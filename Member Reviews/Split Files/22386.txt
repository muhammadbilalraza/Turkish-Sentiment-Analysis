“Der goldene Handschuh / The Golden Glove” , senaryosunu da , Heinz Strunk’ın , 1970 – 1975 yılları arasında dört kadını öldüren ve öldürdüğü bu kadınların cesetlerinin parçalarını evinde saklayan seri katil Fritz Honka’nın hikâyesini anlattığı aynı isimli romanından uyarlayarak yazan Fatih Akın’ın oturduğu bir drama …
Prömiyeri , 9 Şubat 2019’da " Altın Ayı Ödülü " için yarıştığı Berlin Uluslararası Film Festivalinde yapılan ve 21 Şubat 2019 tarihinde “18 yaş sınırlaması” ile Almanya’da vizyona giren filmin , 6.7 / 10 ( 8.762 oy ) ve 3.7 / 5 ( 57 oy ) olan IMDB ve Rotten Tomatoes izleyici puanı ortalamalarıyla 5.5 / 10 ( 34 yorum ) ve 38 / 100 ( 15 yorum ) olan Rotten Tomatoes ve Metacritic yorum ortalamaları , her ne kadar oylamaya katılan izleyici ve eleştirmen sayısı çok yüksek olmasa da , özellikle de yorumları ile Metacritic’deki Metascore’un oluşmasına katkı veren sinema eleştirmenlerinin , aynen “The House That Jack Built” ( 2018 ) filminde " ezberlerini bozan "
Lars von Trier’e yaptıkları kadar sert yüklenerek , taş yağmuruna tuttukları bir filmle karşı karşıya olduğumuzu söylüyor gibi …
Ama bu saldırıya rağmen biz yine de sırf başroldeki Fritz Honka karakterini canlandıran Jonas Dassler’in sıra dışı performansı için dahi 115 dakikalık sürenin tamamında göz kırpmadan izlenebilecek olan bu filmi , her zamanki gibi önceliği oyuncu kadrosuna vermek suretiyle bizzat kendimiz mercek altına alarak incelemeye çalışacağız …
Bunun içinde , Jonas Dassler’i müthiş bir değişim sonrasında Fritz Honka’ya dönüştüren Lisa Edelmann , Maike Heinlein ve Daniel Schröder’den oluşan ( ve ne yazık ki , tamamen haksız bir biçimde sadece “German Film Ödülü” ile yetinmek zorunda kalan ) makyaj ekibinin çıkarttıkları bu harika iş ile ciddi bir beğeni kazandıkları filme ilişkin ilk tespitimizi , sonrasında da naçizane ilk önerimizi paylaşalım istiyoruz …
Ki , zaten Rory O’Connor’da , Cinevue’da filmin Berlinale’deki gösteriminin ardından sıcağı sıcağına yazdığı 12 Şubat 2019 tarihli yorumunda , 35 yaşındaki Honka’yı oynamak üzere 22 yaşındaki Dassler’e uygulanan bu makyajı , “sinir bozucu derecede inandırıcı” olarak tanımlamış …
Hal böyle olunca da işe ; eğer başroldeki Honka’yı Johnny Depp , Honka’nın birlikte olduğu kadınlardan birini de Helena Bonham Carter canlandırmış olsaydı , filmin künyesinden haberdar olmayan çoğu kişinin , kendilerine sorulduğunda tereddüt etmeksizin karşılarındakinin , bir Tim Burton filmi olduğunu iddia edebileceği nitelikte bir film olduğunu söyleyerek başlayabiliriz …
Zira Hamburg’un karanlık arka mahallelerinde , Honka gibi “uç” bir karakterin işlediği korkunç cinayetleri kendine konu edinen böyle bir filmi , Fatih Akın dışında çekse çekse yine aynı deli cesaret ve vizyonuna sahip olan Tim Burton çekebilirdi diye düşünüyoruz …
Tabii , buradaki “uç karakter” vurgusunu da gerek Honka’nın Quasimodo vari görünümünü ve gerekse de cinsel sorunları bulunan kadın düşmanı yapısını iyice bir pekiştirmek için kullandık …
Yurtdışındaki pek çok eleştirmenin oldukça kanlı buldukları filmde Fatih Akın , tam tersine Honka’nın cinayet sahneleri ile kurbanlarının cesetlerini parçalama işini apaçık göstermek yerine , iddiaların tam tersine bunları eklediği müzik ve efektler ile izleyicinin hayal gücüne bırakmış …
O nedenle de rahatlıkla , ortada Alman basınındaki kuru şamata dışında , filmin “18 yaş sınırlaması” ile gösterilmesini gerektirecek herhangi bir durum yok diyebiliyoruz …
Bitirmeden , filme adını veren ucuz içkilerin satıldığı ve literatürde “red - light district” olarak ( yani yasal olan seks ağırlıklı mağazaların ve işlerin yaygın olduğu ) bilinen Hamburg’daki bir bölgede yer alan “Der goldene Handschuh / The Golden Glove” bardaki , hayatın sillesini yemiş karakter tiplemelerinin de inanılmaz olduğunu belirtmiş olalım …
Ancak artık neredeyse Fatih Akın filmlerinin vazgeçilmez isimlerinden biri haline gelmiş olan Adam Bousdoukos’u bu kez de Honka’nın , kendi evindeki kokular nedeniyle sürekli olarak suçladığı Yunanlı komşusu Lefteris rolünde görmek , bize her seferinde severek izlediğimiz “Soul Kitchen” ( 2009 ) filmini anımsattığı için “vapurda ciğerlere dolan mis gibi Boğaz havası” kadar iyi geldi …
Keyifli seyirler ,
