“Portrait de la jeune fille en feu / Portrait of a Lady on Fire” , senaryosunu da yazan Céline Sciamma’nın yönetmen koltuğunda oturduğu bir drama …
Prömiyeri , 19 Mayıs 2019’da “En İyi Senaryo” ve bir kadın yönetmene ilk kez verilen “Queer ( eşcinsel erkek ) Palmiye” ödüllerini kazandığı Cannes Film Festivalinde yapılan ve 18 Eylül 2019 tarihinde Fransa’da vizyona giren filmin , 8.1 ( 63.470 oy ) ve 4.6 / 5 ( 250 üzeri oy ) olan IMDB ve Rotten Tomatoes izleyici puanı ortalamalarıyla 9.0 / 10 ( 310 yorum ) ve 95 / 100 ( 48 yorum ) olan Rotten Tomatoes ve “Mutlaka İzlenmeli” etiketine de sahip olan Metacritic yorum ortalamaları , fazlasıyla etkileyici bir görünüm sergiliyor …
Ama biz yine de , “Yabancı Dilde En İyi Film” kategorisinde ( her ikisini de “Gisaengchung / Parasite” in kazandığı ) Golden Globe ve BAFTA ödüllerine de aday olmanın yanı sıra oy kullanan üyeleri arasında sinemaya gönül veren yüzü aşkın tanınmış ismi barındıran National Board of Review tarafından , “Parasite” , “Atlantics” , “The Invisible Life of Eurídice Gusmão” , “Pain and Glory” ve “Transit” ile birlikte “2019’un En İyi Yabancı Filmleri” arasında gösterilen bu filmi , her zamanki gibi önceliği oyuncu kadrosuna vermek suretiyle bizzat kendimiz mercek altına alarak incelemeye ardından da puanlamaya çalışacağız …
Bunun içinde , kullanılan bütün resim ve çizimleri , sadece ellerini görebildiğimiz genç sanatçı Hélène Delmaire ( 1987 ) tarafından ( günde 16 saatlik yoğun bir çalışma süresi içinde ) yapılan ve çekimleri 38 günde tamamlanan filme ilişkin ilk tespitimizi , sonrasında da naçizane ilk önerimizi paylaşalım istiyoruz …
Bu bağlamda da işe ; karşımızdakinin , her şeyi ile son derece “sade” fakat bir o kadar da “sıra dışı” bir film olduğunu söyleyerek başlayabiliriz … “Sade” derken de aslında , filmin ana oyuncu kadrosunun , Noémie Merlant ( Marianne ) , Adèle Haenel ( Héloïse ) , ( Kosova asıllı ) Luàna Bajrami ( Sophie ) ve Valeria Golino ( Kontes ) isimli “performanslarını abartmayan” dört oyuncudan oluştuğunu , mekân olarak da “konunun önüne geçmeyen” basit mobilyalarla döşenmiş bir ev ile deniz sahilindeki , dünyanın her yerinde bulunabilecek türde açık alanların tercih edildiğini vurgulamak istedik …
Ha keza , oyuncuların kıyafetleri de bu sadeliği tamamlar nitelikte olmak üzere son derece gündelik ve iddiasız …
Ki , kıyafetlerin en gösterişli olanı ( ve Marianne’ın da sık sık hayalinde canlanan “masumiyet” timsali ) bembeyazı , filmin ana konusu tamamlanır tamamlanmaz , Kontes’ten kızı Héloïse’e hediye olarak finalde geliyor …
Şimdi diyebilirsiniz ki , “Tamam sadeliği anladık” …
İyi de “Portrait of a Lady on Fire”da , sözünü ettiğin o ‘sıra dışılık’ bunun neresinde ?
Haklısınız , sözünü ettiğimiz sıra dışılığın “oyuncu kadrosu” , “mekânlar” ve “kıyafetler” ile hiçbir alakası yok …
İsterseniz , gerisini yorumumuz sonrasında meraka kapılarak filmi izlemeye karar vereceklere bırakmak üzere biz sadece aşağıdaki üç örnekle yetinelim : Filmde , Marianne , Héloïse ve Sophie’nin , Antik bir Yunan efsanesine dayanan ve çaldığı ( enstrüman olan ) lir ile yalnızca hayvanları değil , ağaçlar ve kayalardan oluşan doğayı da büyüleyen “Orpheus” ve aşık olarak evlendiği orman perisi “Eurydike” nin hikâyelerinin anlatıldığı bir kitabı birlikte okuyup tartıştıkları bir sahne var …
Söz konusu bu efsaneye göre “Eurydike” , günün birinde yılan sokması sonucunda zehirlenerek ölür …
Bunun üzerine tarifi imkânsız bir kedere kapılan “Orpheus” , lirini alıp onu aramak üzere yeraltına , ölüler diyarına iner …
Ölüler diyarının kralı “Hades” ve karısı “Persephone”yi bulur …
Çok sevdiği “Eurydike”yi bırakmaları için onlara yalvararak şarkı söyler …
Çok duygulanan “Hades” de onu , “koşullu” olarak bırakmayı kabul eder …
Bundan sonra ne mi olur ?
İşin o kısmına hiç girmeyeceğiz …
Ancak bu , Céline Sciamma’nın yaptığı güzelliklerden ilk örneğimiz olsun …
Bunu bilin yeter diyoruz …
İkincisi ise , ustaca yapılmış bir “metafor” olarak ( filmin adı gibi ) Héloïse’in kıyafetinin tutuşarak “alev” aldığı sahne ve bu sahne öncesinde , bir grup geleneklerine sıkı sıkıya bağlı yöresel kadın tarafından seslendirilen filmle aynı isimli muhteşem bir Jean - Baptiste de Laubier ( nam – ı diğer Para One ) ve Arthur Simonini bestesi …
Üçüncü ve son örneğimiz , sinema sanatının yanı sıra klasik müzik bilgisi de olanlara yönelik çok özel bir ayrıntı …
Nasıl mı ?
Filmin , Marianne ile Héloïse’in kanlarının kaynayarak yakınlaşmaya başladıkları bir sahnesinde , Marianne piyano ile İtalyan besteci Antonio Vivaldi’nin “Dört Mevsim” konçertolarından biri olan “Yaz” dan kısa bir bölüm çalar …
Finalde , bu kez yaylılarca ( Adrian Chandler tarafından tam da olması gerektiği gibi ) “yürekleri alev alan” ( ki filme adını veren asıl ‘alev’ de budur zaten ) genç kadınlar için aynı konçertoların “Kış” bölümü icra edilir …
Böylelikle de artık , sel gibi akmakta olan gözyaşları neredeyse bir tufana dönüşmek üzeredir …
Elbette , Pedro Almodóvar’ın “Dolor y gloria / Pain and Glory” si kadar takdir ve beğenimizi kazanan bu harika filmin tadını çıkartabilmeniz için sizin de gereksiz bir “homofobik” takıntıya sahip olmamanız gerekiyor …
Yoksa emin olun filmin ilerleyen dakikalarında , su kaynatarak hararet yapan aracınızı emniyet şeridine çekerek sabırla soğumasını beklemenize benzer bir “yandı gülüm keten helva” vaziyeti bekliyor olacak sizi …
Zira Marianne ile Héloïse’in , fazlasıyla cesur bulduğumuz sevişme sahneleri de oldukça büyük bir yer tutuyor filmde …
Belki , yine klasik bir laf olacak ama diğer yorumlarımızda olduğu gibi “spoiler vermeden” yazılmayanları yazmaya , anlatılmayanları anlatmaya , söylenilmeyenleri söylemeye çalıştığımız bu satırlar filme ilişkin ilk tespitimiz olsun …
İlk önerimize gelince : O hakkımızı da bu kez ; nitelikli film tutkunu sinemasever dostlara , “Fransız sinemasının yeni nesil ‘mücevherlerinden’ Céline Sciamma’nın istisnasız bütün filmlerini önce arşivlerinize sonra da kronolojik bir sırayla izleme listelerinize almayı unutmayın” diye seslenerek kullanmak isteriz …
Sonuç olarak , kendi değerlendirme sistemimiz içinde puan olarak 4 verdiğimiz bu film için önerimiz de , eğer halen izlemediyseniz olumsuz yorum ve puanları dikkate almadan ( hatta hiç takılmadan ) 2019’un en iyilerinden olan bu filme “mutlaka bir şans da siz verin” şeklinde olacak …
Keyifli seyirler
