1960 yıllarının Soğuk Savaş döneminde geçen The Man from U. N. C. L. E. düşmanca politika izleyen iki ülkenin çeşitli olaylar nedeniyle birçok görevde karşı karşıya gelen üstün yetenekli ajanlarının bir çıkar ilişkisine dayalı olarak dünyanın dengesini altüst edebilecek potansiyele sahip uluslararası bir suç örgütünü çökertmek için bir araya gelip işbirliğine gitme yolunu denemek zorunda kaldıkları bir görevi konu alıyor .
Dünya’nın karşılaşabileceği en büyük felaketlerden biri olabilecek olan bu durumun önüne geçmek için zamanla yarışmak zorunda olan ajanların görevi Alman bir bilim adamının kızına ulaşmalarıyla başlıyor .
1960’lı yıllarda yayınlanan aynı isimli diziden uyarlanan film ABD , İngiltere ortak yapımı .
Filmin yönetmen koltuğunda casusluk ve suç kategorisinde adından sıkça söz ettiren yönetmen Guy Ritchie oturuyor .
Filmin başlarında kafanız biraz karışsa da daha ortalara gelmeden birkaç soruya cevap bulabiliyorsunuz .
Bu esnada aksiyon , kovalamaca sahneleriyle ; gerilim ise muazzam bir gizlilikle yapılan görevler sırasında kendini gösteriyor .
Mekânlar ise filmin çekildiği yıl ile konu edindiği yıl dikkate alınırsa çok başarılı ve gerçeğe yakın tasarlanmış .
Kıyafetler de aynı şekilde o dönemin modasına uygun tasarlanıp her bir karakter üstüne profesyonel bir şekilde giydirilmiş .
Karakterler için söylenecek pek bir şey yok tabi .
Henry Cavill desen karizmadan geçilmiyor .
Armie Hammer desen o aksan o asalet …
Ex Machine filmindeki rolü ile Alicia Vikander ise bu filmde de sempatik tarzı ve o samimi gülüşüyle ön plana çıkan karakterlerden .
Elizabeth Debicki için de ayrıca bir alkış istiyorum .
O soğukkanlı kötü kadın rolünü tam anlamıyla yerine getirmiş .
Bu karakteri görünce hemen kafamda Soysuzlar Çetesi filmindeki Shosanna rolü ile Mélanie Laurent canlandı .
Çoğu oyuncunun bu performansı gösterebileceğini zannetmiyorum .
Genel itibari ile film kült olma yoluna girecek kadar olmasa da sıradan bir casus filminden fazlasıyla iyi .
Eğer gizli ajanlar , entrikalar ve casuslar sizin için bir şey ifade ediyorsa The Man from U. N. C. L. E. ’ı mutlaka izlemelisiniz .
