Forrest Tucker’ın gerçek yaşam öyküsünün anlatıldığı “The Old Man & the Gun” , senaryosunu , David Grann’in The New Yorker’ın 27 Ocak 2003 tarihli sayısında yayınlanan aynı isimli makalesinden uyarlayarak yazan David Lowery’nin yönetmen koltuğunda oturduğu biyografik bir drama …
Dünya prömiyeri , 31 Ağustos 2018’de Telluride Film Festivalinde yapılan ve 28 Eylül 2018 tarihinde vizyona giren filmin , 6.7 / 10 ( 42.054 oy ) ve 3.4 / 5 ( 2.500 üzeri oy ) olan IMDB ve Rotten Tomatoes izleyici puanı ortalamalarıyla 7.6 / 10 ( 269 yorum ) ve 80 / 100 ( 49 yorum ) olan Rotten Tomatoes ve Metacritic yorum ortalamaları , yeterince iyi olduğunu düşündüğümüz bir filmle karşı karşıya olduğumuzu söylüyor gibi …
Yine de gelin isterseniz bu yargımızın doğru olup olmadığını anlayabilmek için , her zamanki gibi önceliği oyuncu kadrosuna vermek suretiyle filmimizi bizzat kendimiz mercek altına alarak incelemeye ardından da puanlamaya çalışalım …
80’li yılların başlarındaki bir seri banka soygunu hikâyesinin anlatıldığı filmde , hikâyenin başkahramanı Forrest Tucker’ı canlandıran Robert Redford ( aşağıda değineceğimiz yaşına ilişkin eleştirimiz saklı kalmak kaydıyla ) , gerçekten de harika bir performans sergilemiş …
Öyle ki , bu rolde neredeyse , başkalarının yürüyerek çıkarken dahi nefes nefese kaldığı bir yokuşu hiç zorlanmadan koşarak çıkan ve bu arada WhatsApp grubuna mesaj da yazabilen profesyonel bir atletin rahatlığıyla oynamış …
Bunu yaparken de , Sissy Spacek , Casey Affleck , Danny Glover ve Tom Waits gibi Amerikan sinemasının oldukça önemli isimleri başarıyla eşlik etmişler kendisine …
Filmdeki olayların akışı ile Forrest Tucker’ın kibar ve yumuşak tarzı kimilerine biraz ağır ve sıkıcı gelmiş olabilir …
Ama kesinlikle unutulmaması gereken çok önemli bir şey , daha doğrusu ayrıntı var bu hikâyede …
Soygunların anlatıldığı 1981 yılında Forrest Tucker ( 23 Haziran 1920 – 29 Mayıs 2004 ) tam 61 yaşında …
Yani karşımızda yirmili , otuzlu yaşlarında bıçkın bir delikanlı olmadığı gibi kendisi aslında eli kanlı psikopat bir haydut da değil zaten …
Aslına bakarsanız , her ne kadar filmde sayı olarak 16 verilse de , The New Yorker’da yayınlanan orijinal makalede , “18 başarılı ve 12 başarısız” kaçış denemesinden söz eden Forrest Tucker’ın , otomobil ile polisten kaçtığı kovalamaca sahnelerinin de kötü olduğu söylenemez …
Nihayetinde filmde anlatılanlar , profesyonel senaristlerin kaleminden çıkmış bol aksiyonlu kurgusal bir Hollywood hikâyesinden beyazperdeye yansıyanlar da değil …
O nedenle , yaşanmış olayların sahnelendiği bu filme ilişkin izleyici beklentilerinin de hayatın olağan akışı ile uyum içinde olması gerekmekte …
Bize göre filme ilişkin en önemli eleştiri , 61 yaşındaki Forrest Tucker’ı canlandırmak için 81 yaşındaki Robert Redford’ın tercih edilmesine yönelik olabilirdi …
Bunun dışında ( en azından bizim gözüme çarpan ) çokta ciddi bir olumsuzluk da mevcut değil filmde …
Sonuç olarak , 93 dakika boyunca sıkılmadan ve hatta kimi zaman gülümsenerek de izlenilen bu sevimli film için puanımız 3 önerimiz ise , “sizde bir şans verin” şeklinde olacak …
Keyifli seyirler ,
