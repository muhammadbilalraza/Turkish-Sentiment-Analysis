“Vox Lux” , senaryosunu , Mona Fastvold ile birlikte kaleme aldığı hikâyeden uyarlayarak yazan Brady Corbet’in yönetmen koltuğunda oturduğu bir drama …
Prömiyeri , 4 Eylül 2018’de Venedik Uluslararası Film Festivalinde yapılan ve 7 Aralık 2018 tarihinde sınırlı salon gösterimiyle Amerika’da vizyona giren filmin , 5.8 / 10 ( 16.789 oy ) ve 2.8 / 5 ( 1.0 üzeri oy ) olan IMDB ve Rotten Tomatoes izleyici puanı ortalamalarıyla 6.5 / 10 ( 250 yorum ) ve 67 / 100 ( 39 yorum ) olan Rotten Tomatoes ve Metacritic yorum ortalamaları , her ne kadar oylamaya katılan sayıları çok yüksek olmasa da , kendini izleyiciye sevdirmeyi becerememiş bir filmle karşı karşıya olduğumuzu söylüyor gibi …
Yine de isterseniz 11 milyon dolarlık bir bütçeyle çekilen ve 1,4 milyon dolarlık bir hasılat rakamı ile gişeye çakılan bu filmi , her zamanki gibi önceliği oyuncu kadrosuna vermek suretiyle birde biz inceleyerek yorumlayalım , ardından da puanlamaya çalışalım …
Ancak , artık neredeyse yorumlarımızda geleneksel bir özellik halini aldığı üzere ayrıntılı incelemeye geçmeden önce filme ilişkin ilk tespitimizi , sonrasında da naçizane ilk önerimizi paylaşalım istiyoruz …
Bu bağlamda da işe ; karşımızdakinin , usta oyuncular Natalie Portman ve Jude Law ile yükselen değerler Stacy Martin ve Raffey Cassidy’in varlıklarına rağmen standart nitelikteki ortalama sinema izleyicisine , para ödeyerek sinema salonunda veya satın alarak DVD / Blu – ray aracılığı ile evinde izlemesi için geçerli tek bir neden dahi sunmakta başarılı olamayan filmlerden biri olduğunu söyleyerek başlayabiliriz …
Film , ilk ikisi birer terör saldırısına da sahne olan “Yaratılış” , “Yeniden Yaratılış” ve “Final” isimli üç bölümden oluşuyor …
Anladığımız kadarıyla , senaryo ve hikâyenin de yazarlarından olan Brady Corbet’in kafası bayağı bir karışmış bu bölümleri ve filmin tamamını planlarken …
Hani neredeyse ne tür bir izleyici kitlesi için çekeceğine karar verememiş her şeyden önce …
Böyle olunca da filmi , içinde herkesin hoşlanacağı bir şeylerin de bulunacağına inandığı ortaya karışık bir meyhane mezesi tarzında kurgulamak istemiş ( en azından girişte ) …
Örneğin , Gus Van Sant’ın “Elephant” ( 2003 ) ını anımsatan şok bir terör saldırısıyla başlayan film , geleceğin pop yıldızı Celeste’in “Yaratılışını” yani “Genesis”i de , Hristyan bir rahibin yönettiği dini bir ayinde , “Yürü ya kulum” diyen yaratıcısının huzurunda ona şarkı söyleterek başlatmış …
Her ne kadar finalde , filmin anlatıcısı Willem Dafoe’nin ifadelerinden Celeste’e , “Yürü” diyenin çok daha farklı biri olduğunu öğreniyor olsak da …
Yani bu bölümde , terör kınanarak hangi görüşte olursa olsun hem herkes mutlu edilmiş hem de muhafazakâr Amerikalılar için “Oh” dedirten dini bir soluklanma da sağlanmış Brady Corbet tarafından …
Ki zaten biz de o yüzden , İnciller’de de bir bölüm olan ( ve üç İbrahimi dinin temelini oluşturan ) “Genesis” deyimini , başka hiçbir anlam arama gereği duymadan doğrudan “Yaratılış” olarak çevirerek kullandık yorumumuzda …
Eminiz Brady Corbet’in kafasındaki de bundan daha da farklı değildi …
Evet , değildi de …
İşte ne olduysa bundan sonra olmuş ve standart niteliklerdeki ortalama izleyici ürkütülerek kaçırılmış bu filmden …
Nasıl mı ?
Şöyle ki , ardından gelen “Yeniden Yaratılış” bölümünde de , yine ilk bölümdeki gibi temsili olan ve bu kez Hırvatistan’da yaşanan bir terör saldırısı ile Amerika’daki 9 / 11 saldırıları vardı sırada …
Fakat buradaki “Yeniden Yaratılış” , işin merkezinde İnciller , kilise , rahipler vs. nin olduğu “İbrahimi” bir yaratılış hikâyesinin devamı değildir artık …
Karşımızdaki din , Celeste’in de tanrılarından biri olduğu pop müziktir , şöhrettir , paradır ve nihayetinde kiminle hangi yaşta yapıldığının çok da önemi olmayan çocuktur bundan böyle …
Ki , bütün bunlar aslında aşırı ( metil ) alkol tüketimi nedeniyle bir gözünü de kaybeden Celeste’in , yaşam tarzına ve şarkı sözlerine de yansıyan toplumsal bir “yozlaşmadır” Brady Corbet’e göre …
Ve Celeste’in binlerce kişinin katıldığı açık hava konserleri de bu yeni dinin kutsal ayinleridir …
Elbette “spoiler” vermeden , sırf yorumumuz sonrasında meraka kapılarak izlemek isteyeceklere küçük bir rehber olması amacıyla şu ana kadar sıraladıklarımızın dışında daha pek çok şey var her dakikası farklı bir metafor , kara mizah ve sürpriz dolu olan bu oldukça ilginç filmde …
Öyle ki , istense sadece filmin anlatıcısı Willem Dafoe’nin söylediklerinden bile en az 10 sayfa daha yorum çıkar …
Yeter ki siz , ünlü bir pop yıldızının hayatını yahut ( yukarıda anlattıklarımız nedeniyle ) o yıldız üzerinden verilmeye çalışılan bir ahlak dersini izleyeceğim düşüncesi ile geçip oturmayın ekranın karşısına …
Yoksa “Yazık oldu 114 dakikama” diye üzülür ve hatta ağıt yakar dövünürsünüz de …
Belki , yine klasik bir laf olacak ama diğer yorumlarımızda da olduğu gibi yazılmayanları yazmaya , anlatılmayanları anlatmaya , söylenilmeyenleri söylemeye çalıştığımız bu satırlar filme ilişkin ilk tespitimiz olsun …
İlk önerimize gelince : O hakkımızı da bu kez ; nitelikli film izlemeyi tarz edinmiş sinemasever dostlara , ana fikir olarak Brady Corbet’in “The Childhood of a Leader” ( 2015 ) isimli ilk yönetmenlik denemesi için yazdıklarımızın bir kısmını tekrarlamış olmak pahasına , ”Gerçekten de üst seviyede bir film izlemek istiyorsanız arşivimize de dâhil ettiğimiz bu harika dramaya biraz sabır ve emek harcayın” diye seslenerek kullanmak istiyoruz …
Sonuç olarak , kendi değerlendirme sistemimiz içinde puan olarak 3,5 verdiğimiz entelektüel seviyesi oldukça yüksek olan bu film için önerimiz de , eğer halen izlemediyseniz “mutlaka bir şans da siz verin” şeklinde olacak …
Keyifli seyirler , Son bir not : " Ne izlediğini dahi fark edemeyenlerin ve üstelik buna rağmen yorum yazmaya kalkışanların durumu her zamanki gibi çok vahim ve üzücü . "
