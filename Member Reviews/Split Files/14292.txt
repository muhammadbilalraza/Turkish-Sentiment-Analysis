İlk Alien filmine prequel , Prometheus'a da bir nevi devam filmi olan Alien : Covenant , Prometheus filminin 10 yıl sonrasında geçiyor .
" Koloni kurmak için güvenli bir gezegene seyahat eden 15 kişilik Covenant mürettebatı , bir varlık tarafından mesaj alır . Ve mürettebat mesajın kaynağını inceleyince , bu gezegenin gidecekleri yerden daha yaşanabilir olduğunu keşfeder ve ilk önce bu gezegene gitme kararı alırlar . Ama bu kötü bir fikirdir çünkü burada yaşanacak kötü şeylerden mürettebatın haberi yoktur . "
Çoğu insanın benimle aynı fikirde olmadığını biliyorum ama bana göre Prometheus iyi bir filmdi .
Evet , senaryosunda saçma bölümler vardı ama genel itibariyle çok cesur bir işti .
Çünkü herkes o filme Xenomorph yaratıklarını görmek için gitti ve filmden çıktıkları zaman akıllarında sadece bir sürü soru kalmıştı .
Bence Prometheus'un sorduğu sorular çok akıllıcaydı ve Alien serisine yapılan bağlantı da oldukça yaratıcıydı .
Bunun dışında ilk iki Alien filmini de çok sevdiğimden Alien : Covenant için çok heyecanlıydım .
Alien : Covenant'ın iyi yanları ve de kötü yanları var .
Çoğunlukla yaptığım gibi , ilk önce iyi yanlardan başlayayım .
Her Ridley Scott filminde olduğu gibi bu filmin de görüntü yönetmenliği harikaydı .
Manzaraların dışında bu filmdeki yaratıkların görünüşü de hafızalara kazınacak şekildeydi .
Görsel efektler de beklediğimden çok daha iyiydi , kanlı ölüm sahneleri ise Alien serisi açısından çok tatmin ediciydi .
Filmdeki performanslarsa beni çok şaşırttı .
Ana karakteri canlandıran Katherine Waterson mükemmel değildi ama filmin ilerlemesini sağlamak bakımından karakteri işe yaramış .
Danny McBride , filmin en büyük sürpriziydi benim için .
Ama bulunduğu her sahneyi çalmayı başaran , filmin en iyi oyuncusu kolaylıkla Michael Fassbender'dı .
Spoiler vermek istemiyorum ama Fassbender'ın bu filmdeki rolü beklediğimden de daha büyüktü ve oldukça etkileyici bir iş çıkartmış .
Alien : Covenant'ın en sevdiğim yanı , çok farklı bir havası oluşuydu .
Covenant'ın yaratılış ve insanlık hakkında sorduğu sorular Prometheus'dan daha fazla etkileyiciydi .
Film bu açıdan Prometheus'da sorduğu soruların bir kısmını cevaplasa da , bu sefer akıllarda yeni sorular yarattı .
Sırf bu yüzden gelecek Alien filmini sabırsızlıkla beklediğimi söyleyebilirim .
Bu arada şunu da eklemek istiyorum , kimse Ridley Scott gibi bilimkurgu filmi yapmıyor .
Kimse .
Mesela bir Alien filmi bittikten sonra devam filmini beklemenizin en büyük nedeni yaratıklar değil de sorulan soruların cevapları oluyor .
Ayrıca ilk Blade Runner ve Alien filmleri de öyleydi , gerek atmosferi , gerek karakterleri olsun , bir bilim kurgu filminden çok daha fazlasıydı .
Şimdi de filmin kötü yanlarına gelelim .
Alien : Covenant'la ilgili en büyük sorunum , ton değişikliği oldu .
Filmin ilk yarısı , mürettebatın gezegeni incelemesi açısından Prometheus'a ve ikinci yarı da yaratıkların olaya girmesi bakımından Alien'a benziyor .
Ve her ne kadar ilk yarı ilgi çekici ve ikinci yarı da aksiyon dolu ve heyecanlı ilerlese de bu iki ton bir türlü uyuşmuyor .
Bu yüzden de filmi ilgiyle izlemenize rağmen bir türlü hikayenin derinliklerine inemiyorsunuz .
Bunun dışında mürettebatın teker teker ölme tarzı çok zayıftı .
Mesela adamın biri sigara molasına çıkınca ya da birisi duşa girince kimin , ne zaman öleceğini rahatlıkla tahmin edebiliyorsunuz .
Filmdeki karakterler bu konuda çok aptalca seçimler yapmışlar .
Bu da filmin gerilimli atmosferini biraz düşürmüş .
Peki genel anlamda Alien : Covenant nasıldı ?
Eğer bu filmi sorduğu bütün soruları cevaplayıp bir başlangıcı ve bir bitişi olan bir film olarak görmeye çalışacaksanız , hayal kırıklığına uğrayacaksınız .
Ben şahsen bu tarz filmleri Star Wars veya Yüzüklerin Efendisi serisini izlermiş gibi izlemeye çalışıyorum ( ya da hiç olmazsa Prometheus'dan sonrasını ) .
Hikaye çıkan ilk filmle bitmiyor ve sizi bir devam filmi için meraklandırıyor .
Bu yüzden ben Alien : Covenant'ı izlerken iyi vakit geçirdim .
Film her ne kadar korku atmosferi ve ton değişikliği bakımından beni hayal kırıklığına uğratmış olsa da sorduğu sorular ilginçti ve aksiyonu çok eğlenceliydi .
Bu yüzden de Covenant'ın ilk iki Alien filminin ardından çıkan serinin en iyi üçüncü filmi olduğunu düşünüyorum .
Eğer büyük beklentilere kapılmazsanız , Covenant kesinlikle göz atmaya değer .
İyi seyirler .
FİLMİN İYİ YANLARI : + Ridley Scott'ın sıra dışı görüşü . + Aksiyon sahneleri . + Manzaralar , yaratıkların görüntüsü . + Sorulan sorular . + Michael Fassbender .
FİLMİN KÖTÜ YANLARI :
- Karakterlerin verdiği zayıf kararlar .
- Ton değişikliği .
- Tahmin edilebilir yerler .
TOPLAM PUAN : 7.2 / 10
