" Dünya'dan ayrılıp Homestead II adındaki yeni bir gezegene giden 50 yolculu Avalon gemisi , 120 yıl süren yolculuğunun başındayken bir arıza geçirir ve Jim Preston adında bir yolcuyu buz kapsülünden uyandırır . Ve 1 yıl sonra da Auora Lane adında başka bir yolcu daha uyanır . Jim ile Auora , bu sorunu neyin yarattığını çözmeye çalışırlar ve bir yandan da birbirlerine aşık olmaya başlarlar . "
Passengers , adının duyurulduğundan beri ilgimi çeken bir yapımdı .
Çünkü her yıl 1 veya 2 tane başarılı bilim kurgu filmi çekiliyordu ve Passengers'ın da onlardan biri olacağını düşünmüştüm .
Jennifer Lawrence ile Chris Pratt'in başrol olmasının yanı sıra konusu da oldukça orijinaldi .
Fakat eleştirmenler filmi yerden yere vurdukları zaman beklentilerimi biraz düşürdüm .
Peki film nasıldı ?
Benim için ortalamaydı açıkçası .
Yani herkesin sevdiği kadar sevmedim ama bir yandan da eleştirmenlerin yerden yere vurmasına da bir anlam veremedim .
Film o kadar da kötü değildi !
İyi yanlarla başlayalım .
Filmin konusu ve bu konuyu işleme tarzı çok başarılıydı .
Her ne kadar konu biraz yavaş ilerlese de filmi izlerken hiç sıkılmadım , sürekli ne olacağını merak ettim .
Bunun dışında ortaya atılan fikirler ve görsel efektler de çok iyiydi .
Film beni teknik açıdan büyülemeyi başardı .
Oyunculuklar başarılıydı , özellikle de Chris Pratt .
Jennifer Lawrence'ın performansını kötü bulmasam da filmin büyük bir kısmını Pratt göğüslediği için onun daha iyi bir performans sergilediğini düşünüyorum sadece .
Barmen olan androidi canlandıran Michael Sheen de filmde çok iyiydi bu arada .
Ve merak ettiğinizi biliyorum , filmde Laurence Fishburne da var .
Şöyle izah edeyim : Fishburne'ün performansı oldukça başarılıydı fakat karakterinin kendisi çok gereksiz kalmış .
Senaryo bir yere varamadığı için konuyu ilerletmek amaçlı Fishburne'ü filme 5 dakikalığına sokmuşlar ve çıkartmışlar gibi hissettiriyor .
Bu da beni filmin kötü yanlarına getiriyor .
Passengers'la ilgili 2 büyük sorunum var .
Bunlardan birincisi , filmin finali .
Bundan daha saçma bir final düşünülemezdi !
Size spoiler vermeden şunu söyleyebilirim ; filmin sonunda 2 ana karaktere daha mantıklı bir son için ellerine bir fırsat geçiyor ama film mantıklı bir son yerine mutlu son yapmayı tercih ediyor .
Aklım almıyor resmen .
Her zaman mutlu son , iyi bir son anlamına gelmiyor .
Bu da beni filmin ikinci en büyük sorununa getiriyor .
Film bu şekilde bittikten sonra " peki filmde başka ne olmuştu ? " diye düşündüm .
Ve koca filmde neredeyse hiçbir şey yaşanmadığını fark ettim .
İlk 30 dakika epey yavaş ilerliyor , sonra ortada romantik bir durum oluyor , daha sonra hikaye klişeye bağlayıp iyice yavaşlıyor ve bu esnada da son 30 dakikada bir aksiyon atılıp hikaye bitiyor .
Her ne kadar filmi izlerken eğlenmiş olsam da , böyle bir potansiyelden çok daha iyi bir sonuç çıkabileceğine emindim doğrusu ama bu konuda biraz hayal kırıklığına uğradım .
Eğer sinemalarda izleyecek eğlenceli , kafa dağıtacak bir film arıyorsanız Passengers'a hiç düşünmeden bilet alabilirsiniz .
Hiç sıkılmayacağınıza eminim .
Ama eğer daha mantıklı ve dolu dolu bir film bekliyorsanız biraz hayal kırıklığına uğrayacaksınız .
Bu yüzden filmi izlerken beklentilerinizi düşük tutmanızda fayda var .
İyi seyirler .
FİLMİN İYİ YANLARI : + Görsel efektler , yaratıcı fikirler . + Chris Pratt ve Michael Sheen . + Konseptinin işleniş tarzı .
FİLMİN KÖTÜ YANLARI :
- Finali .
- Koca filmde çok az şeyin yaşanıp potansiyelinin altında bir sonuç çıkması .
- Laurence Fishburne'ün karakteri aşırı gereksiz hissettiriyor .
TOPLAM PUAN : 6.5 / 10
