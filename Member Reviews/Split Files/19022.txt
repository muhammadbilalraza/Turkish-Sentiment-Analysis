Greengrass’in , filmde gemiyi ele geçirme kısmını oluşturan ilk bölümü hayli iyi kotardığı bir gerçek .
Gerilim ve aksiyon dozu iyi ayarlanmış , oyuncuların ikinci bölüme göre daha profesyonel performanslar sergilediği ve senaryo açısından da daha kabul edilebilir , bayatlık kokmayan ilk saatin ardından gelen bölüm ise tam anlamıyla fiyasko .
Bülbül gibi İngilizce şakıyan Somalili korsanlar mı dersiniz , ABD deniz ve hava ordusunun yarısının bir kurtarma operasyonu için seferber edilmesi mi dersiniz , uzadıkça uzayan , asla bitmeyecekmiş hissi uyandıran bir rehin alma vakası mı dersiniz …
Bunlar Hollywood yapım şirketlerinin pek sevdiği , filmlerde gözümüze gözümüze sokmaya bayıldığı birkaç olgu elbette .
Bir de ABD’nin kendini övme ve eleştirme şovu var ki hiç sormayın gitsin .
İngiltere’den Hollywood’a transfer olduktan sonra filmlerinde her zaman göze batan bir kahramana yer veren Greengrass , bu kahraman bir insan ya da ABD’nin ta kendisi olsun , ne yapıp edip seyirciyi boğacak bir yapı oluşturmayı başarıyor .
Kaptan Phillips’te hiç de yüzeysel geçmediği , vıcık vıcık samimiyetsizlik kokan ve ne yazık ki yapımcısından oyuncusuna , yönetmeninden eleştirmenine Hollywood ahalisinin pek çok sevdiği long live the USA mottosunu filmine kazıyan yönetmen , Somalili korsanları kullanarak küçük de olsa bu ülkeyi eleştirerek “bakın aslında olaya objektif bakıyoruz” imajı vermeye çalışıyor .
Filmin bu anlamda kilit noktası ise Phillips’in ağzından çıkan “balıkçılıktan ve adam kaçırmaktan başka işler de var” lafına karşılık Muse’nin dudaklarından dökülen “belki Amerika’da vardır” cümlesi .
Olabilecek en düz mantıkla baktığımızda ekonomik seviyesi kötü ülkelerin içinde bulunduğu sömürü durumu açısından anlamlı , hoş görülür , yerinde bir diyalog olsa da filmin öne çıkardığı diğer mesajlar tüm bu göz boyama denemelerini ortadan kaldırıyor .
Hele ki Phillips’in bir lütufmuş gibi dile getirdiği “biz size gıda yardımı yapıyoruz” minvalindeki sözleri senarist Billy Ray ile yönetmenin çok yanlış sularda gezindiğini , ancak kendi sektöründe lafı geçebilecek işlere imza attığını gösteriyor - en azından benim bakış açımda durum bu .
