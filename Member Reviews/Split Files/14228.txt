Bugünkü Filmekimi festivalinin programında , dolu bir salon ile birlikte izleme fırsatı bulduğum Kaptan Fantastik , ormanın içerisinde hayat süren bir aileyi anlatıyor .
6 çocuk ve 1 babadan oluşan bu aile , her gün düzenli olarak spor yapıp , avlanıp hoş bir hayat sürmektedir .
Ve bu aile birdenbire hasta olan annenin ölüm haberini alınca her şey değişir .
Bunun sonucunda da hep birlikte cenaze törenine gitmek için yola çıkarlar .
Ve bu yolculuk sırasında da çocuklar , gerçek dünyaya ayak uydurmaya çalışacaktır .
Açıkçası bu filme giderken beklentilerimi çok düşük tutmuştum , hikayesi oldukça ilgimi çekmişti sadece .
Ve ortaya iyi bir sonucun çıkacağını biliyordum ama bu kadarını da beklemiyordum !
Kaptan Fantastik , bu yılın en iyi sürprizlerinden birisi !
Nereden başlasam .
Öncelikle filmin konsepti ve konseptin anlatılış tarzı muhteşem .
Film hem karakterleri iyi tanıtıp ortaya hoş bir aile portresi çiziyor hem de kurulan diyaloglarıyla birlikte günümüz dünyasına karşı sert , düşündüren eleştiriler sunuyor .
Filmin özellikle de bu kısmını çok sevdim .
Oyunculuklar ise daha da iyiydi .
Yüzüklerin Efendisi serisinin Aragorn'u olarak tanıdığımız Viggo Mortensen , kariyerinin en iyi performanslarından birisini bu filmde vermiş .
Ve sadece performansı da değil , karakterine de bayıldım .
Müthiş bir iş ortaya çıkmış .
Ama ailenin içerisinde bulunan çocuklardan da söz etmemek olmaz .
Çocukların her biri çok iyi birer performans sergilemiş ve hepsinin de karakterleri apayrı , rengarenkti .
Filmdeki bu aileyi izlemek büyük bir zevkti benim için .
Bunun dışında sinematografi , kostümler , şarkılar , dekorlar .
Kısacası bu filme ilgili olan her şey beni büyüledi .
Kaptan Fantastik , her haliyle özgün ve izlenmeye değer bir film olmuş .
Üstelik kendi tonunu da çok iyi yakalamış .
Filmi izlerken sesli güldüren , ağlatan ve düşündürten bir tonu var Kaptan Fantastik'in .
Ama beni yanlış anlamayın , Kaptan Fantastik ağır bir film değil .
Size bu filmi kısaca şöyle anlatabilirim ; Kaptan Fantastik , ara verilmemesine rağmen ( festivalde film izlerken ara verilmiyor ) hiç sıkmayan , aksine sizi içine çeken ve sonuna kadar da bırakmayan bir film .
Sizi güldürüyor , ağlatıyor ve düşündürtüyor .
Fakat bunları da çok doğal bir havayla yapıyor , bu yüzden de hiç aşırıya kaçıyormuş hissi vermiyor .
Filmle ilgili tek sorunum , ilk 5 dakikasının biraz yanıltıcı olmasıydı .
Eğer filmin en başına aldanmazsanız , pişman olmayacağınızı garanti edebilirim .
Bir de filmdeki birkaç sahnenin daha iyi yapılabileceğini düşünüyorum ama bu ufak bir sorun , bu yüzden bu konuda fazla abartılacak bir şey yok .
Genel anlamda , Kaptan Fantastik kesinlikle kaçırılmaması gereken bir film .
İşlenişi , yaratıcılığı ve mesajlarıyla kesinlikle dikkat çekilmeyi hak ediyor .
Filmekimi'nin en iyi filmlerinden birisi , sakın kaçırmayın .
İyi seyirler .
FİLMİN İYİ YANLARI : + Bütün oyunculuklar . + Özgün konusu ve işlenişi . + Yaratılan atmosfer , dekorlar , sinematografi . + Toplum üzerine yapılan eleştiriler ve mesajları .
FİLMİN KÖTÜ YANLARI :
- Başının biraz yanıltıcı olması .
TOPLAM PUAN : 9.3 / 10
