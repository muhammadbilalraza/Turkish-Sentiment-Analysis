Senaryosunu da Ali Demirel , Aziz Kedi , Volkan Sümbül ve Feyyaz Yiğit ile birlikte yazan Ali Atay’ın yönetmen koltuğunda oturduğu “Ölümlü Dünya” , “Cinayet Süsü” ( 2020 ) öncesinde hoş bir aksiyon – komedi denemesi olmuş …
Elbette kullanılan esprilerde , Ertem Eğilmez sinemasından esintiler taşımasının yanı sıra aşağıda değineceğimiz aynı Eğilmez’e bir “saygı duruşu” da içeren bu filmde de sıradan sululuklar yerine “kara mizah” ögelere ağırlık verilmiş …
O nedenle de “Cinayet Süsü” için yazdığımız yorumda da özellikle belirttiğimiz gibi “Ölümlü Dünya” da Türkiye’de komedi denilince aklına doğrudan Recep İvedik ve Yılmaz Erdoğan gelenlere pek fazla hitap etmemiş …
Lafı daha fazla uzatmadan gelin başlayalım isterseniz …
Filmin ana mekanlarından birisi , “Mermer” ailesinin işlettiği “Anadolu Tat 1071 Restaurant” dır …
Ailenin en büyük oğlu Oktay ( Alper Kul ) kasada dururken kardeşlerden Zafer ( Doğu Demirkol ) alt kattaki mutfakta yengesi Sevil ( Meltem Kaptan ) ile öz olmasa da “amca bildikleri” İlhami’ye ( Mehmet Özgür ) yardım etmektedir …
Diğer iki kardeş Serhan ( Sarp Apak ) ve Serbest ( Feyyaz Yiğit ) ise müşterilerin yemek yedikleri servis katındadırlar …
Baba Gazanfer ( Ahmet Mümtaz Taylan ) telefonla gelen siparişleri alırken , kendisine amca diye hitap eden Atakan’da ( Özgür Emre Yıldırım ) bu küçük organizasyonun ulaştırma ve malzeme tedarik işiyle ilgilenmektedir …
İlk olarak da : Ertesi gün düzenlenecek olan altı kişilik bir “doğum günü partisinin” catering ve servis hizmetinin siparişi işleme alınacaktır …
Yola koyulurlar ve kendilerini müşteri tarafından belirlenen deniz kenarındaki bir dış mekânda Kâhya ( Mustafa Kırantepe ) karşılayarak içeri alır …
Gerekli bütün ikram düzenlemeleri itina ile yapılırken konukların girerken alacakları şarap kadehleri de doldurulur …
Derken doğum günü çocuğunun da dahil olduğu on bir kişilik elleri silahlı avcı ekibi de gelerek yerlerine otururlar …
Artık partinin başlamaması için hiçbir sebep kalmamıştır …
Ki , başlarda zaten …
İşte o andan itibaren bizde , bu ailenin para karşılığı adam öldüren “uluslararası” karanlık bir suç şebekesi için cinayet işleyen “kiralık katiller” ve restoran işletmeciliğinin de tamamen bir “paravan” olduğunu öğrenmiş oluruz …
Yalnız işlenen bu cinayet sonrasında Oktay’ın cesetleri saymaya çalıştığı ve kardeşlerinin de sürekli olarak aklını karıştırdığı öyle bir bölüm vardır ki : Büyük usta Ertem Eğilmez’in ve Yeşilçam sinemasının ölümsüz klasikleri arasında yer alan “Köyden İndim Şehire” nin ( 1974 ) Himmet ağabeyin ( Zeki Alasya ) kardeşleri Saffet ( Kemal Sunal ) , Hayret ( Metin Akpınar ) ve Gayret ( Halit Akçatepe ) yüzünden bir çuval altını tekrar tekrar saymak zorunda kaldığı sahneleri anımsamamak asla mümkün değil … “Müşteri memnuniyet oranı” yüzde doksan sekizlerde olan Mermerler , anında yeni bir sipariş daha alırlar …
Bu kez bir motokurye vurularak aşağı “indirilecek” ve taşıdığı çanta alınarak müşteriye teslim edilecektir …
İndirilir de …
Ama bu , “çanta” değil de “pide” taşıyan bir başka motokuryedir …
Yani işi ellerine yüzlerine bulaştırarak kendi kendilerini , doğrudan genel merkezce görevlendirilerek gönderilecek bir Müfettişin ( Kubilay Tunçer ) incelemesine açık hale getirmişlerdir …
Tam da bu fiyaskonun etkisinin hemen herkesi etkilediği bir ortamda , Serhan’ın sevgilisi Begüm’de ( İrem Sak ) konuya dahil oluverir …
Peki , hepsi bu kadar mı ?
Elbette değil …
Serhan’ın Begüm’ün durumunu fark etmesi ve Mermerler için gelen Müfettişin de aralarında bilgi sızdıran birinin bulunduğunu söyleyerek ailenin bütün fertlerini tek tek sorgulamasının ardından “çadır karışacak” ve bu sevimli film de hız kesmeden devam edecektir …
Eğer bugüne kadar fırsat bulup da izlemediyseniz , olumsuz yorumlara aldırmadan “üçte üç yapan” Ali Atay’ın bu filmini de kaçırmamanızı öneririz …
Keyifli seyirler ,
