spoiler : 
Kutsal Geyiğin Ölümü , hikayesine olabilecek en gerici şekilde başlıyor .
Gerçek bir kalbin paramparça olduğunu gördüğümüz bu açılış sahnesi , filmde yaşanacak şeyler için bir uyarı niteliğinde aslında .
Lanthimos'un diğer filmlerinde olduğu gibi bu hikayenin de " kalpsiz " ve dolaysız olacağını anlıyoruz . 
Kutsal Geyiğin Ölümü , adını eski bir Yunan miti olan Iphigenia'dan almış .
Iphigenia'nın hikayesi , Kral Agamemnon'un Artemis için bir kutsal geyiği öldürmesiyle başlıyor .
Buna fırtınalar çıkararak karşılık veren Artemis , Agamemnon'un yaptığını düzeltmesi için kızı Iphigenia'yı kurban etmesini ister .
Aslında bu hikayenin birden fazla sonu var , mitin farklı bir versiyonunda kral kızını kurban ediyor , başka bir versiyonda ise kız kendisini babasına teslim ediyor , diğerinde ise kız birdenbire ortadan kayboluyor ( ilginçtir ki bu kısımların neredeyse hepsi filmin içerisinde mevcut ) .
Bu filmde ise kalp cerrahı olan Steven , Kral Agamemnon iken , babasını Steven'ın sarhoşken yaptığı bir kalp ameliyatında kaybeden Martin ise Artemis'in yerine geçiyor .
Ve Martin , Steven'a bunun bedeli olarak ailesinden birisini öldürmesi gerektiğini , yoksa sırasıyla eşi ve çocuklarının bacaklarının felç olacağını , yemek yiyemeyeceklerini , gözlerinden kan geleceğini ve en sonunda hepsinin öleceğini söylüyor .
Hatta bir sahnede Martin , önce Steven'ın , sonra kendi kolunu ısırıp " Bu bir metafor " diyor .
Ve bütün bu sürecin uzamasının tek nedeni ise , Steven'ın kararsızlığından kaynaklanıyor .
Film boyunca Martin , bir tanrı gibi açık ve net kararlar verirken , Steven ise ailesinden kimi öldüreceğini , nasıl öldüreceğini ve Martin'i bundan nasıl vazgeçireceğini düşünürken bile kararsız kalıyor . 
Bütün bunlar da Steven'ın kibirinden kaynaklanıyor .
Filmin en başında gördüğümüz Steven , gerek kalp cerrahı gibi harika bir işe , büyük bir eve ve mükemmel bir aileye sahip olan , ameliyat sırasında birisi öldüğünde " Bir anestezit hastayı öldürebilir ama bir cerrah asla öldürmez . " deyip başına hiçbir sorun almayan , kısacası kendi dünyasında tanrıyı oynayan birisi .
Martin ise gerçek bir tanrı figürü gibi Steven'ın hayatına giriyor .
Fakat Steven , Martin'le olan ilişkisini kimseye söyleyemiyor , hatta Martin'i ailesiyle tanıştırmadığı halde meslektaşına " kızımın yakın arkadaşı " diyerek tanıtıyor .
Hatta ikilinin birlikte oldukları ilk sahneden bile Martin ve Steven arasında garip bir ilişkinin olduğunu görebiliyorsunuz .
Aralarındaki ruhsuz ve monoton konuşma şeklinden bu rahatça anlaşılıyor . 
Bundan sonra ise Martin'in Steven'ın ailesiyle tanışmasını ve kısa bir sürede onun kızı Kim ile kaynaşmasını görüyoruz .
Martin ve Kim'in birlikte yaptığı yürüyüş ve Kim'in söylediği " Burn " şarkısından sonra - ki şarkının sözleri hikayenin kendisiyle son derecede bağlantılı - , Kim'in akşam eve garip bir şekilde geldiğini görüyoruz .
Sanki Martin ona planını anlatmış ve ona ayrıcalık yapacağını söylemiş gibi . 
Ve işler buradan sapa sarmaya başlıyor .
Ertesi sabah Steven'ın diğer çocuğu Bob , bacaklarını hissedemediği için yataktan kalkamıyor .
Daha sonra aynı şeyler Kim'e yaşanıyor .
Ve Steven , bunları ilaçlar ve ameliyatlar ile düzeltmeye çalışıyor .
Ama doktorlar sorun olmadığını söylediği halde bu sorunlar büyümeye devam ediyor .
Bir süre sonra Martin , Steven'a yaşanacakları söylediğinde ise Steven , bunları anlamayıp her şeyi normal bir şekilde sürdürmeye çalışıyor .
Filmin ilerleyen zamanlarında ise Steven'ın Martin'e işkence ederek bunu durdurmaya çalışmasını ve Kim'in bile Martin'e kendisini düzeltmesi için yalvarmasını ama hiçbirinin işe yaramadığını görüyoruz . 
Yorgos Lanthimos , filmin başından itibaren ailenin bireylerini bencil ve sorunlu bir şekilde gösteriyor .
Martin'in tehditleri üzerine Steven'ın eşi Anna'nın " Bence çocuklardan birisini öldürelim , sonra yenisini yaparız . " demesi veya çocukların yan odada öldüğü sırada Steven'ın eşiyle tatil planları yapmasında bu rahatlıkla görülüyor .
Fakat işler bir süreden sonra o kadar çığırından çıkıyor ki , bütün film boyunca donuk bir şekilde , duygu belirtisi göstermeyen Steven'ı ağlarken görüyoruz .
Bundan sonra Steven , tanrı rolünden vazgeçip kontrolü Martin'e devretmek zorunda kalıyor .
Ve filmin en başından beri Steven'ı dev bir şekilde gösteren yüksek ölçekli kamera açıları - filmin posterinde de bunun abartılı bir versiyonu görülüyor - giderek büyüyor ve Steven kadrajda iyice küçülmeye başlıyor .
Ve çarpıklaşan kamera hareketleri ile Martin'in merkeze geldiğini ve kontrolü ele geçirdiğini görüyoruz . 
Fakat bütün bunlara rağmen Steven'ın kararsızlığı hiç değişmiyor .
Filmin sonunda ailesinden birisini öldürmek zorunda kaldığı için herkesi bağlayıp kendi gözlerini kapatarak elindeki silaha denk gelen kişiyi öldürmeye çalışıyor .
Bunun sonucunda Bob ölüyor ve filmin en sonunda aileyi , Martin'in en sevdiği lokantada otururken ve Kim'in ise Martin'in en sevdiği yemek olan , patates kızartmasını yerken görüyoruz . 
Bütün filmleri için distopik , absürt dünyalar inşa edip , burada yaşanan ölümlerin hesaplanıp telafi edilebileceğini kara komedi şeklinde inceleyen Lanthimos , Kutsal Geyiğin Ölümü için normal bir dünyayı cehenneme dönüştürerek bir komedi filminden ziyade içerisinde ufak kara komedi elementleri bulunan , alışılmışın dışında bir korku filmi yapmayı tercih etmiş .
Ve sırf bu konuda bile kendisini aşmayı başarmış . 
Kutsal Geyiğin Ölümü hakkında en çok sevdiğim şey muhtemelen senaryosuydu .
Böyle garip senaryoya sahip olup içerisinde bambaşka bir hikaye anlatan bu yıl çıkan bir diğer film ise , Darren Aronofsky'nin mother ! ' ıydı .
Ama bu film ile mother ! arasındaki fark ise şu ; mother ! ' ın bir İncil alegorisi olduğu en başından belli zaten .
Eğer o filmi izlerken bunu bilirseniz , aklınızda hiçbir soru işareti kalmayacak .
Kutsal Geyiğin Ölümü ise , Iphigenia hikayesinin güncellenmiş bir versiyonu olmasına rağmen içerisinde asla cevabını bilemeyeceğim sorulara ve orijinal hikayenin çok dışında olan detaylara sahip . 
Genel itibariyle filmin içeriğinin ne olduğunu kavramış olsam da hala şu soruların cevabını bir türlü bilmiyorum : " Neden çocukları felç geçirdiği halde Steven'ın eşi Anna'ya hiçbir şey olmadı ? " , " Martin bütün bunları nasıl yaptı ? " , " Martin'in annesinin hikayedeki yeri tam olarak neydi ? " , " Kim , Martin'e nasıl birdenbire aşık oldu ? " , " Limonata , mp3 çalar gibi sürekli tekrarlanan şeyler , karakterleri tam olarak nasıl etkiliyor ? " vb. .
Bu soruların birkaçının cevabı muhtemelen kaçırmış olduğum ufak detaylarda gizli olsa da , bazıları ise hiç cevaplanmaması gereken sorular aslında .
Ve bir filmin göründüğünden çok fazlası olup insanı düşündürmeye itmesi , filmi izlemenize rağmen hala cevabını bilmediğiniz soruların olması ve her türlü tartışmaya açık olması , Kutsal Geyiğin Ölümü'nü harika yapan şeylerden birisi .
Bir daha izlemek istemediğim halde üzerinde uzun süre düşünüp bütün detayları araştırmak istediğim filmlerden birisi . 
Kutsal Geyiğin Ölümü , herkese göre bir film değil .
Çoğu kişinin sinemadan kafası karışık bir şekilde ayrılacağı veya hikayenin içerisine bir türlü giremeyeceği filmlerden birisi .
Ben ise hikayeyi büyüleyici buldum ve sırf görünenden çok fazla katmanı olup insanı düşündürmeye itmesini takdir ettim .
Colin Farrell ve Barry Keoghan başta olmak üzere herkes harika oyunculuklar sergilemiş ve diğer filmlerine bir türlü ısınamadığım Yorgos Lanthimos , bu filmiyle kendisini aşmış .
Filmi kusursuz bulmayıp kendimi bir daha izlerken göremesem de , bir süre boyunca etkisinde kalacağım filmlerden birisi .
Daha önceden hiç benzerini görmediğiniz bir film veya mother ! , The Shining gibi korku filmlerini seviyorsanız , bu filme bir şans vermelisiniz .
Filmi iyi bulup bulmayacağınız size kalmış ama bittikten sonra üzerinde uzun süre boyunca düşüneceğiniz kesin . 
FİLMİN İYİ YANLARI : 
 + Colin Farrell ve Barry Keoghan'ın kusursuz performansları . 
 + Katmanlarla dolu , her türlü tartışmaya açık olan senaryo . 
 + Yorgos Lanthimos'un detaylarla dolu yönetmenliği . 
 + Thimios Bakatakis'in görüntü yönetmenliği ve filmdeki sesler . 
FİLMİN KÖTÜ YANLARI : 

- Yeniden izlemenin zor olduğu filmlerden birisi . 

- Zaman zaman hikayenin gidişatını değiştirmesi ve filmi takip etmenin zorlaşması . 
TOPLAM PUAN : 8.4 / 10
