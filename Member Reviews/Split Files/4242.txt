" 21 yıllık bir ilişkiden yeni çıkan ve çok titiz birisi olan Fikret , bir meyhane solisti olan Solmaz ile tanışır . Kalacak bir yeri olmadığı için Solmaz'lara komşu olan Fikret , Solmaz'ın kızının evleneceğini öğrenip onlardan aile babası olma isteği üzerine hayatının rolünü oynamaya başlar ve düğün hazırlıkları başlar . "
Aile Arasında , başta pek ilgimi çekmeyen fakat üzerine gösterilen yoğun ilgiden sonra izlemeye karar verdiğim bir filmdi .
Ve şaşırtıcı bir şekilde , bu filmden pişman olmuş bir şekilde ayrılmadım .
Hatta rahatlıkla diyebilirim ki Aile Arasında , BKM'nin bu yıl çıkardığı en iyi filmi , açık ara farkla .
Avrupa Yakası'na bayılıp Yalan Dünya'daki senaryosunu ortalama bulduğum Gülse Birsel , Aile Arasında'yı yazarken bir televizyon dizisi ile bir sinema filmi arasındaki farkı çok iyi ortaya koymuş .
Bu filmi izlerken son zamanlardaki Türk komedi filmlerindeki gibi bir dizi bölümü izlermiş gibi değil , bunun aksine başlı başına bir film izliyormuşsunuz gibi hissediyorsunuz .
Çünkü filmdeki karakterler ve yaşanan durumlar çok iyi ortaya koyulmuş .
Filmi izlerken hiç kafanız karışmıyor veya " bunları önceden görmüştüm , hikayenin nereye gideceğini iyi biliyorum " gibi şeyler demiyorsunuz .
Yanlış anlamayın , Aile Arasında tamamen orijinal bir film değil .
Fakat karakterler ve içerik öyle taze tutulmuş ki , film izlerken yaşanacak şeylere kafa yormaya çalışmıyorsunuz bile .
Ama Birsel'in senaryosunu samimi ve genel olarak başarılı bulmama rağmen , Aile Arasında'nın asıl bel kemiği oyunculuklarından geliyor .
Engin Günaydın'ın filmdeki performansı resmen dahiceydi .
Muhtemelen Avrupa Yakası'ndan beri onu bu kadar komik bir rolde izlememiştim .
Üstelik en az onun kadar başarılı olan Demet Evgar'la olan sahneleri ise bu filmin en iyi bölümleriydi ( özellikle Günaydın'ın damadın babasıyla konuşmaya gittiği sahnede gülmekten yerlere yattım ) .
Yardımcı oyuncu kadrosundan Devrim Yakut'un performansı , Düğün Dernek'deki samimi karakteriyle aynıydı zaten ve Fatih Artman her zamanki gibi komikti .
Özellikle Artman ile Evgar'ı aşırı karamsar olan Aşkın Gören Gözlere İhtiyacı Yok filminden sonra , yeniden birlikte komik bir rolde görmek ise çok iyiydi .
Bunun dışında filmin son derecede taze ve ilgi çekici bir hikayesi vardı .
İçerisine bir türlü giremediğim ilk 10 dakikadan sonra film , hiç beklemediğim bir yöne sapıp hikayesini olabilecek en eğlenceli şekilde sürdürdü .
Üstelik bu filmin BKM tarafından hazırlandığını ve ana temasının düğün olduğunu düşünürsek , Düğün Dernek 2'den daha iyi bir devam filmiydi Aile Arasında .
Fakat Aile Arasında hakkında değinmek istediğim bazı ufak sorunlar da var .
Mesela filmdeki ana karakterlerin komik olmasına rağmen , onlara alışmanız biraz sürüyor .
Ayrıca Aile Arasında'nın normal bir komedi filmine göre biraz fazla uzun olan süresi yüzünden , ilk yarının sonlarına doğru hikaye biraz yavaşlıyor ve araya gerekli olmayan sahneler serpiştiriyor .
Ama hikaye Adana'ya geçer geçmez film hemen hızlanıyor .
Film hakkındaki bazı sorunlarıma rağmen Aile Arasında'yı izlerken çok iyi vakit geçirdim .
Demet Evgar ile Engin Günaydın , son zamanların en komik performanslarına imza atmışlar .
Ayrıca hikayenin içeriği çok yaratıcıydı ve sürprizlerle doluydu .
Eğer sinemada iyi vakit geçirmek istiyorsanız , Aile Arasında'yı izlerken kesinlikle eğleneceksiniz .
Bu yılın beni en çok şaşırtan Türk filmlerinden birisiydi .
İyi seyirler .
FİLMİN İYİ YANLARI : + Bir dizi bölümünden ziyade bir sinema filmi gibi hissettirmesi . + Engin Günaydın ve Demet Evgar . + Senaryonun beklenmedik dönüşler yapması , filmin hep dinamik kalması .
FİLMİN KÖTÜ YANLARI :
- Bazı gereksiz sahneler yüzünden filmin biraz fazla uzun olması .
- Atmosfer ve karakterlere kısa sürede ısınamamanız .
TOPLAM PUAN : 7.7 / 10
