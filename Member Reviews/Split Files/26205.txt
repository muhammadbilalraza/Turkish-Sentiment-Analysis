.
Nuri Bilge Ceylan , korkarım ki uzun vadede Türk Sineması’na büyük bir kötülük yaptı .
Kendisinin şimdiye dek ısrarla kullandığı fakat yavaş yavaş terk etmeye başladığı uzun sekanslar , sabit duran ya da uzağa bakan karakterleri arkadan kadraja alan çekimler alakalı alakasız pek çok filmde taklit edilmeye devam ediyor .
Bu üslupsal taklit aslında o kadar da fena bir şey değil , elinizde sahiden bir derdi olan senaryonuz olduğu müddetçe tabii .
Fakat eften püften ve bir uzun metrajlı filmin içini dolduramayacak türden yetersiz bir hikayeniz varsa , bu üslubu filmin süresini uzatmak için kullanmamalısınız .
Yemekteydik ve Karar Verdim ( 2015 ) ; açık açık , göze soka soka bunu yapıyor .
Dramaturjisi sıfır olan bu yapımın derdi de öylesine cılız ki sahneleri sürüncemede bırakarak izleyicilerin bu arada bir şeyler yakalamasını ve hikayeye anlam yüklemesini umut ediyor .
Bu yüzden film , kameraya sırtını dönüp uzaklara bakan adamlar , düşünceli düşünceli salınarak yürüyen kadınlar , cami çıkışında adımlarını sayan çocuklarla kendisine vakit kazandırıyor .
Çünkü bunlar ve sayamadığım nice ölü zamanlar olmasa film hepi topu yarım saatte nihayete erecektir .
Bu ölü zamanların içerisinde en anlamlı olan anlar ise dans sahneleridir ve durumun vahametini şuradan anlamak yeterli : Bu , bir müzikal değil !
