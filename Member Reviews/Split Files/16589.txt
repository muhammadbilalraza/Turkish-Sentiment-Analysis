“Annabelle : Creation” , yönetmen koltuğunda oturan David F. Sandberg’in ikinci uzun metrajlı sinema filmi …
Devamı olduğu serinin ilk filmi ( aslında “The Conjuring Universe / Conjuring Evreni” projesinin ikinci filmi ) “Annabelle” ( 2014 ) gibi bu filmin senaryosunu da yine , “It” ( 2017 ) ve “It : Chapter Two” ( 2019 ) filmlerinin senaristi de olan Gary Dauberman yazarken , yapımcılığını da yine serinin ilk filmi “Annabelle” ( 2014 ) de olduğu gibi , bu kez de Peter Safran ve James Wan ikilisi birlikte üstlenmişler …
15 milyon dolarlık bir bütçeyle çekilen ve 19 Haziran 2017’de LA Film Festivalinde yapılan prömiyeri sonrasında 11 Ağustos 2017’de vizyona giren filmin brüt gişe hasılatı 306,5 milyon dolar …
Neredeyse altın yumurtlayan bir marka haline gelen Annabelle bebeğinin bu filminin , 6.5 / 10 ( 80.550 oy ) ve 3.6 / 5 ( 21.381 oy ) olan IMDB ve Rotten Tomatoes izleyici puanı ortalamalarıyla 6.2 / 10 ( 171 yorum ) ve 62 / 100 ( 29 yorum ) olan Rotten Tomatoes ve Metacritic yorum ortalamaları , serinin ilk filminin yerlerde sürünen ortalamalarının oldukça üzerinde …
Gelin isterseniz bu filme de , her zamanki gibi önceliği yine oyuncu kadrosuna vermek suretiyle biraz daha yakından bakalım …
Ancak öncelikli olarak , serinin ilk filmi “Annabelle” ( 2014 ) için yazmış olduğumuz yorumda da belirttiğimiz gibi bu film hakkındaki temel dürtünün de , “The Conjuring” ( 2013 ) , “Annabelle” ( 2014 ) ve “The Conjuring 2” ( 2016 ) serisi ile yakalanan rüzgârdan yararlanılmaya devam etmek olduğunu söylemeliyiz …
Ki bu şekilde de , New Line Cinema , ( kurucusu Peter Safran olan ) The Safran Company ve ( kurucusu James Wan olan ) Atomic Monster Productions ortak girişiminin yapımcısı olduğu , ( bugüne kadar toplamda 1.200 milyon doları aşan bir gişe yapmış olan ) “The Conjuring Universe / Conjuring Evreni” projesinin dördüncü halkası da başarıyla tamamlanmış oluyor …
Filmin oyuncu kadrosuna gelince …
Sanıyoruz Samuel Mullins karakterini canlandıran Anthony LaPaglia’yı tanımayan yoktur …
Ancak biz , Linda ve Janice karakterlerindeki performansları nedeniyle Lulu Wilson ve Talitha Eliana Bateman’ı da fazlasıyla beğendiğimizi özellikle belirtmek isteriz …
Korku - gerilim kategorisinin usta yönetmenlerinden Mike Flanagan’ın da dikkatini çekmiş olan aynı Lulu Wilson , daha sonra “The Haunting of Hill House” ( 2018 ) isimli dizide de " Genç Shirley " karakterini canlandırmıştı …
İşin teknik kısmı için çok fazla ayrıntıya girmeyeceğiz …
Zira filmin künyesine bakıldığında , neredeyse tamamı kapalı tek mekânda ve zifiri karanlık bir atmosferde çekilmiş olan filmin teknik ekibinin , The Hills Have Eyes” ( 2006 ) , “Halloween” ( 2007 ) “Insidious” ( 2010 ) , “Paranormal Activity 3” ( 2011 ) , “Paranormal Activity 4” ( 2012 ) , “Paranormal Activity : The Ghost Dimension” ( 2015 ) , “It” ( 2017 ) , A Quiet Place ( 2018 ) ve “The Nun” ( 2018 ) gibi filmlerde korku türüyle sürekli iç içe olan deneyimli isimlerden seçilmiş olduğu hemencecik görülüyor zaten …
İzlerken , bir korku – gerilim filminde olduğunuzu filmin her saniyesinde fazlasıyla hissettiren bu ekip için sanıyoruz söylenebilecek çok da fazla bir şey yok …
Sonuç olarak , “The Conjuring” ( 2013 ) , “Annabelle” ( 2014 ) ve “The Conjuring 2” ( 2016 ) ile peş peşe izlemeniz halinde ciddi keyif alacağınızı umduğumuz bu film için puanımız 3 önerimiz ise , türün meraklılarınca “izlenebilir” şeklinde olacak … “The Conjuring Universe / Conjuring Evreni” projesinin beşinci filmi olan “The Nun” ( 2018 ) da görüşmek üzere …
Keyifli seyirler , Son bir not : Tüm hakları bize ait olan bu yorumun orijinali ; bir başka mecrada tarafımızca , 8 Kasım 2018 günü saat 00.34’de yazılarak paylaşılmıştır .
