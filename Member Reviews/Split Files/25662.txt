Dikkat çekici bir kadro ve dikkat çekici bir yönetmenden iyi bir film bekliyordum .
" Carnage " de iyi bir film zaten .
Ama sanki biraz daha iyi olabilirdi gibi geldi bana .
Aileye , ilişkilere , evliliğe dair , hatta genel olarak hayata dair söylediği çok şey var senaryonun .
Bunların bazıları alenen üstüne basa basa söylenirken , bazıları çeşitli imalar ve üstü kapalı anlatımlarla metnin içine yerleştirilmiş .
Dört ana karakter de dört ayrı kişiliği , dört ayrı insanı temsil ediyor .
Aslında ayrıntılı olarak çözümlersek hepsinin birbirinden farklı olduğunu görebiliyoruz .
Oğulları arasındaki bir kavgayı tanışıp konuşarak değerlendirmeye çalışan ve bu tehlikeli olabilecek duruma bir çözüm getirmek isteyen iki aile var .
Aslında aralarından bazılarının pek de umurunda değil bu olay .
Dakikalar ilerledikçe , gerginlikler , anlaşmazlıklar , hatta tartışmalar başlıyor , dört yetişkin insanın aslında komik bir sebepten kavga eden oğullarından da beter oldukları anlar bile yaşanıyor !
Kısacası , tamamı tek mekanda geçen , tamamı senaryo ve oyuncu performansları üzerine kurulu , " insanlar " ile ilgili bir film .
Kendisini rahat izletiyor ancak yıllar boyunca listelerinizin üst sıralarında yer almayacaktır bana kalırsa .
Polanski'nin çok daha çarpıcı filmleri var tabii ki .
