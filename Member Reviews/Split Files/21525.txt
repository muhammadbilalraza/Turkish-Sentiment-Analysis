“Black Christmas” , senaryosunu da aynı isimli “kült” filmin ( 1974 ) 2006’dan sonraki , biraz da serbestçe çalışılmış bir ikinci yeniden yapımı biçiminde kurgulayarak , April Wolfe ile birlikte yazan Sophia Takal’ın yönetmen koltuğunda oturduğu bir korku filmi …
13 Aralık 2019 tarihinde Amerika’da vizyona giren filmin , 3.4 / 10 ( 11.991 oy ) ve 2.5 / 5 ( 1.0 oy üzeri ) olan IMDB ve Rotten Tomatoes izleyici puanı ortalamalarıyla 4.6 / 10 ( 109 yorum ) ve 49 / 100 ( 25 yorum ) olan Rotten Tomatoes ve Metacritic yorum ortalamaları ne yazık ki , pek de iç açıcı durmuyor …
Ama biz yine de para kokusu almakta oldukça mahir olan Jason Blum ve şirketi Blumhouse Productions’ın da yapımcıları arasında yer aldığı , 27 günlük bir sürede Yeni Zelanda’da çekilen bu filmi , her zamanki gibi önceliği oyuncu kadrosuna vermek suretiyle bizzat kendimiz mercek altına alarak incelemeye ardından da puanlamaya çalışacağız …
Bunun içinde , 5 milyon dolarlık mütevazı bir bütçeyle çekilen ve 18,5 milyon dolarlık bir hasılat rakamına da ulaşmış olan filme ilişkin ilk tespitimizi , sonrasında da naçizane ilk önerimizi paylaşalım istiyoruz …
Bu bağlamda da işe ; karşımızdakinin , 1974 tarihli orijinal versiyonu ile kıyaslanarak ciddi yanılgılara düşülen bir film olduğunu söyleyerek başlayabiliriz …
Neden mi ?
Bir düşünsenize , daha ortada korku sinemasında yeni bir devri başlatmış olan ne Michael Myers’lı “Halloween” ( 1978 ) , ne Jason Voorhees’li “Friday the 13th” ( 1980 ) ve ne de Freddy Krueger’li “A Nightmare on Elm Street” ( 1984 ) serileri var …
Hele , “Scream” ( 1996 ) serisinin genç oyuncularının bir kısmı , ( Drew Barrymore – 1975 gibi ) ya henüz doğmamış ya da doğmuşsa da ( Neve Campbell – 1973 gibi ) daha 1 – 2 yaşlarındalar …
Elde bir tek , “The Texas Chain Saw Massacre” ( 1974 ) örneği var , o kadar …
Fakat söz konusu bu iki filmde , birbirlerinden esinlenmeleri mümkün olamayacak bir biçimde 74 yılının Ekim ayında peş peşe vizyona girmişler …
İşte senaryosunu Roy Moore’un yazıp Bob Clark’ın yönettiği 1974 tarihli “ilk film” , böylesine bakir bir ortamda görücüye çıkmış olan “slasher” türünün özgün ve çığır açıcı örneklerinden biri …
O yüzden , şimdi kalkıp da “Olmamış , zira orijinal senaryoya sadık kalınmamış” veya “Ne gerek vardı feminist mesajlara” türündeki söylemler ile Sophia Takal’ın filmine veryansın etmenin çok da bir anlamı yok …
Hani , burada tartışmayı bir adım daha öteye taşımak adına , istesek : “Ne yani , ilk filmde olduğu gibi bu filmde de cep telefonu yerine ankesörlü ve masa üstü telefonlar mı kullanılmalıydı ? ” tarzında bir soruda sorabilirdik …
Ancak gereksiz …
Zira bize göre , eğer filme illa da bir eleştiri yöneltilecekse , bu da ancak ( somut örneklerini de ortaya koyarak ) günümüz koşulları çerçevesinde kotarılmış slasherlar ile karşılaştırılarak yapılmalı …
Şimdi gelelim filme dair kendi düşüncemize : Bunun için de duygularımızı , “Lafı çok da uzatmadan , doğrusunu söylemek gerekirse , yakın zamanlarda piyasaya sürülmüş eli yüzü daha düzgün slasherlar da mevcut piyasada” diyerek özetlemek isteriz …
Belki biraz tarzımızın dışında olacak ama tek bir “spoiler vermeden” buraya kadar yazdıklarımızın tamamı , zımnen de olsa ikisini de içerdiği için filme ilişkin hem ilk tespitimiz hem de ilk önerimiz olsun …
Ayrımı gönlünüze göre siz kendiniz yaparsınız …
Sonuç olarak , kendi değerlendirme sistemimiz içinde ( 2’yi az 2,5’i de fazla bulmamıza rağmen ) puan olarak da 2,5 verdiğimiz bu film için önerimiz de “siz bilirsiniz” şeklinde olacak …
İzleyeceklere , keyifli seyirler …
