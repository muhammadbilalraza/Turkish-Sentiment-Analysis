“Grâce à Dieu / By the Grace of God” , senaryosunu da yazan ve istisnasız bütün filmleri arşivimizin demirbaşları arasında yer alan “favori” yönetmenlerimizden François Ozon’un imzasını taşıyan “etkileyici” bir drama …
Zira kurgusal ( fiction ) gibi sunulan bu “biyografik” film aracılığı ile Ozon bizlere , 137 dakikalık biraz uzun gibi görünen süresine karşın , beş ana karakter ve etraflarındaki insanların hikâyeleri üzerinden , yıllardır Katolik kilisesinde yaygın olduğu bilinen ve dile getirilen , “pedofili” denilen “psikoseksüel” rahatsızlığı , hızlıca ilerleyen bir tempoda anlatmayı başarıyor …
Peki , kim bu “beş” ana karakter ?
Küçük yaşta , bir sapığın taciz ve tecavüze maruz kalan : • Alexandre Guérin ( Melvil Poupaud ) • François Debord ( Denis Ménochet ) • Emmanuel Thomassin ( Swann Arlaud ) Söz konusu taciz ve tecavüzleri gerçekleştiren sapık : • Rahip Bernard Preynat ( Bernard Verley ) Bilmesine rağmen , bu sapığın taciz ve tecavüzlerine sessiz kalan : • Lyon bölgesi Başpiskoposu Kardinal Philippe Barbarin ( François Marthouret ) Hikâyenin kendisine geçmeden , bu beş oyuncunun hepsini , özellikle de “epilepsi nöbeti” sahnelerindeki inanılmaz derecedeki etkileyici performansı nedeniyle Swann Arlaud’yu fazlasıyla kutlamak gerekiyor …
Ozon filmi öylesine gerçekçi bir yapıda çekmiş ki , Arlaud’un yani aslında canlandırdığı Emmanuel’in motosiklet kullandığı sahneleri , yine nöbet geçirerek görünmez bir kazaya kurban gidecek diye , hani neredeyse “yüreğimiz ağzımızda” izledik …
Gelelim şimdi işin aslına …
Öncelikle bakmayın siz öyle Ozon’un , 2 Academy ödüllü “Spotlight”ın ( 2015 ) çarpıcı bulduğum metodolojisinden esinlenerek “kurguladım” dediği filmin , hiç “iş yapmamış” yahut da sonuç itibarıyla “bir işe yaramamış” gibi görünüyor olmasına …
Çünkü 24 Haziran 2019 tarihinde pek çok yetkisi elinden alınan Philippe Barbarin , 6 Mart 2020’de de istifa etmek zorunda kalırken , Bernard Preynat’da 16 Mart 2020 tarihinde beş yıl hapis cezasına çarptırılmıştır …
Yani ( her ne kadar vicdanları rahatlatmaya yetmese de ) verilen cezalar , tecavüze uğrayan insanlar ve onlara destek veren aile fertlerinin “medeni cesaretleri” ile bizzat bu filmin kendisinin , en azından “batı dünyasında” bir işaret fişeğine dönüştüğünü söyleyebiliriz …
Muhtemelen bundan böyle ; “Vatikan” ve onun itaatkâr müritleri , “dünya” olarak tanımlanan yer kürenin ( ve yer aldığı evrenin ) en tehlikeli “paraziti” olan insanın , yüz kızartan pedofili vakaları karşısındaki anlamsız korumacılıklarında , ( hiç umudumuz yok ama ) belki biraz daha temkinli davranacaklardır diye düşünüyoruz …
Araya “spoiler” ve filmden fotoğraflar da iliştirebilmiş olsaydık , “kesin işin rengi daha da bir belirginleşecekti” vurgusuyla ; Arapça kökenli sübyancılık anlamına da gelen pedofilinin , sadece erkek çocuklarını değil kız çocuklarını da hedeflediğini belirttikten sonra , darısı doğu toplumlarındaki benzeri vakalar içinde olsun diyerek yorumumuzu noktalayalım …
Keyifli seyirler ,
