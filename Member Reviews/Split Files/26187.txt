“Solo : A Star Wars Story” ; “Apollo 13” ( 1995 ) , “A Beautiful Mind” ( 2001 ) , “Cinderella Man” ( 2005 ) ve “Rush” ( 2013 ) gibi filmleri de çekmiş olan Ron Howard’ın yönetmen koltuğunda oturduğu bir Star Wars projesi …
Filmin senaryosunu , George Lucas tarafından yaratılan orijinal karakterlere sadık kalınmak suretiyle filmin yapımcıları arasında da yer alan , baba – oğul Lawrence ve Jonathan Kasdan birlikte yazmışlar …
10 Mayıs 2018’de yapılan Los Angeles’taki dünya prömiyeri ve 15 Mayıs 2018 tarihli Cannes Film Festivali tanıtımının ardından Walt Disney Studios Motion Pictures tarafından 25 Mayıs 2018’de , RealD 3D , IMAX ve IMAX 3D formatlarında vizyona sokulan filmin , yaklaşık 300 milyon dolarlık devasa bütçesine karşılık elde ettiği 393 milyon dolarlık gişe hasılatı ile beklentilerin tam aksine yapımcılarını 50 ile 80 milyon dolar civarında bir zarara soktuğu tahmin edilmektedir …
Aslında filmin , 7.1 / 10 ( 141.556 oy ) ve 3.5 / 5 ( 37.316 oy ) olan IMDB ve Rotten Tomatoes izleyici puanı ortalamalarıyla 6.4 / 10 ( 389 yorum ) ve 62 / 100 ( 54 yorum ) olan Rotten Tomatoes ve Metacritic yorum ortalamaları da sanki filmin gişedeki bu tatsız akıbetini teyit ediyor gibi …
Gerçekte ne olup bittiğini daha iyi anlayabilmek için , gelin isterseniz her zamanki gibi önceliği yine oyuncu kadrosuna vermek suretiyle filmimize biraz daha yakından bakalım …
Oyuncu denilince de doğrusunu isterseniz filmde , Beckett karakterini canlandıran Woody Harrelson dışında pek popüler bir isim de yok gibi …
Chewbacca karakteri , bu filmle birlikte üçüncü kez Star Wars serisinde ( “Star Wars : Episode IX” – 2019 ile dördüncüsü de yolda ) arz - ı endam eylerken , “Westworld” ( 2016 – 2018 ) dizisindeki Maeve Millay karakteri ile dikkatleri üzerinde toplayan Thandie Newton’ın filmdeki varlığı , izleyici için hoş bir sürpriz olmuş …
Ancak ne yazık ki , baş rolleri paylaşan Alden Ehrenreich ile Emilia Clarke , Han Solo ve Qi'ra rollerinde oldukça “yavan” kalmışlar …
En azından biz , öyle hissettik …
Zaten filmin asıl yükünü , benzer pek çok bilim – kurgu projesinde daha önce de birlikte çalışmış olan özel efekt ve sanal efekt grubu üstlenmiş …
Buna bir de , usta yönetmen Ron Howard’ın sevk ve idaresindeki , “Arrival” ( 2016 ) ın da görüntü yönetmeni olan Bradford Young , The “Martian” ( 2015 ) ın da editörü olan 2 Academy ödüllü Pietro Scalia ve “Rogue One” ( 2016 ) nın da sanat direktörü olan Gary Tomkins ile yine aynı filmin prodüksiyon tasarımcısı olan Neil Lamont gibi son derece profesyonel isimlerden oluşan teknik kadroda eklenince bu filmi yapmak eminiz hiç de zor olmamıştır …
Ama yine de film , umulanın aksine gişeye çakılmaktan kurtulamamış …
Peki , o zaman sorun ne ?
Bize göre sorun , hiçbir orijinalliği olmadığı gibi artık oldukça demode kalmış olan filmin hikâyesinde …
Sonuç olarak , öyle aman aman bayılmasak da 135 dakikalık süresine rağmen sıkılmadan izlemeyi başarabildiğimiz bu filmi , sadece iflah olmaz Star Wars fanlarına önerebiliriz …
Onun dışında kalan herkes kendi bilir .
Son bir not : Tüm hakları bize ait olan bu yorumun orijinali ; bir başka mecrada tarafımızca , 27 Eylül 2018 günü saat 01.30’da yazılarak paylaşılmıştır .
