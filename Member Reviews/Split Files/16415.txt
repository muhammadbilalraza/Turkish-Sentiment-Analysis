Moonlight , genç bir çocuk olan Chiron'un hikayesine odaklanıyor ve film bu hikayeyi 3 farklı bölümde incelemiş .
İlk bölümde Chiron'un çocukluğunu ve bir uyuşturucu satıcısı olan Juan'la olan bir nevi baba oğul ilişkisini görüyoruz .
İkinci bölümde Chiron'un gençliğini , onun yaşadığı zor çevre koşullarını ve kişiliğinin geliştiğini görüyoruz .
Son bölümdeyse Chrion'un bir yetişkin olarak hayatını nasıl ilerlettiğini görüyoruz .
Ve filmin kendisi de bu hikayeyi anlatırken Chrion'un yaşadığı bu zor çevre içerisinde kimsenin onu anlamamasını ve kişiliğinin nasıl şekillendiğini gösteriyor kısaca .
Moonlight'ı izlemeden hemen önce insanların yazdıkları yorumları bir incelemek istedim .
Amerika başta olmak üzere bu filme dair hep olumlu yorumlar okudum .
8 dalda Oscar'a aday olması da bunun kanıtı .
Ama daha çok diğer ülkelerdeki yorumlara bakınca herkesin filmi yerden yere vurduğunu gördüm .
Bunun da nedeni oldukça basit aslında .
Moonlight filminde yaşanılan sorunlar bize pek hitap etmiyor .
Geçen günlerde eleştirdiğim Patriots Day filmindeki gibi bu film daha çok Amerika'ya hitap ediyor .
Ama fark şu : Patriots Day , hikayesini oldukça milliyetçi bir şekilde anlatırken bu filmse hikayesini çok sade ve gerçekçi bir şekilde anlatmış .
Moonlight herkese hitap eden bir film değil .
Daha çok filmi izlerken empati kurmanız gereken ve filmin bu gerçekleri nasıl aktardığına dair takdir etmeniz gereken bir iş .
Ben her ne kadar Moonlight'ı herkes kadar sevmemiş olsam da çok ama çok takdir ettim .
Çünkü Moonlight'ın geçtiği çevreyi bu kadar gerçekçi bir şekilde anlatan başka bir film daha görmedim .
Özellikle de Amerika'da böyle mahallelerde yaşayan çocukların ve gençlerin hangi zorluklar içinde yaşadığını görüyorsunuz ve hissedebiliyorsunuz .
2 yıl önce çıkmış ve 12 yılda çekilmiş olan Boyhood filmini hatırlıyor musunuz ?
Boyhood'u saygı duymuş olsam da bana biraz boş gelmişti .
3 saate yakın süresinde sadece bir çocuğun büyümesini gösterip " gözümüzün önünde büyüdü " gibi bir his uyandırıyordu .
Ama Moonlight ise Boyhood'un yapamadığı şeyi yapıyor .
Çünkü Moonlight'ın gerçekten de bir amacı var ve bütün bunların içinden bir mesaj vermeye çalışıyor .
Üstelik bu mesajı verirken de hiç zorlanmıyor , doğal ve gerçekçi havasını hiç yitirmiyor .
Oyunculuklara gelirsek , Chiron'u oynayan 3 oyuncunun oyunculukları çok başarılıydı .
Ayrıca Mahershala Ali de çok iyiydi .
Ali'nin filmdeki rolünün daha uzun olmasını dilerdim ama yine de bulunduğu her sahneyi çalmayı başarmış .
Filmdeki en iyi oyuncuysa benim gözümde Naomie Harris'di .
Harris bu filmde resmen döktürmüş .
James Bond filmlerindeki performansından bu noktaya gelmesine çok şaşırdım .
Ayrıca yönetmen Barry Jenkins'in hikayeyi anlatış tarzına , sinematografiye ve Nicholas Britell'in müziğine de bayıldığımı belirtmeliyim .
Peki bütün bu takdir ettiğim yanlarının dışında Moonlight'ın sorunları var mı ?
Benim gözümde birkaç tane var .
Öncelikle her ne kadar Moonlight çok etkileyici olsa da filmin durağan temposu ve işlediği yoğun konuları yüzünden bir daha izleyebileceğimi pek zannetmiyorum .
Tekrar ve tekrar izlenebilirliği olan bir film değil yani .
Bunun dışında da birkaç ufak sahne gereğinden fazla uzatılmış .
Kısacası Moonlight , herkese hitap eden bir film olmasa da kesinlikle takdir edilmesi gereken bir iş .
Müthiş oyunculukları , yönetmenliği , müziği ve kurgusuyla Moonlight , gerçekten de etkileyici bir film .
Kendi türünde çok cesur ve farklı bir film olduğundan desteklenmesi gerektiğini düşünüyorum .
İyi seyirler .
FİLMİN İYİ YANLARI : + Filmin geçtiği çevreye dair yakalanmış olan gerçekçi ton . + Oyunculuklar , yönetmenlik , sineamtografi ve müzikler . + Kimsenin yapmaya cesaret edemeyeceği türde bir iş olması .
FİLMİN KÖTÜ YANLARI :
- Birkaç uzatılmış sahne , tekrar ve tekrar izlenebilirliği olmaması .
TOPLAM PUAN : 8.3 / 10
