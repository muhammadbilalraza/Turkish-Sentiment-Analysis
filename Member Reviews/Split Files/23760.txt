“Cats” , senaryosunu da Lee Hall ile birlikte T. S. Eliot’un şiir koleksiyonu “Old Possum's Book of Practical Cats” i ( 1939 ) esas alan , Andrew Lloyd Webber’in aynı isimli müzikalinden uyarlayarak yazan Tom Hooper’un yönetmen koltuğunda oturduğu bir drama …
20 Aralık 2019 tarihinde İngiltere ve Amerika’da vizyona giren filmin , 2.8 ( 42.244 oy ) ve 3.2 / 5 ( 6.964 oy ) olan IMDB ve Rotten Tomatoes izleyici puanı ortalamalarıyla 3.9 / 10 ( 323 yorum ) ve 32 / 100 ( 51 yorum ) olan Rotten Tomatoes ve Metacritic yorum ortalamaları , gerçekten de izaha ihtiyaç duyulacak nitelikte …
O yüzden biz de 95 milyon dolarlık bir bütçeyle çekilen ve 73,8 milyon dolarlık bir hasılat rakamı ile de yapımcıları adına büyük bir hayal kırıklığı yaratmış olan bu filmi , her zamanki gibi önceliği oyuncu kadrosuna vermek suretiyle bizzat kendimiz mercek altına alarak incelemeye ardından da puanlamaya çalışacağız …
Bunun içinde artık neredeyse yorumlarımızda geleneksel bir özellik halini aldığı üzere ayrıntılı incelemeye geçmeden önce toplam sekiz kategoride ( yılın en kötü filmlerine verilen ) “Razzie Ödüllerine” aday olan filme ilişkin ilk tespitimizi , sonrasında da naçizane ilk önerimizi paylaşalım istiyoruz …
Bu bağlamda da işe ; karşımızdakinin , “opera , bale ve müzikallerle başı hoş olmayanların” kesinlikle uzak durmaları gereken bir film olduğunu söyleyerek başlayabiliriz …
Zira bu kitle içinde yer alanlardan herhangi biri , bir hata yapar da izlemeye kalkarsa bu filmi daha ilk on dakika dolmadan önce “su kaynatmaya” , ardından da film hakkında akla hayale gelmeyecek mesajlar yazmaya başlayacaktır …
O nedenle , daha işin başındayken biz : “Sevgili kardeşim , izleyerek ne sen üzül ne de bu üzüntünün yol açtığı travma ve öfke nöbetlerinle bizim canımızı sık” biçimindeki uyarımızı yapmış olalım …
Nihayetinde , herkes her filmi sevecek diye bir kural da yok zaten …
Şimdi gelelim , bu filmin tadını çıkartmayı becerebileceğini düşündüğümüz sinemasever dostlara : Onlar , her şeyden önce hepsi birbirinden güzel olan Andrew Lloyd Webber bestelerini çok yakından bilirler …
Fakat meraklıları için bu besteler arasında , Grizabella ( Jennifer Hudson ) ile Victoria ( Francesca Hayward ) tarafından seslendirilen ( ve sözleri Trevor Nunn tarafından kaleme alınmış olan ) “Memory” nin yeri her zaman için çok farklı olmuştur …
En azından dinlerken kendimiz , hep öyle bir duyguya kapıldık …
Ki unutmadan bir bilgi notu olarak , Victoria’nın ( Francesca Hayward ) söylediği “Beautiful Ghosts” isimli şarkıyı , Andrew Lloyd Webber’in bu film için özel olarak bestelediğini de eklemiş olalım …
Filmin , Jennifer Hudson , Taylor Swift , James Corden , Idris Elba , Ian McKellen ve Judi Dench ile gerçekten de dansçı olan Francesca Hayward , Steven McRae , Rebel Wilson , Jason Derulo ve Robert Fairchild gibi isimlerden oluşan oyuncu kadrosu da çok iyi …
Koreografileri , 3 Tony ve 1 Olivier Ödüllü , Andy Blankenbuehler tarafından tasarlanan danslar için edilecek tek laf ise , tabii ki de “muhteşem” …
Her ne kadar varlığından pek hazzetmesek ( ve bu sayfalarda sıklıkla eleştirsek de ) , neredeyse filmin tamamına hâkim olan yeşil perde ve görsel efekt teknolojisi , bu kez canımızı sıkmadı …
Muhtemelen bu , “Cats”in aslında , Broadway ( New York ) ve West End’de ( Londra ) sahnelenen renkli bir şov olduğunu biliyor olmamızdan ve bu filmi de o şovlardan sinema için yapılan " fantastik " bir uyarlama olarak kabul etmemizden kaynaklandı …
Belki , yine klasik bir laf olacak ama diğer yorumlarımızda olduğu gibi “spoiler vermeden” yazılmayanları yazmaya , anlatılmayanları anlatmaya , söylenilmeyenleri söylemeye çalıştığımız bu satırlar filme ilişkin ilk tespitimiz olsun …
İlk önerimize gelince : O hakkımızı da bu kez ; nitelikli film izlemeyi tarz edinmiş sinefillere , “Filmografisinde , ‘The King's Speech’ – 2010 , ‘Les Misérables’ – 2012 ve ‘The Danish Girl’ – 2015 gibi filmlerde bulunan Academy ve BAFTA ödüllü İngiliz sinemacı Tom Hooper’u da takibe almayı unutmayın” diye seslenerek kullanmak isteriz …
Sonuç olarak , kendi değerlendirme sistemimiz içinde puan olarak 3,5 verdiğimiz bu film için önerimiz de olumsuz puan ve yorumlarda söylenilenlere aldırmadan “muhakkak bir şans da siz verin” şeklinde olacak …
Keyifli seyirler …
