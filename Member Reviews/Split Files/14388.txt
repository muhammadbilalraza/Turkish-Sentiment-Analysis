“Widows” ; senaryosunu , hikâyesi Lynda La Plante tarafından yazılmış olan 1983 tarihli aynı isimli TV dizisinden uyarlayarak Gillian Flynn ile birlikte yazan Steve McQueen’in yönetmen koltuğunda oturduğu bir drama …
Prömiyeri , 8 Eylül 2018’de Toronto Uluslararası Film Festivalinde yapılan ve 6 Kasım 2018 tarihinde önce İngiltere’de ardından 16 Kasım 2018 tarihinde ABD’de vizyona giren filmin , 7.1 / 10 ( 44.203 oy ) ve 3.3 / 5 ( 3.500 oy ) olan IMDB ve Rotten Tomatoes izleyici puanı ortalamalarıyla 8 / 10 ( 361 yorum ) ve 84 / 100 ( 57 yorum ) olan Rotten Tomatoes ve “Mutlaka İzlenmeli” etiketine de sahip olan Metacritic yorum ortalamaları oldukça etkileyici …
Yine de isterseniz , her zamanki gibi önceliği oyuncu kadrosuna vermek suretiyle 42 milyon dolarlık bir bütçeyle çekilen ve 75.8 milyon dolarlık bir gişe yapabilen bu filmi birde biz inceleyerek yorumlayalım , ardından da puanlamaya çalışalım …
Ancak , artık neredeyse yorumlarımızda geleneksel bir özellik haline geldiği üzere ayrıntılı incelemeye geçmeden önce yine filme ilişkin ilk tespitimizi paylaşalım : Karşımızdakinin , tamamı 90 dakikalık bir süre içinde rahatlıkla anlatılabilecek kompakt bir hikâyenin , son derece yersiz ve bir o kadar da gereksiz detaylarla çekiştirilerek 129 dakikaya uzatılmış versiyonu olduğunu söyleyebiliriz …
Öyle ki , sanki bir zorunlulukmuşçasına , Steve McQueen hikâyeyi yeniden kurgularken , 6 bölüm ve 289 dakikalık orijinal “Widows” ( 1983 ) dizisinin bütün ayrıntılarını , ( beş günlük kısa bir yaz tatiline çıkan birinin , kışlıklar dâhil evdeki bütün kıyafetlerini bavulları tıka basa doldurarak yanına almasına benzer bir şekilde ) 129 dakikalık bu tek parçalık filmin içine zipleyerek ( sıkıştırarak ) boca etmiş gibi bir hal var ortada …
Tabii böyle olunca da , filmde bir duygu eksikliği hemen gösteriveriyor kendini …
Bütçesi ve teknik ekibi kadar zengin olan filmin Viola Davis , Liam Neeson , Jon Bernthal , Robert Duvall ve Colin Farrell’i oyuncu kadrosu da , ne yazık ki sözün ettiğimiz bu duygu aktarımı işinde pek başarılı olamıyor …
Ne kadar isteseniz de , canlandırdıkları karakterlerin içinde bulundukları ruh hallerini hissedemiyor ve onlarla birlikte yaşayamıyorsunuz anlatılan hikâyeyi …
Bu da elbette , zaman zaman mevzudan koparak filmden uzaklaşmanıza neden oluyor …
İşin ilginç tarafı ise , ( özellikle de yurtdışında ) bu filme bayılan eleştirmenlerin yaptıkları yorumlar ve verdikleri yüksek puanlar …
O yorumları okuduğunuzda , zannedersiniz ki , aslında izlediğiniz Steve McQueen’in “Widows”u değildi de Michael Mann’in “Heat” ( 1995 ) yahut Martin Scorsese’nin “Goodfellas” ( 1990 ) filmiydi ama siz bir türlü ayıkamadınız olaya …
O yüzden de süre uzun geldi ve filmi izlerken , kimi zaman “artık bitse de gitsek” moduna girdiniz …
Aslında en başta da söylediğimiz gibi , vakti zamanında 6 bölümlük bir TV dizisinin içine yayılarak işlenmiş olan basit bir konuyu , otuz beş yıl sonra bu kadar detaya boğarak karmakarışık bir biçimde anlatmanın hiçte gereği yoktu …
Sonuç olarak , 1 Academy ve 2 BAFTA ödüllü Steve McQueen’in bu filmi için puanımız 3 önerimiz ise , “abartıldığı kadar iyi olmasa da bir şans verilerek izlenebilir” şeklinde olacak …
Keyifli seyirler , Son bir not : Tüm hakları bize ait olan bu yorumun orijinali ; bir başka mecrada tarafımızca , 19 Şubat 2019 günü saat 00:36’da yazılarak paylaşılmıştır .
Lütfen o yüzden de en azından , " IMDB'deki mevcut rakamlar öyle değil " demeyin .
