Gülse Birsel genel olarak güzel bir işe imza atmış .
" Aman ben altyazılı film izleyemiyorum " diye hayıflanan ebeveynlerin keyif alacağı türden bir film olmuş .
7'den 70'e diyemiyorum ama en azından 16 sından 70'e hitap etmeyi başaran bir film .
Aslında tipik bir İstanbul arka sokaklarında geçen aile komedisi , abartılı gözü iğneleyen oyunculuklar yok .
Karakterler çok orijinal değil , birçok oyuncu daha önce başka dizilerde canlandırdığı karakterleri bu film içinde yeniden canlandırmış desek yeridir .
Burada gülse birsel'i pek eleştirmiyorum , pavyoncu tiplemesi kim yapabilir , adanalı görgüsüz zengini kim canlandırabilir mantığı ile oyuncu seçimine gidilince , Türkiye'de kısıtlı bir oyuncu profili olduğu aşikar .
Sözümün diğer yarısı yer yer spoiler içerebileceği için , filme gitmeden önce merak içinde araştırma yapan kitleye özetle , " gidin , bir şey kaybetmezsiniz , verdiğiniz paraya üzülmezsiniz , anlık dertlerinizden uzaklaşıp biraz da yüzünüzde tebessümle ayrılabilirsiniz . " diyorum .
NOT : Devamını filme henüz gitmemiş olanlar bence okumasınlar .
Gelelim eğri oturalım doğru konuşalım bölümüne .
Bence gülse birsel tabiri caizse denizi geçip çayda boğulmuş .
Türk filmlerinde maalesef aşamadığımız bir konu var , olayları bağlamanın en kolay yolunu seçip herşeyi hiç olmayacak tesadüflere bağlıyoruz .
Komedi filmlerinde dozu az olduğunda sırıtmayan bu yöntem maalesef bu filmde sık sık karşımıza çıkıyor .
Hatta filmin son çeyreğinde bende şu şekilde bir fikir oluştu " Gülse birsel senaryoyu yazarken artık sıkılmış " , kendince " aman şurası da böyle olsun , o tesadüf şuraya gelir , kadını görür , bu onun gerçek babası çıkar iş çözülür . " diye düşünmüş . 
spoiler : 
 İstanbul'dan kalkıp adana'ya düğüne gidiliyor , Babayı ifşa edecek tek kişi avizeci bacanak , ta düğün evine avize takmaya , Anneyi ifşa edecek tek kişi de düğünde klarnet çalmaya yine istanbul'dan adana'ya gidiyor .
Yuh artık . 
 Bu karakterlerin yolunu kesiştirmek için illaki mucizevi bir tesadüfler zinciri mi olması lazım .
Bir diğer konuda filmin sonunda yaratılan intiba , alenen verilen mesaj şu şekilde , hayatlarını o yada bu nedenle salaş , ucuz , merdiven altı mekanlarda kazananlar namuslu olamazlar .
Böyle ailelerden kız alınmaz yada dünürlük yapılmaz .
Tam bu verdiği fikri acaba büyük bir babacanlıkla , yapıcı bir konuşmayla toparlayacak mı derken gülse birsel yangına körükle gidiyor ve 
spoiler : 
 " Ana benim hanımda az namussuz değilmiş , gitmiş sütçüye vermiş , bizde de namus noksan olduğuna göre çocuklar evlenebilir " 
 Gülse birselin bu görüşte bir insan olmadığını köşe yazılarından biliyorum , hele ki Türkiye'de dayatılmaya çalışılan ahlak anlayışına ne kadar karşı olduğuna ve samimiyetine tüm kalbimle inanıyorum ama dedim ya filmin sonu sanki bıkkınlıktan aceleye gelmiş gibi .
Ve artık bitsin de nasıl biterse bitsin ruh haliyle sonlandırılmış .
Genelde eleştirilen bir konu kısmı olan filmde küfür kullanılmasını , haksız bir eleştiri olarak buluyorum , bu küfürler Türk halkı olarak hepimizin dilinde , 10 yaşındaki çocuklar daha beterlerini kullanıyor .
Birçok Türk filmine nazaran ilk kez küfürler gereksiz telaffuz edilmemiş , yerli yerinde , dozajında .
Kendimce puanlayacak olsam 10 üzerinden 8 vererek bu ay izlenecek filmlerin baş sıralarına yerleştiririm , herkese iyi seyirler .
