Senaryosu , Amerikalı aktris Jean Seberg’in yaşam öyküsünden uyarlanarak Joe Shrapnel ve Anna Waterhouse tarafından yazılan “Seberg” , yönetmen koltuğunda Benedict Andrews’in oturduğu biyografik bir drama …
Filmi yorumlamaya geçmeden önce Seberg’in başına gelenlerin , 1956 – 1971 yılları arasında pek çok insanın daha başına geldiğini bilmemiz gerektiğini düşünüyoruz …
Zira FBI içinde yapılanan COINTELPRO ( COunter INTELligence PROgram / Karşı İstihbarat Programı ) aracılığı ile feminist organizasyonlardan komünistlere , Vietnam savaşı karşıtlarından ( Kara Panter gibi ) medeni ve siyasi hak savunucularına , çevrecilerden hayvan hakları organizasyonlarına kadar pek çok kişi ve kurum , izleme veya içlerine sızma yoluyla hedef alınarak , itibarsızlaştırma ve ( mümkünse de ) bozguna uğratılarak dağıtılma yoluna gidilmişti …
J. Edgar Hoover’ın sevk ve idaresindeki FBI tarafından on beş yıl boyunca sürdürülen bu “psikolojik savaş” operasyonu , ABD Kongresince , ( “yersen papaz eriği” denilen cinsten bir ) “Hadi ya , bilmiyoduk vallahi ! ” açıklaması ile sonlandırılmıştır …
İşte filmimizde de bu karanlık dönemdeki önemli olaylardan biri olan , Jean Seberg ile Hakim Jamal arasındaki “yasak aşk ilişkisi” aracılığı ile Kara Panter Hareketine karşı yürütülen karalama kampanyası , işlenen konunun merkezine oturtulmuş …
Böylelikle de her ikisi de evli olan bu şahsiyetler ve özellikle de “zampara Jamal” imajı üzerinden , Amerikan toplumuna yönelik olarak , “Hareketin öncüleri böyleyse , kim bilir ilkeleri nasıldır” algısı pompalanmaya çalışılmış …
Ancak Andrews’in filmin de bu siyasi husustan çok Seberg’in özel hayatında yol açtığı derin sarsıntılar ön plana çekilmiş …
" Ön plan " denilince de , Kristen Stewart’ın çocukluk yıllarımızın Jean Seberg’ini başarı ile canlandırmış olduğunu da belirtmiş olalım …
Elbette Anthony Mackie ( Hakim Jamal ) , Jack O'Connell ( Jack Solomon ) , Zazie Beetz ( Dorothy Jamal ) ve Vince Vaughn’ın ( Carl Kowalski ) performansları da dikkate değer …
Unutmadan ifade edelim ki ; aralarında , “Mudbound” ( 2017 ) ve “Black Panther” ( 2018 ) den tanıdığımız görüntü yönetmeni Rachel Morrison ile “Little Miss Sunshine” ( 2006 ) ve “The Fighter” ( 2010 ) da da şahane kurgulara imza atmış olan editör Pamela Martin’in de yer aldığı teknik ekip de Andrews’in işini oldukça kolaylaştırmışlar …
Yani sonuç olarak ; herkesin zevkine saygımızın olduğu muhakkak fakat bize göre , 8 milyon dolarlık bir bütçe ile çekilmiş olan bu filmde , insanı olumsuz bir söz etmeye sürükleyecek herhangi bir unsur da neredeyse yok gibi …
Keyifli seyirler ,
