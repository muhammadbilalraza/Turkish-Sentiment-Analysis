Senaryosu Paul Laverty tarafından yazılan “I , Daniel Blake” , yönetmen koltuğunda sinemanın nev’i şahsına münhasır isimlerinden Ken Loach’un oturduğu bir drama …
Prömiyeri , 13 Mayıs 2016’da diğer iki ödülün yanı sıra büyük ödül olan Altın Palmiye ödülünü de kazandığı Cannes Film Festivalinde yapılan ve 21 Ekim 2016 tarihinde İngiltere’de vizyona giren filmin , 7.9 / 10 ( 54.860 oy ) ve 4.0 / 5 ( 5.0 üzeri oy ) olan IMDB ve Rotten Tomatoes izleyici puanı ortalamalarıyla 8.0 / 10 ( 182 yorum ) ve 78 / 100 ( 32 yorum ) olan Rotten Tomatoes ve Metacritic yorum ortalamaları , iyi bir filmle karşı karşıya olduğumuzu söylüyor gibi …
Ama biz yine de 15,8 milyon dolarlık bir hasılat rakamına da ulaşmış olan bu filmi , her zamanki gibi önceliği oyuncu kadrosuna vermek suretiyle bizzat kendimiz mercek altına alarak inceleyecek ardından da puanlamaya çalışacağız …
Bunun için de muhalefetteki İngiliz İşçi Partisi liderlerinden Jeremy Corbyn’in , İngiltere’deki mevcut refah devleti uygulamalarının adaletsizliğini eleştirdiği 2 Kasım 2016 tarihli ( İngiliz Parlamentosunun alt kanadı ) Avam Kamarası oturumundaki konuşmasında , dönemin Başbakanı Theresa May’e izlemesini önerdiği filmin ayrıntılı incelemesine geçmeden önce filme ilişkin ilk tespitimizi , sonrasında da naçizane ilk önerimizi paylaşalım istiyoruz …
Bu bağlamda da işe ; karşımızdakinin , “Düşkünler Yasası” olarak da bilinen 1795 tarihli " Speenhamland " düzenlemesinden bu yana sanayi devrimi ile başlayan kapitalizmin beşiği olan İngiltere’de o günden bugüne pek fazla değişen bir şeyin olmadığını gösteren filmlerden biri olduğunu söyleyerek başlayabiliriz …
Ki , aslında böylelikle de Ken Loach’un anlattığı bu hikâye de , bir zamanlar üzerinde güneşin batmadığı bir imparatorluk olduğu söylenilen Birleşik Krallığın ( UK ) günümüzde , emeği ile geçinerek hayatta kalmaya çabalayan ama yaşlı veya malulen emekli olacak derecede hasta oldukları için çalışması mümkün olmayanlar ile iş bulamayanların , onlara insanca yaşayabilecekleri bir emekli geliri , işsizlik ödeneği yahut da iş temin edemeyen ( sözde refah devletinin ) sosyal güvenlik sisteminin yıkıntılarının altında ezildiği , dört tarafı denizlerle çevrili bir adalar topluluğundan ibaret devasa bir vampire dönüştüğünü görmüş oluyoruz …
Küçük bir mutlu azınlığın çıkarlarını temsil eden bu vampirin temel gıdası ise ne yazık ki , filmde de gördüğümüz gibi çiğ çiğ parçalayarak kanını emdiği sınıf bilincinden yoksun örgütsüz kitlelerin emek ve bedenlerinden başkası değildir …
Zaten bize göre de “Benim adım , Daniel Blake” … “Ben bir insanım , bir köpek değilim” … “Bu sıfat ile de haklarımı talep ediyorum” … “Bana saygı duyarak yaklaşmanızı talep ediyorum” .
Ben , Daniel Blake ( herkes gibi bu ülkenin ) bir vatandaşı ( yı ) m , ( varlıklılardan ve hali vakti yerinde olan İngilizlerden ) ne bir eksik ne de bir fazla … ” Diye haykırarak yolun sonuna gelmiş olan mevcut kapitalist düzenin yoksul halk kitlelerine bakışını çok net olarak özetleyen Daniel Blake ( Dave Johns ) ile Katie’nin ( Hayley Squires ) içinde bulundukları durum başka türlü izah edilemez de …
Elbette , Ken Loach gibi toplumsal olaylara dair bakış açısı ve siyasal çizgisi , Türkiye’nin CHP’sini anımsatan İngiliz İşçi Partisinin sosyal demokrat olarak tanımlanabilecek olan " kabul edilebilir " solculuğunun çok da ötesine geçmeyen bir yönetmenin böyle bir film çekmiş olması bizim için hiç de büyük bir sürpriz değil …
Aynen ülkemizin yerli ve milli muhalefeti gibi Jeremy Corbyn’in Parlamento’da yaptığı biçimde , sistemi eleştirmekle beraber herhangi bir radikal değişim önerisinde bulunmaması nedeniyle filmin BAFTA’da “Yılın En İyi İngiliz Filmi” ödülüne uzanabilmiş olması gibi …
Laf aramızda , bunun tersini yapsaydı , muhtemelen o zaman ( BAFTA yerine ) gösterirlerdi kendisine Hanya ile Konya’yı …
Kısaca , “En İyi Aktör” ve “Gelecek Vaat Eden Yıldız” kategorilerinde yılın British Independent Film ödüllerine ulaşan Dave Johns ile Hayley Squires’ın performanslarına da baktığımızda , onların da anlatılan hikâyenin önüne geçmeyen temiz bir iş çıkarttıklarını söyleyebiliriz …
Belki , yine klasik bir laf olacak ama diğer yorumlarımızda olduğu gibi yaptığımız açıklamalar sonrasında meraka kapılarak filmi izlemeye karar vereceklerin ağzının tadını kaçırmış olmamak adına “spoiler vermeden” yazılmayanları yazmaya , anlatılmayanları anlatmaya , söylenilmeyenleri söylemeye çalıştığımız bu satırlar , " copy / kopyala - paste / yapıştır " ile yorum yazıyor diyenlere inat filme ilişkin ilk tespitimiz olsun …
İlk önerimize gelince : O hakkımızı da bu kez ; nitelikli film izlemeyi tarz edinmiş sinemasever dostlara , “Tüm siyasi eleştirilerimize rağmen , yıllardır İngiliz sinemasının aykırı seslerinden biri olmayı becerebilen usta yönetmen Ken Loach’un filmlerine de izleme listelerinizde yer vermeyi unutmayın” diye seslenerek kullanmak isteriz …
Sonuç olarak , kendi değerlendirme sistemimiz içinde puan olarak , abartıya kaçmadan 3 verdiğimiz bu film için önerimiz de geçen bunca zamana dek eğer halen izlemediyseniz hemen “bir şans da siz verin” şeklinde olacak …
Keyifli seyirler …
