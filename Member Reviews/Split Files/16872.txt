Kültürleri gereği olsa gerek , aksiyon filmleri söz konusu olduğunda doğunun Hollywood’a karşı hep daha üstün olduğuna inanmışımdır .
Genelde Japon , Kore ve Çin sinemasıyla tanıdığımız bol dövüşlü aksiyon filmlerine Endonezya sert bir yanıt verdi Serbuan Maut ile .
Hollywood ile ortak bir çalışma ürünü olsa da batının klişelerinden daha uzak , yüz dakika boyunca nefesinizi tutarak izleyeceğiniz harikulade bir tür örneği veriyor Gareth Evans .
Tehlikeli katiller , uyuşturucu kaçakçıları ve suçlulara ev sahipliği yapan ve tabiri caizse dokunulmaz olan bir apartmanı basan bir SWAT ekibi , bu binayı işleten meşhur patronu yakalamakla görevlidir .
Yapılacak olan baskından bir şekilde haberdar olan patron , adamlarına verdiği emirle SWAT ekibini apartmanın altıncı katına hapsedecek şekilde bütün kapıları kapattırır .
Ekibin yapması gereken şey artık hayatta kalmaya çalışmaktan başka bir şey değildir .
Serbuan Maut , konusu ve öykünün gidişatı ile özgünlük mevzusunda bir iddia barındırmıyor .
Yönetmen Evans’ın filminde ön planda tutmak istediği şey de zaten senaryo değil .
Yıllarca akıllardan çıkmayacak bir dövüş filmi yapma kaygısıyla yola çıkan yönetmen , filmin hikayesinin geçtiği diyarlarda uygulanan bir savaş sanatı olan silatın ( pencak silat ) tüm görkemini anlatarak aksiyon filmlerinde yeni bir sayfa açıyor .
İlk dakikalarından itibaren seyirciyi içine çeken temposuyla tek solukta izlenen filmde yönetmen seyircisini şaşırtmayı denese de asıl heyecanı senaryodaki küçük oyunlardan ziyade uzun süren dövüş sahneleriyle yakalıyor .
Dakikalar süren bu dövüş sahneleri arasındaki favorim elbette iki ana karakterle baş kötümüz Mad Dog’un bir hayli uzun süren kapışması –ki eminim filmi izlerken pek çoğunuz nefes almadan izleyeceksiniz bu sekansı .
Henüz oyunculuk sektöründe çok yeni olmasına rağmen ( bu film ile ikinci performansını sergiliyor ) başrol oyuncusu Iko Uwais , aksiyon mevzularını bir kenara bıraktığımızda filmin dikkat çeken önemli unsurlarından biri .
Özellikle bilgisayar oyunlarına meraklı seyircilerin seyir zevklerine , o oyunları aratmayacak müzikler eşlik ediyor .
Bu müzikler Linkin Park grubunun üyesi Mike Shinoda imzasını taşıyor .
Filmin posterinde , tüm hikayenin geçtiği binanın üzerinde yazan “on yıllardır çekilmiş en iyi aksiyon filmi” yorumunu hak ettiğini düşündüğüm , zaman zaman ünlü Oldboy’u anımsatan Serbuan Maut , KAÇIRILMAYACAK BİR AKSİYON ŞÖLENİ 10 / 10
