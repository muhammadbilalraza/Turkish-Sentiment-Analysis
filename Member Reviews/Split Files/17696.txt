Eyvah !
Yeni bir seri başlıyor .
İlk önce Harry Potter sonra Alacakaranlık şimdi de Ölümcül Oyuncaklar .
Artık fantastik kitap uyarlaması filmlerden gına geldi .
Bu çok satan kitapların kazandığı para yetmiyormuş gibi bir de filmleri yapılıyor öyle de para kazanılıyor .
Bu filmler bluğ çağındaki kızlar için güzel de biz ne yapalım yahu ?
Harry Potter serisi Alacakaranlık serisinin aksine her yaştan izleyicinin ilgisini çekmişti ve büyük beğeni toplamıştı .
Çünkü ortada taze bir fikir ve yenilik vardı .
Şimdi ise Ölümcül Oyuncaklar'a bakıyorum , Alacakaranlık saçmalığı kadar bile bir yenilik getirmiyor .
Harry Potter'a birkaç kurt adam , vampir ve iblisin eklendiğini düşünün bir de God of War oyunundan fırlamış canavarlarla bunların savaştığını hayal edin işte size Ölümcül Oyuncaklar .
Ölümcül Oyuncaklar , hiçbir yenilik taşımasa da bize sunuluşu bakımından Alacakaranlık serisinden daha iyi .
En azından filmin hikayesi bir vampirle bir insanın aşkından daha fazla şey barındırıyor .
Clary ( Lily Collins ) bir gün arkadaşıyla şiir dinletisine gider .
Şiir dinletisi bitince de evin yolunu tutar .
Ancak son zamanlarda sıkça gördüğü anlamsız bir sembolü yoldaki gece kulübünün panosunda görür .
Sembolün ne anlama geldiğini merak eder ve kapıdaki görevliye sorar .
Ancak bu sembolü ondan başka kimsenin göremediğini anlar .
Daha sonra gece kulübüne girdiğinde bir cinayete tanık olur .
Ertesi gün annesi Valentine adında bir adam tarafından kaçırılır .
Bu noktadan sonra Clary bir iblis avcısı olduğunu öğrenir ve gece kulübünde tanıştığı kişiden ( cinayeti işleyen adamdan ) yardım ister .
Hikayenin bundan sonraki kısmını benim anlatmama da sizin görmenize de gerek yok .
Az çok tahmin ediyorsunuzdur herhalde .
Filmin temposu ara sıra düşüyor çünkü film Alacakaranlık'a özeniyor .
Gereksiz bir aşk hikayesi katılmış ; aynı Bella - Jacob - Edward üçlüsü gibi bu filmde de Clary - Simon - Jace arasında bir aşk döngüsü var .
Bu aşk meşk olayları bana çok gereksiz gelse de filmin teenager kızlar için pazarlandığını gözden kaçırmamak lazım .
Aslında film sadece Harry Potter özentisi olarak kalsaydı çok daha iyi olurdu .
Alacakaranlık özentisi bir aşk hikayesini illa da koyacaklarsa koysunlar ama kurt adamlara ve vampirlere hiç gerek yok .
En azından Resident Evil filmlerinden zombi eklememişler .
Ekleselerdi herhalde bulamaç kıvamında bir çorba olurdu film .
Pembe Panter 2 ve Karate Kid filminden tanıdığımız Herald Zwart'ın ilk fantastik filmi olduğunu göz önünde bulundurursak yönetmenin bu zor türe çok kötü bir giriş yaptığını söyleyemem .
Sorun filmin hikayesinde ; yönetiminde değil .
Komedi filminden sonra fantastik film yapmak kolay bir iş değil ama böyle bir hikayeyle ancak böyle bir film oluyor işte .
Ölümcül Oyuncaklar'ın oyuncu kadrosu pek ahım şahım bir kadro değil ama film oyunculuk performansı bakımından da Alacakaranlık'ı geçiyor .
En azından Edward ve Bella'nın soğuk aşkı bu filmde biraz daha ısınmış olarak karşımıza çıkıyor .
Sonuçta Ölümcül Oyuncaklar baştan aşağı zırva ve saçma bir film .
Hem de bu saçmalığı " Tüm hikayeler gerçektir " sözüyle desteklemeye çalışıyorlar .
Ayrıca filmin asıl hedef kitlesi teenager kızlar öpüşme sahnelerinin gelmesi için sabırsızlanırken erkek izleyiciler de aksiyon sekanslarını bekliyor .
Yani filmde yer yer her iki izleyici kitlesi için de sıkıcı bölümler yer alıyor .
Ölümcül Oyuncaklar'a giderken Harry Potter ile karşılaştırmayı umduğum bir film bekliyordum .
Fakat , ancak Alacakaranlık ile karşılaştırabildiğim bir film olduğunu gördüm ve hayal kırıklığına uğradım .
Sonuçta gitmenizi önermediğim halde illa gidecekseniz beklentilerinizi olabilecek en düşük seviyeye indirin derim .
İblisleri , vampirleri ve kurt adamları aynı film içinde 130dk boyunca savaşıp sevişirken görmeye gidiyorsunuz .
6,4 / 10
