Nihayet !
Ta Şubat ayından beri izlemeye hiç fırsat bulamadığım Paterson'ı nihayet 2 hafta önce Başka Çarşamba ile sinemada izleme fırsatı buldum .
Çünkü filmi evde izlemeye çalışırken sürekli ertelediğim için sinemada izlemek benim için çok iyi oldu .
Şunu söyleyebilirim ki , bu filme girerken filmin aşırı monoton olacağını ve çıkan sonucu sadece iyi bulacağımı biliyordum .
Ama bu filme bayılacağım aklımın ucundan bile geçmezdi çünkü Paterson , bu yıl gördüğüm en iyi filmlerden birisi .
Bu film beni gerçekten şaşırttı !
Filmin konusunu yazmaya pek lüzum yok çünkü eğer hikayenin çekirdeğine bakarsanız , bütün film sırf ana karakter Paterson'ın sabah işe gitmesi , akşam eve gelip sevgilisi Laura ile yemek yemesi ve uyuması hakkında .
Film boyunca hiç sıra dışı bir olay yaşanmıyor , patlama vb. gibi absürt olaylar olmuyor .
Filmin kendisi işte bu kadar sade .
Ve sinemada böyle bir filmi görmek benim için gerçekten de ferahlatıcıydı çünkü son zamanlarda sürekli süper kahraman filmleri , rebootlar veya dev bütçeli filmler izleyip duruyoruz ve gerçek hayatın içinde geçen işleri neredeyse hiç izlemiyoruz .
Ve Paterson da tam anlamıyla hayatın içinden olup yaşamı bütün doğallığıyla yansıtmayı başaran , izlemesi son derece keyifli , içinizi ısıtan bir film .
Öncelikle Jim Jarmusch'un yönetmenliğine tek kelimeyle bayıldım .
Jarmusch , önceden adını çok duyduğum bir yönetmen olmasına rağmen onun filmlerini izlemeye pek ilgi duymamıştım .
Ama Paterson'ı izledikten sonra Jarmusch'un yaptığı bütün filmleri acilen izleme ihtiyacı hissettim .
Jarmusch'un bu filmde yapmayı başardığı en büyük şey , anı yakalamak olmuş .
İzlerken her ne kadar bir film izlediğinizi bilmenize rağmen yönetmenin bu filme yaklaşımı o kadar doğal ki , film sırasında gerçek insanların yanındaymışsınız gibi hissediyorsunuz .
Anı yakalamak , gerçekten de başarması zor bir iş .
Ve Paterson da bunu layığı ile başarmış !
Ayrıca oyunculuklardan da bahsetmemek olmaz .
Hatta bırakın oyunculuğu , filmde gerçek insanlar izliyor gibiydim !
Adam Driver , açık ara kariyerinin en iyi performansını sergilemiş .
Ayrıca onun sevgilisini canlandıran Golshifteh Farahani de çok samimiydi .
Hatta filmdeki bütün oyuncular öyleydi , her kişilik ayrı bir samimiyete sahipti .
Filmin sorunlarına gelirsek her ne kadar filmin kendisiyle bir sorunum olmasa da Paterson , herkesin kolayca izleyebileceği bir film değil .
Ev ortamında izlemeye çalışırsanız sıkılmanız veya sürekli ara vererek izlemeniz muhtemel .
Film sıkıcı olduğundan değil , monoton havası yüzünden .
Ve her ne kadar bu filmin öyle bir havası olsa da gerçekten , bu filmi izlemeye çalışın .
Özellikle de sinema ortamında .
Çünkü bu filmi size ne kadar tavsiye etsem azdır , her anlamıyla görülmesi gereken eşsiz bir iş .
Uzun lafın kısası , her ne kadar Paterson yeni kuralları yıkan dev bir film olmasa da işin asıl güzelliği işte buradan geliyor ; sadeliğinden .
Paterson , o kadar sade ve doğal bir film ki , bütün filmin sahip olduğu samimi hava içinize işliyor ve bütün filmi yüzünüzde bir gülümseme izliyorsunuz .
Ayrıca filmin son 20 dakikası ve her şeyin birbirine bağlanış tarzı kusursuzdu .
Ne yapıp ne edip , izleyin bu filmi .
Ama sakın büyük bir beklentiye kapılmayın , sadece içinizi ısıtacak farklı bir deneyime hazır olun .
İyi seyirler .
FİLMİN İYİ YANLARI : + Adam Driver ve Golshifteh Farahani'nin samimi oyunculukları . + Jim Jarmusch'un anı yakalamayı başaran , sade yönetmenliği . + Son 20 dakikası . + İzlerken içinizi ısıtan işleniş tarzı .
FİLMİN KÖTÜ YANLARI :
- Kolayca tekrar tekrar izlenebilecek bir film olmaması .
TOPLAM PUAN : 9.1 / 10
