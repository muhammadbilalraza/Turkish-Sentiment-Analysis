Senaryosunu da yazan James Gunn'ın yönetmen koltuğunda oturduğu " The Suicide Squad " , fantastik bir aksiyon komedi olarak geliyor karşımıza .
185 milyon dolarlık bir bütçeyle çekilen ve hiçbir fedakarlıktan kaçınılmayarak " yeşil perde " ile " görsel efekt " teknolojilerinin dibine vurulan filmde ; özellikle de aksiyonun tavan yaptığı tehlikeli sahnelerde , işinin ehli " dublörlerin becerilerine " de başvurulmuş .
Gelin isterseniz böylesine bir arka plana sahip olan filmimize biraz daha yakından bakalım .
Doğaüstü güçlere sahip insanların tutuklu olduğu Belle Reve hapishanesinin yöneticisi Amanda Waller ( Viola Davis ) tarafından mahkumlar arasından özel olarak seçilerek Albay Rick Flag'ın ( Joel Kinnaman ) komuta ettiği ; Brian Durlin / Savant ( Michael Rooker ) , George " Digger "
Harkness / Yüzbaşı Bumerang ( Jai Courtney ) , Richard " Dick "
Hertz / Kara Muhafız ( Pete Davidson ) , Mongal ( Mayling Ng ) , Gunter Braun / Javelin - Cirit ( Flula Borg ) , Cory Pitzner / T. D. K. ( Nathan Fillion ) , Weasel - Gelincik ( Sean Gunn ) ve Harley Quinn'den ( Margot Robbie ) oluşturulan " Özel Kuvvetler X " yahut nam - ı diğer " İntihar Mangası " , bir helikopter ile Güney Amerika'daki kurgusal Corto Maltese adasına doğru yola koyulurlar .
Bunlardan yüzme bilmeyen Gelincik çıkartma anında denizde boğularak Kara Muhafız ise , karaya çıktıklarında kafasından vurularak hayatlarını kaybederler .
Bunun üzerine Albay Flag , patronları Waller'dan çekilme talep etse de , Waller harekatın devamında diretir .
Zira ona göre Albayın emrindeki ekip , bu iş için yeterince iyidir .
Ancak asıl görevleri şaşırtmacadan ibaret olan bu ekipten geriye canlı olarak sadece Harley Quinn kalır .
Ki o da , adada esir düşecektir .
Neyse .
Bu olayın üç gün öncesinde , aynı göreve adanın diğer bir ucundan katılması istenen Robert DuBois / Kanspor ( Idris Elba ) , hırsızlık yapan kızı Tyla'nın ( Storm Reid ) tutuklanarak hapsedilmemesi karşılığında Waller'in teklifini kabul etmek zorunda kalır ve diğer üyeler ile tanıştırılır .
Kimler mi bunlar ?
Christopher Smith - Barışçı ( John Cena ) , Kral Köpek Balığı ( seslendiren Sylvester Stallone ) , Cleo Cazo / Fare Avcısı 2 ( Daniela Melchior ) ve Abner Krill / Polka - Dot Man - Benekli Adam ( David Dastmalchian ) .
Peki görevleri ?
Son bir yüz yıldır ABD'ye sadık olan Herrera Ailesince yönetilmekte olan Corto Maltese adasında , ABD düşmanı General Silvio Luna ( Juan Diego Botto ) ve onun sağ kolu General Mateo Suarez ( Joaquín Cosio ) tarafından gerçekleştirilen bir askeri darbe ile yönetime el konulurken Herreraların tamamı halkın gözleri önünde asılarak infaz edilmiştir .
İşte tam da bu noktada kendilerinden yapılması istenen şey ; adadaki Jotunheim bölgesinde bulunan Bilimsel Araştırma Tesisine girilerek , yeni diktatör Luna'nın elinde , hem ABD ve hem de bütün dünya için büyük bir tehdit oluşturacağı düşünülen Deniz Yıldızı Projesinin ortadan kaldırılmasıdır .
İçeriye sızmalarında en büyük yardımcıları da , söz konusu projenin başındaki Gaius Grives / Düşünür ( Peter Capaldi ) olacaktır .
Tabii uygun bir dille ikna edilmek suretiyle .
Derken .
Yeniden , adanın bir ucunda ilk ekip ile Luna'nın askerleri arasındaki çatışma devam ederken Kanspor ve ekibinin , diğer uçtan gizlice yollarına devam ettiği günümüzdeyiz .
Adanın başkenti Valle Del Mar'a girip Düşünür'ü konuşturmadan önce yapacakları ilk iş aynen Harley gibi esir düştüğünü öğrendikleri Albay Flag'ı kurtarmaktır .
Dakika 40. .
Geride , süper kahramanların baş rolleri paylaştığı yüksek bütçeli Hollywood prodüksiyonlarından hoşlanan sinemaseverleri fazlasıyla memnun edecek , konu olarak sürprizler de içeren 92 dakikalık oldukça hareketli bir bölüm daha mevcut .
" Bu kadar abartıyı , ben almayayım " diyenlere de saygımız sonsuz .
Keyifli seyirler ,
