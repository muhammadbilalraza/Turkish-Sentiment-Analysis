Senaryosu Scotty Landes tarafından yazılan “Ma” , filmde Polis Memuru Grainger karakterini de canlandıran Tate Taylor’ın yönetmen koltuğunda oturduğu bir psikolojik korku – gerilim filmi …
31 Mayıs 2019 tarihinde Amerika’da vizyona giren filmin , 5.6 / 10 ( 44.433 oy ) ve 3.6 / 5 ( 5.0 üzeri oy ) olan IMDB ve Rotten Tomatoes izleyici puanı ortalamalarıyla 5.6 / 10 ( 208 yorum ) ve 53 / 100 ( 39 yorum ) olan Rotten Tomatoes ve Metacritic yorum ortalamaları , vasat bir filmle karşı karşıya olduğumuzu düşünmemize neden oluyor …
Ama biz yine de 5 milyon dolar gibi oldukça ekonomik bir bütçeyle çekilen ve yapımcısı Blumhouse Productions için yeterince tatmin edici olduğuna inandığımız 61,1 milyon dolarlık bir hasılat rakamına ulaşmış olan bu filmi , her zamanki gibi önceliği oyuncu kadrosuna vermek suretiyle bizzat kendimiz mercek altına alarak inceleyecek ardından da puanlamaya çalışacağız …
Bunun içinde , yakın dostu olan Blumhouse Productions’ın patronu Jason Blum’un ofisine , “Gerçekten rezil bir şey yapmak istiyorum” demek üzere giden Tate Taylor’ın , Scotty Landes’in senaryosuna onay alır almaz çekimlerine başladığı filmin ayrıntılı incelemesine geçmeden önce filme ilişkin ilk tespitimizi , sonrasında da naçizane ilk önerimizi paylaşalım istiyoruz …
Bu bağlamda da işe ; karşımızdakinin , müthiş bir oyuncu kadrosu ile ilgi çekici bir senaryonun , becerikli bir yönetmenin ellerinde , ergenlik çağındaki bir grup lise öğrencisinin , farkında olmadan intikam ateşi ile yanıp tutuşan Sue Ann isimli bir canavarın karanlık dünyasına doğru çıktıkları ürkütücü yolculuğun bütün aşamalarının , karabasana dönüşen tarzdaki bir kurgu ile anlatıldığı sürprizlerle dolu bir seyirlik olduğunu söyleyerek başlayabiliriz …
Evet , “Ma” gerçekten de hem oyuncu kadrosu hem senaryosu ve hem de yönetmeni ile bütün dikkatleri üzerinde toplayan bir film …
Senaryonun orijinal taslağındaki ana karakter , bir beyaz kadına göre tasarlanarak yazılmış olmasına rağmen Tate Taylor o rolü , “Bir korku filminde oynar mısın ? ” biçimindeki bir soru ile ilk olarak yine kendi çektiği “The Help” ( 2011 ) filmi ile 1 Academy , 1 Golden Globes ve 1 BAFTA ödülü kazanmış olan favori oyuncularından Octavia Spencer’a teklif ediyor …
O da senaryoyu dahi okumadan bu teklifi hemen kabul ediyor …
Ve böylelikle de Spencer , içten pazarlıklı bir biçimde insanlara , “Ben size yapacağımı biliyorum” dercesine bir ifadeye sahip olan donuk gözlerle bakan “Ma” karakterini canlandırmak üzere filmin castingine dâhil edilmiş bulunuyor …
Elbette , kadrodaki tek iyi oyuncu Octavia Spencer değil …
M. Night Shyamalan’ın “Glass”ı ( 2019 ) ve Olivia Wilde’ın “Booksmart”ı ( 2019 ) ile iyi bir ivme yakalamış olan Diana Silvers , bu filmin bir diğer yıldızı …
Ki , kendisini yine çok ses getirdiğini bildiğimiz bir başka Tate Taylor filmi olan “Eve” ( 2019 ) de , bu kez Geena Davis , Jessica Chastain , Colin Farrell , John Malkovich , Joan Chen ve Common ile birlikte oynarken de izledik …
Sanıyoruz , Martin Scorsese , Woody Allen , Lasse Hallström , Oliver Stone ve Garry Marshall gibi kalburüstü yönetmenlerle çalışan ve “Cape Fear” ( 1991 ) ile Academy ödülü adaylığı da bulunan Juliette Lewis ile Taylor’un bugüne kadar çektiği bütün filmlerde rol verdiği 1 Academy , 1 Golden Globes ve 7 Primetime Emmy ödüllü bir diğer favori oyuncusu Allison Janney’i tanıtmamıza hiç gerek yok …
Herkese hitap eden basit bir anlatım diline sahip olmak yerine , oyuncu kadrosuna performans sergiletirken , “Bu sükûnet ve vur patlasın çal oynasın tempodaki anlamsız partiler böyle devam etmez …
Yakında mutlaka olağan dışı bir şeyler olur … ” dedirtircesine izleyiciyi de tetikte tutabilen bir ustalıkla kurgulanmış olan filmin senaryosu , Scotty Landes’in sinemadaki ilk işi …
Bir eşcinsel olduğunu gizleme ihtiyacı dahi duymayan Tate Taylor ise , “The Help” ( 2011 ) den bu yana yükseliş trendi içinde olan bir yönetmen …
Öyle ki , yapımcılara ciddi paralar kazandırmak , hiçbir zaman onu , seyir keyfi ve kalite çıtası yüksek filmler çekmekten alıkoyamıyor …
Belki , yine klasik bir laf olacak ama diğer yorumlarımızda da olduğu gibi yazılmayanları yazmaya , anlatılmayanları anlatmaya , söylenilmeyenleri söylemeye çalıştığımız bu satırlar filme ilişkin ilk tespitimiz olsun …
İlk önerimize gelince : O hakkımızı da bu kez ; nitelikli film izlemeyi alışkanlık haline getiren sinemasever dostlara , “Tate Taylor gibi az ama öz işlere imza atan yönetmenlerin filmlerine , yapılan olumsuz eleştiri ve verilen olumsuz puanların hiçbirini ciddiye dahi almadan izleme listelerinizde yer vermeyi unutmayın” diye seslenerek kullanmak istiyoruz …
Sonuç olarak , kendi değerlendirme sistemimiz içinde puan olarak 3 verdiğimiz bu film için önerimiz de , “bir şans da siz verebilirsiniz” şeklinde olacak …
Keyifli seyirler ,
