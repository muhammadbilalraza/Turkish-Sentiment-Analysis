Kim ne derse desin , ilk Arabalar filmine bayılıyorum .
Her ne kadar devam filmi fazla çocuksu olup Pixar'ın açık ara en kötü filmi olsa da ilk filme karşı bir zaafım var niyeyse .
Çocukluğum o filmle geçti diyebilirim .
Bu yüzden bu film için oldukça heyecanlıydım .
Serinin yöneleceği yeni yönü ve hikayenin nasıl biteceğini merak ediyordum .
Serinin bu filmi hikayesini devam ettirmek için ilk filmin kökenlerine inmiş .
Eğer ilk filmi pek sevmediyseniz , bu filmi de çok seveceğinizi sanmıyorum .
Ama ilk filmle büyümüş birisi olarak Arabalar 3 , bana beklediğimden de fazlasını verdi .
" Uzun süredir pistlerde yarışan Şimşek McQueen için yarış günleri zorlaşmıştır çünkü daha hızlı ve daha çevik yeni nesil yarışçılar piste gelmeye başlamıştır . Bunlardan birisi de Jackson Storm'dur . McQueen'i alt eden Storm , uzun süre boyunca yarışları birinci bitirir ve yeni rekorlar kırar . Bu sırada da ihtiyarladığını düşünen McQueen , farklı bir şekilde yarışmaya karar verir . Bunun için de eğitmen olan Cruz ile birlikte çalışmaya başlar . Fakat yarış günü yaklaştıkça McQueen için işler zorlaşacaktır . "
Pekala , nostalji falan bir yana , bu film gerçekten de nasıldı ?
Arabalar 3 , Pixar'ın kurallarını baştan yazan bir film değil .
Daha çok ilk filme geri dönüp daha sade bir içerik ile hikayesini devam ettirmeye çalışmış .
Bunu takdir ettim çünkü ilk filmi gerçekten düşünürsem , McQueen'in tek amacı , yarışa geri dönmekti .
Bu arada olaylar yaşanıyordu sadece .
Devam filminin pek bir amacı yoktu zaten .
Arabalar 3 , McQueen'e ve hikayenin var olması için gerçek bir amaç vermeyi başarmış .
Bu yüzden bu film , serinin diğer filmlerine göre daha kişisel bir his uyandırıyor .
Bu konuda da hikayenin işleniş tarzı çok başarılıydı .
Bu filmin yönetmeni olan Brian Fee , ilk defa bir film yönettiği için bu sayede de filme yeni şeyler eklemiş .
Gerçi hikayenin özü , birden fazla Rocky filminin bir araya getirilmiş versiyonu gibi hissettirse de sonuç açısından yararlı olmuş .
Bir Arabalar filmini sırf oyuncak satmak için değil , gerçekten de bir hikayeyi ilerletmek için yapılmış hissini alıyorsunuz .
Ayrıca animasyonun kalitesi inanılmazdı , Pixar'ın en güzel görünen işlerinden birisi .
Arabaların kendisi ve özellikle de manzaralar çok gerçekçiydi .
Her bir kareye konulan detayın sayısı da takdire şayandı .
Arabalar 3 , karakterlerine serinin diğer filmlerine göre daha iyi bir şekilde odaklanmayı başarmış .
Arabalar 2'de başrolde olan Mater'ı çok arka plana atıp ana karakterlerin derinlerine inmiş .
Normalde şirin ama kişiliğini biraz sıkıcı bulduğum Şimşek McQueen'e dediğim gibi , bu sefer gerçek bir amaç verilmiş ve hikayesini bir yükseliş / düşüş şeklinde işlemişler .
Konu klişe olsa da , sonuç etkileyiciydi .
Bunun dışında filmdeki en iyi karakter kesinlikle Cruz'du .
Cruz oldukça sempatikti , şakaları başarılıydı ve genel anlamda kişiliği güçlüydü .
Bir de filmin ikinci yarısı , özellikle de finali çok başarılıydı .
Ne olacağını tahmin edebilmenize rağmen film yine de etkilemeyi başarıyor .
Bundan daha uygun bir final düşünemezdim şahsen .
Peki nostaljik açıdan bu film benim için nasıldı ?
Oldukça hoştu aslında .
Ne bileyim , bu dünyaya geri dönmek , gerek müzikleri , gerek atmosferi olsun , hepsini bir arada görmek çok hoştu .
Çocukluk zamanlarına geri dönmüş gibiydi .
Ve bu yüzden de filmin daha sade bir tonda ilerlemesi çok ferahlatıcıydı .
Çoktan bilindik bir dünyanın içeriğine gerçekten de ilgi çekici şeyler ekledi .
Peki Arabalar 3 , kusursuz bir film miydi ?
Elbette değil , bir Arabalar filminden bahsediyoruz burada .
Öncelikle ilk yarı biraz zayıftı .
İlk yarıda yapılan şakalar pek komik değildi ve bazı bölümler çok tahmin edilebilirdi .
Bunun dışında filmin bazı sahneleri biraz fazla yavaştı , bu yüzden filmden rahatça 5-10 dakika çıkarılabilirdi .
Genel anlamda Arabalar 3 , benim için oldukça eğlenceli bir deneyimdi .
Bazı bölümleri çocuklar için sıkıcı olsa da Pixar'ın Arabalar serisiyle ilgili farklı bir şeyler yapmaya çalıştığını görmek hoştu .
Her ne kadar Pixar'ın en iyi filmlerinden birisi olmasa da ( ilk 10'a bile zor girer bence ) ve ilk yarısı biraz zayıf olsa bile genel anlamda Arabalar 3 , ferahlatıcı bir filmdi .
Karakterlere yapılan yaklaşım şekli çok başarılıydı , mesajı güçlüydü ve özellikle de ikinci yarı sürükleyiciydi .
Sinemalarda ailecek bir animasyon film izlemek veya nostaljik bir şeyler izlemek istiyorsanız , Arabalar 3'ü izlemenizi kesinlikle tavsiye ederim .
Arabalar serisinin açık en iyi filmi olmuş .
İyi seyirler .
FİLMİN İYİ YANLARI : + Animasyon kalitesi ve yaratılan nostaljik hava . + Karakterlere daha derin bir şekilde yaklaşması . + Sade bir şekilde ilerleyen ton . + Finali .
FİLMİN KÖTÜ YANLARI :
- Monoton bir ilk yarı .
- Tahmin edilebilir yerler .
- Pixar filmleri açısından yeni bir şey pek yapmıyor .
TOPLAM PUAN : 7.8 / 10
