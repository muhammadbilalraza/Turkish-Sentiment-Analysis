Jon Favreu ‘’Iron Man’’le en başarılı çizgi roman uyarlamaları denince belki ilk akla gelenlerden olmayacak ama vasatı aşan , ’’iyi’’ denebilecek bir filme imza atmıştı .
Sonra büyük bir hayal kırıklığı olan devam filmi geldi , şimdi de yine bir uyarlama olan ‘’Cowboys & Aliens’’ .
Bazı büyük bütçeli projelerde yapımcının müdahaleleri ve eldeki imkanların varlığıyla ne kadar acemi de olsanız ortalama bir film meydana getirmek zor olmaz .
Bu filmde de var yönetmenin böyle bir şansı ama Jon Favreu Western türüne o kadar hakim ki ortaya çıkardığı iş biçim olarak kusursuz .
Bilimkurguyla beraber gayet de güzel eritmeyi başarmış aynı potada .
Artık izlemekten bıktığımız bol karakterli , kendini ciddiye almayan sulu sepken komedilere hiç yüz vermeyip filmini daha karanlık bir tonda tutması benim için oldukça cazip .
Üstüne Daniel Craig’in bu tarz bir role Robert Downey Jr . ’dan daha uygun olması , Harrison Ford’un tüm rollerinde olduğu gibi yine huysuzluğu ama yeteri kadar oynaması , Olivia Wilde’ın o hep yüzünde taşıdığı gizemin filme uygun olarak değerlendirilmesi ve filmin birinci sınıf işçiliği eklenince eli yüzü düzgün gayet hoş , beklentilerin üzerinde bir eğlencelik çıkıyor ortaya . Western türü anavatanı Amerika’da temkinle yaklaşılan bir tür . ’’Wild Wild West’’ , ’’Jonah Hex’’ gibi gişe hezimetleriyle ünlü aynı zamanda .
Daniel Craig ve Indiana Jones serisi dışında ( özellikle son yıllarda ) gişe performansı pek de parlak olmayan Harrison Ford’u bir araya getiren ‘’Cowboys & Aliens’’ da tüm şatafatına rağmen istenen rakamlara ulaşamadı box office’te .
Ama türü bize ne kadar yabancı ( ya da yeni ) gelirse gelsin ‘’Cowboys & Aliens’’ın seyirciyi tatmin edeceğini düşünüyorum .
