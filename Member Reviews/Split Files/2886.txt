Senaryosunu , Jordan Belfort'un aynı isimli anılarından ( 2007 ) uyarlayarak Terence Winter'ın yazdığı " The Wolf of Wall Street " , usta sinemacı Martin Scorsese'nin yönetmen koltuğunda oturduğu " dark comedy / kara mizah " ögelerin dibine vurulduğu biyografik bir drama .
Gelin isterseniz , değişik kategorilerde olmak üzere 5 Academy , 2 Golden Globe ve 4 BAFTA ödülüne aday olmasına karşın sadece Leonardo DiCaprio'nun " En İyi Erkek Oyuncu - Komedi veya Müzikal " kategorisinde kazandığı Golden Globe ödülü ile yetinmek zorunda kalan filme , hikayesinin kurgusu üzerinden biraz daha yakından bakalım .
Kuaför Teresa Petrillo ( Cristin Milioti ) ile evli olan yirmi iki yaşındaki Jordan Belfort ( Leonardo DiCaprio ) 1987 yılında , oyunun kurallarını öğreneceği Mark Hanna'nın ( " Dallas Buyers Club " ile " En İyi Erkek Oyuncu " kategorisindeki Academy ödülü yarışını DiCaprio'nun önünde tamamlayan Matthew McConaughey ) kıdemli borsacı olduğu Wall Street'deki L. F. Rothschild'da borsa simsarı olarak göreve başlar .
Bir süre sonra Jordan , borsacılık belgesini de alır .
19 Ekim 1987 günündeki " Kara Pazartesi " de ise 1899'dan bu yana ayakta olan L. F. Rothschild kepenk kapatınca oradaki herkes gibi Jordan'da işsiz kalır .
Çok geçmez Long Island'da borsaya kote olmayan işe yaramaz şirketlerin hisse senetleriyle işlem yapılan bir yerde kendine yeniden iş bulur .
Ve %50 prim alacağı bu çöp hisselerin , satışını da Hanna'dan öğrendiklerine uygun bir şekilde gerçekleştirir .
O kadar başarılı olur ki , kendisiyle henüz yeni tanışan komşusu Donnie Azoff ( Jonah Hill ) , mevcut mobilyacılık işinden istifa ederek Jordan ile çalışmaya karar verir .
Kokaine de başlayan iki ortak kendi işlerini kurarak yanlarına , satış deneyimi olan Alden Kupferberg " Sea Otter "
( Henry Zebrowski ) , Chester Ming ( Kenneth Choi ) , Robbie Feinberg " Pinhead "
( Brian Sacca ) ve Nicky Koskoff " Rugrat "
( P. J. Byrne ) gibi adamları da almışlardır .
Ancak hap satışından zaten iyi para kazanmakta olan Brad'i ( Jon Bernthal ) ikna edememişlerdir .
Yalnız kazandıklarıyla yetinmemesinin yanı sıra karısı Teresa'nın da verdiği fikirle Jordan , yine Donnie ile beraber zengin insanlara da hisse satmak amacıyla 1989 yılında " Stratton Oakmont " adındaki şirketi kurarlar .
Artık Moby - Dick'in peşindeki birer Kaptan Ahab olarak okyanustaki balinaları avlayacaklardır .
Yani varlıklı insanları dolandıracaklardır .
Piyasadaki şöhretleri o kadar artmıştır ki , Jordan finans dünyasının prestijli dergilerinden Fortune'da yayınlanan bir makalede " The Wolf of Wall Street / Wall Street'in Kurdu " olarak değerlendirilirken bu ani yükseliş , FBI'ın da radarına takılmış olup , özel ajan Patrick Denham'ın ( Kyle Chandler ) peşlerine düşmesine neden olmuştur .
Elbette bu onları durdurmaz ve son hızla büyüyerek yollarına devam ederler .
Öyle ki , şirket toplantılarındaki yatıştırıcı , uyuşturucu , kokain , bol miktarda alkol ve çırılçıplak yapılan seks partilerinden oluşan " çılgınlıkların " yanı sıra şimdi de hisseleri halka arz edilebilecek firmaların peşine düşmüşlerdir .
Bu arada Jordan , Teresa'dan boşanarak evleneceği , kadın iç çamaşırı ve gecelik tasarımcısı Naomi ( Margot Robbie ) ile de tanışır .
Hatta Teresa kendisini kovduğu için bir süreliğine bu Naomi'nin dairesine de taşınır .
Fakat orada Naomi'nin eş cinsel yardımcısı Nicholas ( Jon Spinogatti ) , birinin mücevherlerine diğerinin de 50 bin dolarına el koymak suretiyle her ikisini de soyar .
Tabii bu miktardaki bir para , Jordan'ın umurunda bile değildir .
Naomi ile yapacağı evlilik öncesindeki bekarlığa veda gecesinde 2 milyon dolar harcayan biri için bu rakam çerez parası niteliğindedir .
Hele de karısına düğün hediyesi olarak 46 metre uzunluğunda , üzerinde helikopter pisti de bulunan bir yat alabiliyorken .
Dakika 71. .
Geride sizleri , " Steve Madden ( Jake Hoffman ) Ayakkabılarının " halka arzı , İsviçre bankaları , Emma hala , Lemmon 714 , Wall Street tarzı dostluk ve çok daha fazlasının anlatıldığı 109 dakikalık bir bölüm daha bekliyor .
Fırsat bulup da bugüne kadar izlememiş olanlara , 16 şarkılık bir soundtrack ile enfes bir müzik ziyafeti de sunulan bu filmi hararetle öneriyoruz .
Bitirmeden yorumumuza ilave edeceğimiz son husus , Scorsese'nin maceraya girmek yerine üç saatlik bir süreye sahip olan bu filmde de görüntü yönetmenliği ve editörlük işini sıklıkla birlikte çalıştığı , üç kez aday olmasına rağmen şeytanın bacağını bir türlü kıramayan Rodrigo Prieto ile 3 Academy ödüllü Thelma Schoonmaker'a teslim ettiğini belirtmek biçiminde olacak .
Keyifli seyirler ,
