Ken Loach yine belli bir toplumsal sınıfa ayna tutuyor .
Tabii ki bu sınıf yine , tüm sıkıntılarına rağmen hayata ve insanlara sevecenlikle ve bir noktaya kadar umutla bakabilen " kaybedenler " den oluşuyor .
Her gün sokakta yanımızdan geçen , ilk bakışta belki öyle görünmese de , aslında hayatta kalabilmek ve basit anlamda yaşamlarını idame ettirebilmek için büyük çaba sarf eden insanlar .
Dan , Katie , China ve figüran olarak daha pek çokları , bu sınıfa dahil .
Bu kaybedişlerin bazen en büyük sorumlusu da , son derece basit işleri zorlaştıran , yokuşa süren , prosedürler ve bürokrasi içinde kördüğüm olmuş devletten başkası değil .
Filmde işlenen dikkat çekici konulardan biri de , Dan gibi yaşı belli ölçüde ilerlemiş kimselerin , tabii özellikle işçi - emekçi sınıfının , değişen dünya ve ilerleyen teknoloji karşısında ne kadar aciz kaldıkları ve aslında yabancılaşmış ve dışlanmış hissettikleri .
Çarpıcı pek çok sahne ve diyalog barındıran filmin en unutulmayacak olan anlarının başında kuşkusuz " konserve " sahnesi geliyor .
Film bittikten sonra kendi yaşam şartlarınızı , işinizi gücünüzü , ailenizi sorgulamadan ve eğer iyi durumdaysanız buna şükretmeden edemiyorsunuz .
İşte bu kadar yalın ama bu kadar etkileyici bir sinema söz konusu .
Ken Loach sineması .
İster kapitalizmin durmak bilmeyen ve insanları öğüten dişlileri deyin , ister devlet işlerinin ve personelinin aymazlığı , ister kader deyin , ister hayatta yapılan tercihlerin yansıması , ne olursa olsun , belki dışarıdan öyle gözükmese de derinine indiğinizde pek çok dram barındıran böyle hayatlar yaşanmaya devam ediyor .
Dünya bu şekilde dönmeye devam ettikçe de yaşanacak gibi görünüyor .
Ve maalesef filmde izlediklerimizden çok daha uçlarda hayatlar süren milyonlarca insan var .
