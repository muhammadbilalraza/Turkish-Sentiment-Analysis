Musallat ve Siccin’lerden sonra Alper Mestçi 3 Harfliler’i de merakla beklenen bir seriye dönüştürmeyi başardı .
Muhteşem Film ve Alper Mestçi ortaklığı bu filmde de devam ediyor .
Ekip yine neredeyse aynı isimlerden oluşuyor , örneğin yönetmen yardımcılığı yine Melodi Tözüm’e ait .
Başarılı makyajlarda ise Alev Ünal .
Alıştığınız insanlarla çalışmak işi verimli kılar .
Alper zaten seyirciyi nasıl ürkütmesi gerektiğini bilen bir sinemacı .
3 Harfliler’in yeni filmi Adak da onun çizgisinden uzaklaşmadığı temiz bir iş .
Yazının kalanı film özelinde olduğu kadar Türk korku sineması genelinde devam edecek . 
 
3 Harfliler Adak küçük bir arkadaş grubu çemberinde gelişen ürkünç bir intikam hikayesi ve Alper Mestçi’nin filmleri cin değil büyü filmleri olarak kategorilenmeli .
Burada da bir trajedi ve ihanet sonrasında büyü ile intikam almaya çalışan insanları izliyoruz . 
 
3 Harfliler Adak yerli korku filmi meraklılarını tatmin edecektir ama Türk korku sinemasının bazı temalara sıkışıp kalmasından rahatsızım .
Alper de öyle düşünüyor olsa gerek bu kez karakterleri gecekondularda yaşayan alt sosyal sınıflara mensup insanlardan değil iyi eğitim almış hırslı ve zengin gençlerden kurgulamış ama karakter modifikasyonu yeterli değil .
Türk korku sinemasının kendisine yeni bir rota belirlemesi gerekiyor , bu konuda tek tük ve genellikle gişede batan denemeler yapıldığı için Alper Mestçi garanti formüller üzerinden yürümeyi tercih ediyor .
Bu yüzden onu suçlayamam , filmini de beğendim ama ortada geneli ilgilendiren bir sorun var .
Aksi takdirde her yıl bir sürü örnek veren yerli korku sineması , kuyudan çıkan ıslak saçlı kız temasında çürüyen Uzakdoğu korku sineması ile aynı akibeti paylaşacak . 
 
Küçük bütçeyle harikalar yaratan Alper Mestçi bu filmde de elinden geleni yapmış ancak karakter ve mekan etkileşimlerinde bütçe sıkıntısı hissediliyor .
Örneğin bir inşaat firmasının sahibi olan genç arkadaşın o işi kendi başına kurmadığı ortada , bir sahnede şirket ofisinde babasıyla konuşurken görsek inandırıcılık artar diye düşünüyorum .
Elbette bunları Mestçi de düşünüyor ancak dedim ya ; bütçe .
Türk korku sineması yerel pazardaki ilgiden ötesini sağladığı vakit bunları ilk aşacak sinemacılar yine Alper Mestçi , Özgür Bakar gibi isimler olacaktır . 
 
3 Harfliler Adak , Alper Mestçi filmografisindeki en önemli iş değil ama onun filmlerindeki en iyi şiddet sekansını barındırıyor .
Finali açığa çıkarmamak adına sahneden bahsedemiyorum ancak uygulaması gerçekten iyi olmuş , Hollywood kalitesinde bir iş çıkmış ortaya .
Keşke bunun gibi sekanslar filmin başında , ortasında da olsa . 
 
3 Harfliler Adak , 2019’un ilk yerli korku filmi .
Seyirci de onun sinemasını önemsiyor .
Filmin tam da şu saloncu - yapımcı kavgasında iyi bir vizyon aralığı yakaladığını ve bu yüzden gişesinin iyi olacağını düşünüyorum .
İyi seyirler . 
 
murattolga@gmail.com
