Yazıya , ilk Wonder Woman filminden hiç hoşlanmadığımı ve devam bölümlerini merakla beklemediğimi belirterek başlamak istiyorum .
Üstüne , eleştirmen ortamlarında “1984 yılında geçen bir süper kahraman macerasını kim ne yapsın , bu DC sinematik evreninin en berbat fikri” diye alay ettiğimi de itiraf ediyorum .
Eğer bu yıl Covid - 19 belası ile tanışmamış olsaydık ( yapılsaydı şayet ) basın gösterimine bile gitmezdim .
Marvel ya da DC fark etmeksizin çizgi romanlardan çok başka şeylere dönüşen süper kahraman filmlerinden çok sıkıldım ama Wonder Woman ilk filmdeki kötü adamlara ( ki bazıları Türk’tü ) yaptığını bana da yapıp bütün ön yargılarımı yıktı ve çok eğlendirdi . Wonder Woman 1984 , ilkinden çok daha eğlenceli çünkü kendini ilk film kadar ciddiye almıyor .
Bunda maceranın 1984 yılında geçmesinin etkisi çok fazla .
O yılların giyim modasıyla dalga geçtikleri sekanslarda çok güldüm , AVM’lerin gerçekten eğlenceli olduğu dönemlerde geçen AVM sekansında da epey eğlendim .
Bu sekansta Jacky Chan’in Police Story ya da Michelle Khan’ın Yes Madam filmlerine de atıflar var . Wonder Woman 1984 , 80’lerde geçen bir süper kahraman filmi olma fikrini uygulamaya koyarken gerçekten o yıllarda çekilmiş olan , Richard Lester’ın yönettiği Süpermen filmlerini , özellikle de 1983 yılında gösterilen Süpermen 3’ü örnek almış gibi görünüyor .
Süpermen 3 , 39 milyon dolarlık bütçesini telafi etmesine rağmen , finansal ve eleştirel olarak ilk iki Süpermen filminden daha az başarılı olmuştu .
Richard Pryor'un oyunculuğu ve filme kattığı komedi dozu epey eleştirilmişti .
Bakalım aynı tarif bu kez tutacak mı ?
Bu filmde de benzer bir süper kötü ile karşılaşıyoruz .
Süpermen 3’ün gerçek hayatla baş edemeyen ezik ama dahi karakteri Gus Gorman’ı andıran Barbara Minerva ( Kristen Wiig ) kendi halinde ezik bir akademisyenken , filmin bela objesi olan dilek taşı ( Dreamstone ) sayesinde insanüstü güce ve karşı koyulamaz bir cazibeye kavuşuyor .
Aslında burada filmin , güzelliğin ve çekiciliğin özgüvenden kaynaklandığını düşündüren bir cümlesi var ama Barbara , Diana’nın tersine bu gücü hazmedip yönetebilecek , hele de insanlık yararına kullanabilecek biri değil ki o da öyle yapıyor .
Yeni karakterinin açığa çıktığı ilk sekansta kendisine laf atan ayyaş birini öyle bir benzetiyor ki , akla kadın eşitliğini savunurken farkında olmadan çizgiyi aşıp işi erkek düşmanlığına getirenleri hatırlatıyor .
Bu sahneyi erkek bir yönetmen çekse , cinsiyetçi olduğu için eleştirilebilirdi ancak kahramanı da , kötü karakteri ve onların hikayesini anlatan yönetmeni kadın olan bir film izliyoruz . 
Filmde bir kötü karakter daha var ; 80’lerin hırslı ama batık iş adamlarından biri olan iş adamı Maxwell Lord .
Canımız Mandalorian’ımız Pedro Pascal’ın müthiş oynadığı bu karakterin para kazanma ve saygı görme hırsı var .
Amerikan toplumuna 80’lerde pompalanan “çok çalış , çok kazan , çok harca” kültürünün tek kişilik temsili adeta ama Wonder Woman 1984 , süper kahraman filmlerindeki motivasyonu yüksek , yolundan döndürülemez kötüler yerine gayet insani sebeplerle kötüleşen ve bir noktada durumu toparlayabilme şansı olanları gösteriyor , tıpkı benzeştirdiğim Süpermen 3 filminde olduğu gibi .
Gal Gadot’u yeniden bu rolde izlemek güzel , uzun zaman da izleyeceğiz gibi görünüyor ama filmin finalde hoş bir sürprizi var .
Eric Bana’lı Hulk filminde , zamanında çekilen TV filmleri için bu rolü oynamış Lou Ferrigno’yu ( Arnold’dan eksiği olmayan , Herkül filmleriyle tanınan vücut geliştirici aktör ) andığı gibi bu film de ilk Diana’mız Lynda Carter’ı anıyor ve 69 yaşındaki haliyle , “boşuna Wonder Woman” oynamamış dedirtiyor . Wonder Woman olarak tanıdığımız Diana , tanrıların kralı Zeus tarafından hediye edilmiş gizli Themyscira adasının tek çocuğu .
Bu oldukça naif bir çıkış hikayesi , kahramanın kostümü de çocuklar için çizilmiş olduğunu çok belli ediyor .
Artık , bu kadar naif bir süper kahramanı tüm yaşlardaki seyirciye izletebilmek için onu daha masum ama daha hırslı yaşadığımız 80’lere ışınlamak iyi fikir diye düşünüyorum . Wonder Woman bunu denemiş ve başarmış .
Pandemide sürekli küçük bütçeli bağımsız işleri görmekten de bir miktar sıkılmış ve bu blockbuster’a gereksiz yükselmiş olabilirim ama gerçekten eğlendim .
Filmi , Warner Bros’un OFCS ( Online Film Critics Society ) üyelerine gönderdiği linkten izledim .
Sanırım şu aralar şirketin dijital platformu olan HBO Max’te de gösteriliyor .
Siz de fırsatını bulduğunuz anda izleyin .
Büyük hevesle beklediğim ama tam bir hayal kırıklığına dönüşen The Midnight Sky’dan çok daha fazla oyalıyor .
İyi seyirler …
