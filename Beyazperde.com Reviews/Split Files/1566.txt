Hayao Miyazaki’nin herhangi bir filmini diğerinden üstün tutmak çok güç .
Anime dünyasının usta ismi her filminde hayal gücünü ilgi duyduğu başka bir alana yöneltiyor ve bir kez daha orijinal bir filme imza atıyor .
Fakat her izleyicinin mutlaka kendisine daha yakın hissettiği Miyazaki filmleri vardır .
Özellikle , ütopya ve distopyalara düşkün bilim kurgu okuyucularının ve doğa , teknoloji ve uygarlık gibi konuların izini sürenlerin Gökteki Kale’ye özel bir ilgi gösterdiğine hiç şüphe yok .
Miyazaki’nin fantastik kasabası , gökyüzünde hareket eden kahramanları ve bulutların üzerinde ilerleyen alternatif uygarlığı yaşadığımız dünya adına çok şey söylüyor .
En başta söyleyelim , Gökteki Kale filminde herkes ve her şey bir şekilde uçuyor .
Filmin romantik ve serüvenci çifti Pazu ve Sheeta , gökyüzündeki adanın izini sürerken zaman zaman gökyüzünden aşağı düşüyor ve Sheeta’nın gizemli taşı sayesinde yumuşak bir iniş gerçekleştirip yeniden göklerin çağrısına kulak veriyor .
İkiliyi takip eden hükümet ajanları ve zaman zaman çocuklarla ortaklık yapan hazine avcısı sevimli korsanlar da kendi uzay gemileri ve jet - ski’leriyle gökyüzünü mesken tutuyorlar .
Miyazaki’nin filminde sadece beyaz bulutların kapladığı mavi gökyüzü yaşadığımız dünyaya benziyor , onun dışında her şey inanılmaz bir karışımın ürünü .
Pazu’nun yaşadığı kasaba , 20. yüzyılın hemen başını anımsatsa da ; dağlardan mantar gibi fırlayan evler ve teknoloji zamanı belirsiz kılıyor .
Filmin araçları ise devasa uzay gemileri ile buharlı gemilerin bir karışımı gibi .
Retro fütüristik bu tasarım , korsanların çiftin sohbetini dinledikleri müthiş sahnede gözüken ev yapımı araçlarla da sürpriz yapabiliyor .
Yine korsanların gemisinin bir ucundan bir ucuna asılan çamaşırlar da Miyazaki’nin düşlerinde dolaştığımızı keyifli bir şekilde hatırlatıyor .
Pazu’nun bir şehir efsanesi olarak merak ettiği , Sheeta’nın korkuyla karışık bir merak duyduğu , diğerlerinin ise yağmalamak ve gücünü elde etmek istediği Laputa’ya ilk gelen doğal olarak Pazu ve Sheeta oluyor .
Miyazaki’nin Babil Kulesi’nden ve ütopyalardan esinlendiği bu uçan ada uygarlığı , teknoloji ve doğanın uyum içindeki beraberliğini ortaya koyuyor .
Robotların insanlar gibi öldüğü ve bitkinin bir parçasına dönüştüğü , suyun altında bile dünya harikalarını anımsatan minik mekanların olduğu bir Cennet burası .
Yetim Pazu’nun rüyaların karşılığını , kız arkadaşının ise köklerini bulduğu bu inanılmaz mekan kısa sürede hükümet ajanları tarafından da keşfediliyor ve iyi olanların kazanacağı bir masumiyeti koruma yarışı başlıyor .
Bu aralar iklim değişikliğinin iyice hissedilmesine paralel olarak , çevre sorunları beyazperdenin oldukça ilgisini çekiyor .
Özellikle Hollywood’da çevre konusunu ele alan belgesellere destek vermek yıldızlar arasında hayli popüler .
Çevre konusunu nedense hiç ciddiye almayan ve seçim heyecanı içinde sokaklarda bağıra çağıra gezinen parti araçlarını ve yaz rehavetini dışarıda bırakıp Miyazaki’nin dünyasına teslim olun .
Usta , doğayı ve uygarlığımızı tehdit edenin teknoloji değil , içimizdeki hırs olduğunu bir kez daha hatırlatıyor .
Çiçek çocuklarını anımsatan dev robotlarıyla , yemyeşil doğası ve huzuruyla Laputa , müthiş bir hayal gücünün ürünü .
Ama hayal değil !
