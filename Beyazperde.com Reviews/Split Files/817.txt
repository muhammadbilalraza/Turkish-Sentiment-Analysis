Bu yılın ' yabancı dilde en iyi film ' Oscar'ı açıklandığında bizleri hafif de olsa şaşkınlığa yönelten Akademi'nin " Gözlerindeki Sır "
( El Secreto de Sus Ojos ) kararı , filmi görünce belli oranlarda yerine oturmuş gibi görünse de , Michael Haneke'nin " Beyaz Bant " ı ( Das Weisse Band : Eine Deutsche Kindergeschichte ) ve Jacques Audiard'ın " Yeraltı Peygamberi "
( Un Prophète ) varken yine de bir miktar ' zayıf ' gibi geldi bize .
" Gözlerindeki Sır " için ' kötü film ' demek mümkün değil , ama diğer iki başyapıt karşısında mücadele edebilecek ölçülerde bir film olmadığı da bir gerçek .
Tarihi çalkantılarla dolu Arjantin semalarından salonlarımıza konuk olan bu film , uzun yıllara yayılan bir hikâye anlatıyor bizlere .
19'da başlayan hikâye , 1974'e ve sonrasına dönerek bir cinayet vakasının ardındaki gizemi aydınlatmaya çalışıyor .
O vakitler savcılık için çalışan bir memur olan baş kahramanın bu vakayı bir ' takıntı ' haline getirmesinin sonuçları da hikâyenin çatallanmasına vesile oluyor .
25 yıllık bir aşkın ipuçlarını da bu görünüm içinde takip etme fırsatı buluyoruz .
" Gözlerindeki Sır " , sıklıkla Amerikan televizyonları için çalışan yönetmen Juan José Campanella açısından tam bir ' işçilik harikası ' .
Uzun bir zaman dilimine yayılan ve gelgitlerle hayat bulan hikâyeyi ayakta tutma becerisi gösteren yönetmen , bir yandan da bu zorluğun yanına eklemlenen ' sürpriz ' unsurunu korumayı da başarıyor .
Aslında hikâyenin başından sonunu tahmin edemesek de , gelişmeler sırasında bir sonraki adımın ' öngörülebilir ' olması , yönetmen için belirgin bir handikapı da beraberinde getiriyor .
Örneğin filmin başında tahmin edemeyeceğimiz final sahnesi , oraya yaklaşıldığında bas bas bağırıyor ve giderek etkisini yitiriyor , sonuçta da bizi ters köşeye yatırmayı başaramıyor .
Belki de yönetmen , seyirciyi ters köşeye yatırmak istemiyor .
Bu noktada , filmin bir roman uyarlaması olması , onun da elini kolunu bağlamış olabilir tabii .
Karakterler açısından bakıldığındaysa tam bir başarı söz konusu " Gözlerindeki Sır " da .
Baş kahraman Benjamín Esposito'nun hiç eksilmeyen motivasyonunu filmin iki saati aşkın süresi boyunca derinden hissedebiliyoruz .
Öte yandan onun amiri Irene Hastings'e karşı zaafının peşine de layıkıyla takılabiliyoruz hikâyede .
Irene'nin durduğu yeri tespit ederken , öldürülen kadının kocasına ve katile de yeterli hareket alanını açıyor Campanella filminde .
Bütün karakterler , eylemlerinin arka planı oluşturulmuş biçimde karşımıza geliyor ve bizleri gereksiz soru işaretleriyle baş başa bırakmıyorlar .
Özellikle ölen karısına olan aşkını hiçbir zaman gömemeyen ' acılı koca'da dört başı mamur bir kompozisyon çalışması içine giren Pablo Rago , hikâyenin çözümesine vesile olan karakterine ekstra anlamlar yüklemeyi de başarıyor .
Bulmacanın çözülmesinde önemli bir yer tutan ' erkeklerin futbol tutkusu ' da filmde özel bir yere sahip .
Öyle bir sahne var ki filmde , nasıl çekildiğine akıl sır erdirmek mümkün değil .
Bir futbol maçına dalan kamera , sahadan taraftarların arasına giriyor ve orada katili arayan kahramanımıza fokuslanıyor .
Tam katili gördüğündeyse bir gol oluyor ve bütün taraftarlar öne doğru yükleniyorlar , kamera da onlarla birlikte hareket ediyor .
Anlatması zor ama izlerken büyüleyen bir sahne bu .
Sadece bu sahneyi görmek için bile izlenmeli " Gözlerindeki Sır " .
