Önce pandeminin bir türlü tamamen sona ermeyişinin gerginliği ; ardından ülkemizi ve dünyanın farklı bölgelerini saran , söndürülemeyen orman yangınları ; ve içinden çıkamadığımız pek çok diğer majör ya da kişisel sorun …
Biraz da eğlenmenin , bir - iki kahkaha atmanın kimseye zararı olmaz , bilakis tef derisi gibi gerilmiş sinirlerimize bir faydası olur diye düşünmeden edemiyor insan .
Bu haftanın tam bir Hollywood aksiyon komedisi olarak vizyona giren Gerçek Kahraman ( Free Guy ) filmi , uzun zamandır ihtiyacımız olan “kahkahayı koy verme” özlemimize bir nebze derman olacak gibi görünüyor …
Filmin yönetmen koltuğuna oturan ve sinemaya esasen oyuncu olarak bulaşan Kanadalı Shawn Levy ,  başta Müzede Bir Gece serisi , Arrival ve Çelik Yumruklar gibi yüksek prodüksiyonlu yapımlar olmak üzere , Stranger Things , Last Man Standing gibi uzun soluklu dizilerin de yapımcısı olarak zihinlerde yer etti .
Tabii yönetmenlik şapkasını da giydiğini onlarca yapım mevcut .
Referanslar bu kadar iyiyken ve Levy’nin bilimkurgu aksiyonuna olan merakı ortadayken , çevrimiçi bir bilgisayar oyununu kendisine mesken edinen Free Guy filmi için beklentiyi bir tık yukarıda tutabiliriz .
En azından senaryodaki kimi boşlukları ve mantık dışı hamleleri görmezden gelebilirseniz , filmden keyif alacağınız garanti .
PUBG tutkunu Z kuşağını bilemem ama gençliğini SIMS , GTA vb. oyunlarına gömmüş Y kuşağı ve gönderme düşkünü nerd’ler keyifli bir 2 saat geçirecektir .
Her gün “cennette yaşadığına” inanarak uyanan ve standart olarak her gün aynı kahveyi alıp , bankadaki işine giden , her gün ardı ardına tekrarlanan soygunlar sırasında yere yatıp güvenlik görevlisi arkadaşı Buddy ( Lil Rel Howery ) sohbet eden veznedar Guy ( Ryan Reynolds ) bir gün bir anda , bir aydınlanma yaşar ve ona sunulan tek düze hayat çizgisinin dışına çıkacak bir hamle yapar !
Sadece “01010101010101001” kodlarından ibaret bir oyun karakteri olarak , yazılımının dışına çıkan Guy artık bir “bug”tır !
Yazılımcılara göre orada olmaması gerekiyordur .
O , avatarlara bürünmüş gerçek oyuncuların puan toplamak için öldüreceği bir “figürandan” fazlasıdır artık ; bir şekilde seçimler yapar –ki bunlar oyunun amacına ters giden , özünde ‘iyi’ seçimlerdir - bir amaç uğruna yaşar ve daha da fazlasını yapabileceğine inanır .
Her gün türlü yollarla ölmeye mahkum bir oyun figüranıyken , Guy’ın ‘akıllanıp’ özgür iradeyi seçmesinin motivasyonunu ve beraberinde gelişen türlü diğer çılgınlıkları ise filmin akışına saklayalım . 
 Zira Avengers , The Incredible Hulk , X - Men ve Ready Player One gibi efsanelerin senaryosunda imzası olan Zak Penn’in ve Noel Günlükleri ( 2018 ) , Addams Ailesi ( 2019 ) animasyonlarda parmağı olan Matt Lieberman’ın beraber çizdikleri senaryo ile yapmaya çalıştıkları aslında bariz .
Günümüz seyircisi için Truman Show’a ( 1998 ) kadar geriye götürebileceğimiz bir çizgide “Ya tüm hayatımız bir başkasının bize çizdiği bir kurgudan ibaretse ? ” sorunsalı ile başlayan ve bagajında özgür seçimlerden tanrıyı sorgulama – kötü Tanrı vs. iyi Tanrı - oradan “Kadere mahkum değilim , gönlüm ne isterse yaparım ! ” çıkarımına uzanan bir külliyatı ( ama ne külliyat ! ) , popüler bilimkurgu elementleri ile eğip büküyor bu ikili .
Öte yandan , senaristlerin ve yönetmen Levy’nin sorduğu sorular çok da boş değil ; filmden eğlenerek çıkarken günlerinizin neden birbirine bu kadar çok benzediğini ve kendi kendinizi soktuğunuz döngüyü sorgulayabilirsiniz pekala .
Sonuçta başımıza gelen bunca felaketin , saçmalığın ve çıkmazın bir simülasyondan ibaret olduğunu bilsek , bir nebze rahatlar mıydık acaba ?
Yoksa o simülasyonun da bir bug’ını bulup , kötü kalpli yazılımcımıza baş mı kaldırırdık ?
Oyunculuklara ve teknik detaylara gelirsek …
Başrol Ryan Reynolds son 5 yılda Deadpool ve beraberinde gelen tüm franchise’lar ile iyi toparladığı kariyerini , bu süper kahramanlık , ve ‘kaliteli’ komedi aksiyonu çevresinde yeniden inşa ediyor ve çizgisini korumaya özen gösteriyor .
Üzgünüm sevgili Ryan , hafızalarımızdan hala Green Latern faciasını tam anlamıyla kazıyamadık ; halen yüreğimiz bir pır pır , seni ‘süper’ ve ‘kahraman’ kelimeleri ile yan yana görünce .
Molotov’a – ki bu karakter de Natasha Romanoff ve Lara Croft kırması - hayat veren Jodie Comer özellikle oyun sahnelerinde inandırıcılığı korurken , eski ortağı Keys’e hayat veren Joe Keery’nin duygu dalgalanmasının nerd’lükten çok uzak olduğunu ekleyelim .
Tillahı gelse , hiçbir yazılımcı kendi koduna bu kadar aşık olamaz a dostlar ; deli misiniz !
Hadi o kadar aşıksın ve inanmışsın yaptığın işe , bir buluta da mı çekirdek yazılımı yedeklemedin ?
Neyse , filmin mantık hatalarına girmeyeceğim demiştim …
Öte yandan , zirveye kadar patron yalakalağını koruyan Mouser ( Utkarsh Ambudkar ) ve ‘kötü Tanrı’ Antoine ( Taika Waititi ) karakterlerinin de ‘beyaz , Amerikalı Hristiyan erkek’ kültü içerisinden değil de yine ve gene ‘ötekilerden’ seçildiği ise gözümüzden kaçmadı sayın reji ve kasting !
Silikon Vadisi’nde bir Mark Zukerberg gerçeği varken ve mesela Netflix belgesel serisi High Score bize Uzak Doğu’daki yazılım / oyun dehaları konusunda çok fazla şey söylüyorken , neden yine açgözlü patron benzer bir coğrafyadan çıkıyor acaba ?
Ha Waititi’nin ‘evil’ oyunculuğuna sözüm yok ; kendisi karakteri olabildiğince sırtlıyor ; elinde balta varken bile !
Tüm bu eleştirileri bir kenara koyduğumuzda teknik açıdan oldukça tatmin edici bir film var karşımızda ; e sonuçta sanal gerçeklik kurgusundan bahsediyoruz ; olsun o kadar .
Teknik kadrodaki yüzlerce emekçinin ellerine sağlık .
Filmin finaline doğru Inception’ın bazı sahnelerine ışınlandık bile diyebilirim .
Filmin geçtiği suç şehri Free City , gerçekten piyasaya sürülen bir oyun olsa , ben oynamak isterdim açıkçası .
Uzun lafın kısası , ilk yarısı durağan başlasa da ilk karakter çatışmasından sonra akmaya başlayan Free Guy seyirciye bol aksiyonlu , bol göndermeli ve kafanızı ‘resetleyebileceğiniz’ , sinemasal iki saat sunuyor .
Özgür irade üzerine bunca düşünmek şart değildir belki de ?
Twitter . com / duygukocabayli
