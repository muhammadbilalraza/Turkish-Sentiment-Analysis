İstanbul Film Festivali'nden vizyona düşen filmlerden biri " Günışığı Temizleme Şirketi "
( Sunshine Cleaning ) .
Birkaç yıl öncesinin çarpıcı ' azimli aile ' komedisi " Küçük Gün Işığım " ın ( Little Miss Sunshine ) yapımcılarının yeni bir marifeti olan film , o kadronun yıldızlarından Alan Arkin'i de bir kez daha benzer bir rolde karşımıza çıkarıyor .
Lise yıllarında ' popüler ' bir kızken şimdilerde bekar bir anne olarak hayatını sürdüren ve kıt kanaat geçinen Rose'un etrafında şekilleniyor filmin öyküsü .
Devlet okulundan uzaklaştırılan oğlunu özel okula verebilmek için ' ilginç ' bir işe sıvanan kahramanımız , yanına delişmen kardeşi Norah'yı da alarak ' suç mahali temizleme ' işine girişir .
İki kadın için son derece zorlu bir sınav anlamına da gelen bu iş , giderek onları bir arada tutan zamk haline dönüşecektir .
' Amerikan rüyası ' formülünü tersten okumayı deneyen ama ilerleyen dakikalarda bunu standart bir yola sokan " Günışığı Temizleme Şirketi " , zorlu koşullarda sürdürülmeye çalışılan hayatların anatomisini çıkarma niyetinde bir film .
Çıkış noktası olarak ' doğru ' bir seçimle hareketlenen yapım , iki kardeşin birbirlerine sırtlarını dayayarak giriştikleri işin handikapları arasında boğuşmalarını keyifli anlarla desteklerken , bir yandan da onların babalarıyla olan ilişkilerini deşifre etme çabası içinde görünüyor .
Ancak tüm bu çabalar , belli bir noktaya kadar filmi taşıma işlevi üstlenmesine karşın , bir bütünlük arz edecek bir yapının ortaya çıkmasını sağlayamıyor .
Özellikle Amy Adams'ın canlandırdığı Rose karakterinde çizdiği ' kaybeden ' profilini destekleyecek ' ikna edici ' argümanları bir araya getiremiyor film .
Öte yandan son zamanların en çarpıcı genç aktrisleri arasında sayabileceğimiz Emily Blunt'ın bedeninde yaşayan Norah , ablasına göre daha iyi çizilmiş , özellikleri ortaya çıkarılabilmiş bir karakter olarak kendini gösteriyor .
Alan Arkin'in baba kompozisyonu ise başta da dediğimiz gibi , " Küçük Gün Işığım " dan fırlamış izlenimi veriyor , ama burada daha ' etkisiz ' bir karakter derinliği söz konusu .
" Günışığı Temizleme Şirketi " , ' temizlik ' fikrini karakterlerinin ruh temizliği üzerinden de okuyabileceğimiz bir çatı kurmaya çalışıyor hikâye boyunca .
Onların temizlenmesi son derece güç yerleri pırıl pırıl yapma isteklerinin kendi kişilikleri üzerinde de etkili olacağı motivasyonundan yola çıkan senarist Megan Holley , dibe vurma noktasına gelmiş karakterlerini ayağa kaldırmak için kullanıyor ' temizlik ' düşüncesini .
Ama birçok işte olduğu gibi burada da ' iyi niyet ' yeterli olmuyor ve Yeni Zelanda doğumlu yönetmen Christine Jeffs'in kadın hikâyeleri anlatma yeteneğinin de ' yetersiz ' kaldığını görüyoruz .
Sonuç olarak bu filmin izlenme sıkıntısı taşımadığını ama hedeflediği noktadan çok uzaklara savrulduğunu söylemek mümkün .
Kadın dayanışmasının hayatı biçimlendirme gücünü deşifre etme çabasının karşılığını yeterince görmediğimiz de bir gerçek .
Sundance Film Festivali'nin yarışmalı bölümüne seçilme dışında ' gözle görülür , elle tutulur ' bir başarısı olmadığını da belirtelim " Günışığı Temizleme Şirketi " nin .
