Son dönemde uzakdoğu ve eski korku filmlerini yeniden çekerek sinemaseverlerin ihtiyaçlarını giderme yoluna giden Amerikan sineması , bu dalda kimi zaman çok satan korku romanlarını da sinemaya uyarlayarak mevcut sıkıntısına çözüm bulmaya çalışıyor .
" Lanetli Topraklar " da yazarı Scott Smith'in kaleme aldığı çok - satan gerilim kitabından uyarlanmış bir film .
Üstelik kendisi aynı zamanda Oscar adaylığı olan bir senaryo yazarı olunca , yapımcılar için bu eseri sinemaya uyarlamak çok daha cezbedici bir hal almış olmalı .
Bu cezbedicilik bununla da kalsa iyi .
Korku edebiyatının tartışmasız en önemli yazarı olan Stephen King tarafından roman " korkunun çığlık atan fotoğrafı " olarak tanımlanmış .
Durum böyle olunca ve böylesine övülen bir malzeme sinemaya aktarılınca ister istemez insanda bir beklenti yaratıyor .
Ama maalesef hemen söylemeliyiz ki , filmimiz alanında yepyeni bir yaklaşım sunma konusunda her ne kadar istekli olsa da bu konuda ikna edici olmakta zorlanıyor .
Yönetmen insan vücudunun işgal edilmesi ve bunun sonucu vücudun kontrolünü kaybetmesi fikrinin ürkütücülüğünden yola çıkarak gerilimi yüksek tutmaya çalışan bir film ortaya çıkarmak istemiş .
Bu anlayış , karakterlere bir şeylerin saldırmasından çok içsel korkunun uyandırılmasına yönelik bir durumun sergilenmesine önem verildiğini gösterse de , ne yazık ki film bir korku severin artık karnının tok olduğu o klişeleri kullanma mahkumiyetinden kurtulamadığı gerçeğini de değiştirmiyor .
Yapımcılar sanırım gençleri uzak bir coğrafya yollayıp başlarını belaya sokmaktan sıkılmayacaklar .
Yenilik olarak da " bakın bu kez yepyeni bir yere yolladık kurban gençlerimizi " diyerek savunacaklar kendilerini .
Filmin Meksika'da , Aztek harabelerinde geçmesi izleyiciye bir farklılık olarak sunuluyor belki de .
Aslında bunu düşünmek bile çok fazla ve safça bir iyimserlik ama en hafif tabirle enayi yerine konmadığını düşünmek isteyince ister istemez böyle zorlama mazeretler üretmek durumunda kalıyorsun .
Madem bizi Azteklere , maya harabelerine götürüyorsun öyleyse bu gizemli uygarlığın sana sağladığı avantajları filminde kullanmalısın .
Bir sürü malzeme var bu gizemin içinde , bunları hikayeye yansıtmak çok mu zor ?
Ama bu derinleşme tercihi çöpe atılıp kan revan içinde bir film yapmayı tercih etmeyi kolaycılığa kaçmak olarak değerlendirmek çok da yanlış sayılmaz .
Kitabı okumadığım için bunun hikayeden kaynaklanan bir eksiklik mi olduğunu bilemiyorum tabii .
Fakat küçümsenmeyecek bir etki yaratmış bir edebi eserin böyle bir durumu es geçeceğine de pek ihtimal vermiyorum .
Derinleşmek yerine Hostel türü filmlerle yarışmayı tercih eden filmimizin ismi konusunda yapılan tercih de tartışmaya açık aslında .
Her ne kadar " Lanetli Topraklar " ismi mevzu ile bağlantılı olsa da , film için hiç de davetkar bir isim değil .
İçinde ve özellikle başında " lanet " kelimesinin geçtiği film adedini düşünecek olursak , bu standart tercih bile filmin vaad ettiği dehşet konusunda tereddütler yaşamanıza sebep oluyor .
Böyle bir isim pazarlama açısından oldukça riskli duruyor .
Zaten klişe paranoyası içerisinde uzun süredir bocalayan ve uzun süredir sıkılan korku filmi seyircisi için hiç de çekici bir isim değil .
Şu eleştiriye yapmak normal şartlarda aslında filmde olumsuzlanacak çok az şey bulup da olumsuz bir şeyler yazmak adına zorlamada bulunmak gibi değerlendirilebilirdi .
Ama böyle bir durum söz konusu değil .
Tam tersine isminin standartlığı filmin ahvalini ortaya koyan en kestirme kanıt gibi duruyor .
