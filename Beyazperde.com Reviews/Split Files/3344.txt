Elm Sokağında Kabus ile 1980'lerde , Çığlık serisi ile de 1990'larda teen - slasher türüne yeni bir soluk getirmeyi başaran usta yönetmen Wes Craven'in son filmi Lanet ; senelerce süren olaylı bir yapım aşamasından sonra nihayet izleyicileriyle buluşuyor .
Buluşuyor buluşmasına da ortada ne Kıyamet gibi beklenmeyi hak etmiş olaylı bir film ne de korku - gerilim türüne farklı bir üslup veya yenilik getirmeyi başaran bir senaryo var .
Korku türünde ayakta kalmayı başaran yapıtlara bakıldığında güçlerini teknik denetimden çok senaryolarından aldıkları ortadayken , büyük bir ustanın 5 yıl aradan sonra çektiği film bu mu olmalıydı diye sormadan edemiyor insan .
Dawson's Creek'in , Çığlık'ın ve Ne Yaptığını Biliyorum'un yaratıcısı senarist Kevin Williamson'un kaleminden çıkan Lanet , küfürlü diyalogları , açık saçık sahneleri ve eşcinsel göndermeleri ile bilindik gençlik filmi tuzaklarına düşen sıradan bir korku filmi kimliğinden kurtulamamış .
Kardeşler arasındaki karakter zıtlığı , sevgililer arasındaki uyumsuzluk senaryo yapılandırılmasında kullanılmak zorunda kalınmış çünkü bir kurt adam filmi olan Lanet'in bu alanda da söyleyecek yeni bir şeyi yok .
Öte yandan senaryonun tüm zafiyetine rağmen Craven'in işinin ehli olduğuna dair birçok sekans var .
Görsel açıdan özellikle açılıştaki kaza sahnesi izlenmeye değer .
Yine de gerilim ve korku dolu sahnelerin etkisi açısından yönetmenin bazı şeyleri göstermekten çok düşündürtmeyi seçtiği sahneler daha çarpıcı .
Gerilimi iliklerinize kadar hissetmenizi sağlayan müzikler ve karanlık bir atmosfer yaratmakta bir hayli başarılı olan görüntü çalışması - senaryonun korkutmaya dair yarattığı büyük bir açığı kapamaya mı yarıyor bilinmez ama - filmin en önemli kozları .
Genelde önemli bireysel ya da toplumsal travmaları yarattığı eğretilemeler yardımıyla eleştirmeye çalışan korku türüne herhangi bir katkısı olmayan Lanet , Craven'in zamanın süzgecinden başarıyla geçmiş ve ayakta kalmayı başarmış yönetim gücü ve görüntü , ses , müzik gibi teknik " uyarı yöntemleri " haricinde bir artısı olmayan ve sinemada görülmeyi hak edip etmediği tartışmalı bir film .
Çünkü ; tıpkı , sadece teknolojik ekipmanlar sayesinde korkutmayı başaran , senaryosunda bir numara olmayan diğer gerilim filmleri gibi büyük bir ses ve görüntü bombardımanı altında tahammülü daha kolay olan , küçük bir ekranda ve kötü bir ses tertibatıyla daha düşük beğeni kazanan bir film Lanet .
Hikaye örgüsü , oyunculukları ve finali yeterli seviyeye çıkmayan korku - gerilim filmlerinin içine düştüğü bu paradoks , acaba bu film sinemada izlenmeli mi sorusunu daha da çetrefilli hale getiren yegane unsur .
Son olarak , benim gibi Wes Craven hayranıysanız kaçırmayın , değilseniz kaçırın diyebileceğim orta karar bir korku filmi ile karşı karşıya olduğumuzu söyleyebilirim .
