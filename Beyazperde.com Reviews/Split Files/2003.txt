Vampirlerle kurt adamların ezeli savaşını ele alan ilk Karanlıklar Ülkesi filmi , iki ırkın özelliklerini barındıran bir melezin ortaya çıkışı ve vampir soyuna yüz yıl boyunca önderlik edecek bir soylunun uykusundan uyanmasıyla sona ermişti .
Aynı ekibin gerçekleştirdiği ikinci film Karanlıklar Ülkesi : Evrim , ilk filmin sona erdiği yerden başlıyor .
En fazla bir iki saat sonrasında , aynı karakterleri aynı gecenin sabahında takip ediyor .
Türün kalburüstü bir örneği sayılabilecek ilk film , ele aldığı malzemeye sınıfsal bir yaklaşım da getirebilen , basit bir oyundan fazlasını sunan bir yapımdı .
Başlıbaşına bir tarih kurgusu yaratmış olan bir tür oyun geleneğinin uzantısı bu yapım , öyküsünü çaldığı gerekçesiyle Whitewolf rol yapma oyununun şirketi tarafından mahkemelik olmuştu .
Şirketlerin kendi aralarındaki sorunları bir yana , bu oyunların müthiş zengin bir tarih kurgusu ile karakter ve detay zenginliği üzerine kurulduğu muhakkak .
Alt ismi Evrim olan ikinci film , bütün bu tarihçeye ve kilit karakterlere daha derinlemesine dalıyor .
İlk filmde sadece bahsi geçen kişi ve olayları bizzat karşımıza çıkarıyor .
Fakat yapılan şey , hikayenin daha derinine inmekten ziyade sadece her açıdan ilk filmden daha fazlasını sunmak gibi sık rastlanan bir devam filmi zihniyetine saplanınca işler sarpa sarıyor .
Evrim , daha fazla kan , daha fazla şiddet , daha fazla doğaüstü varlık , daha fazla efekt ve her şeyin daha fazlasını sunmaya çalışırken ilk filmde bir nebze olsun yakalanabilmiş olan metin zenginliğini tamamen ıskalıyor .
İçi boş bir gösteri , bir oyundan fazlası olamıyor .
Yine kendi içinde tutarlı ilk filmden farklı olarak senaryodaki çok ciddi boşluklar da seyir zevkini bozuyor .
İlk filmin kaldığı noktadan en fazla bir iki saat ilerisinde başlayan öyküde , ana karakterlerimizin Rusya topraklarında olması ve üstüne üstlük ihtiyaç duydukları herkesi de araba mesafesinde bulabilmeleri , seyircinin gerçekten yutabileceği bir durum mu ?
Doğuştan sakat , eldeki öykü .
Scott Speedman tarafından canlandırılan melez karakteri de , bu filmde Kate Beckinsale’in vampir Selene’i ile duygusal bir bağ kurmak ve kimi aksiyon sahnelerinde imdada yetişmekten fazla bir işlev kazanamıyor .
Filmin yaratıcıları da bunun farkında olmalı ki , ellerine fırsat geçtikçe karakteri safdışı bırakıyorlar .
Karanlıklar Ülkesi : Evrim , bu tür oyunlara meraklı ve dolayısıyla yarattıkları tüm tarih kurgusu ile karakterlerle ilgili bir izleyici kitlesi için şüphesiz belli bir öneme sahiptir .
Ama uzaktan baktığınızda , sığ bir gösteriden fazlası değil ve kendi öncülünün bile çok altında kalıyor .
Hem adının vaat ettiği gibi evrim kavramına dair de ciddiye alınır bir veri ortaya koymuyor .
Yan rollerde Derek Jacobi ve bir kez daha Bill Nighy gibi iki usta İngiliz oyuncuyu karşımıza çıkarıyor olması , bir kısım sinefiller için teselli olabilir belki .
Daha fazlası da malesef yok .
