Yönetmenliğini , Lone Star ile dikkatleri üzerine çekmeyi başaran John Sayles'in yaptığı Gümüş Şehir ; Amerikan siyaseti , sermayesi , mafyası ve medyası arasındaki girift ilişkileri ele alan , çok çabalamış olsa da Polanski'nin Çin Mahallesi'nin kıyısından bile geçemeyecek sıradan bir film .
Amacını tam olarak saptayamadığı her halinden belli olan Gümüş Şehir'in sağlam oyuncu kadrosunu zayıf bir senaryoya kurban etmesi büyük bir hayal kırıklığı yaratıyor .
Cooper'dan Dreyfuss'a ve Kristofferson'a , Zane'den Roth'a hatta Huston'a ve Hannah'a kadar bir dolu iyi oyuncunun ; politik çözülmeyi , büyük şirketlerin endişe verici genişlemesini , insan kaçakçılığını , özelleştirmeyi , seçimler öncesi propaganda sürecini , çevre sorunlarını ve bir dedektifin özel yaşamındaki sorunları aynı anda aktarmaya çalışan , derinleşmek istedikçe sığlaşan bir senaryoda kaybolup gittiğini düşünüyorum .
Bazen Başkanın Adamları'nı , bazen de Two Jacks'i andıran filmin , genelinde net bir tavır taşımamasının yanı sıra bazı karakterleri hikaye örgüsüne dahil edişi ise ne yazık ki inandırıcı ve kabul edilebilir değil .
Dedektifin çözmeye çalıştığı gizeme paralel olarak Amerikan Başkanı'nın karikatürize edilmiş bir hali ve onun kampanya sürecinin dahil edilmesi , seyir zevkinde büyük bir azalma yaratıyor çünkü başından sonuna kadar tatmin edici bir alaka kurulamıyor .
Colorado Vali'liğine adaylığını koymuş Pilager'ın , insanları hiçe sayan , çevreyi hiçe sayan , son derece cahil ve aptal hatta konuşmaktan aciz , kolayca yönlendirilebilen insan portresini aşırı derecede abartılı bulmamak kolay değil .
Hatta babasını da emekli olmuş büyük bir politikacı yapmak , iyi bir kampanya koordinatörüne sahip kılmak ve yasadışı yöntemlerle , değerli madenlerden zengin olmuş insanların himayesinde hareket ediyor göstermek ile Pilager karakteri , düpedüz oğul Bush'a benzetilmiş .
Tam film belli bir siyasi görüşe ciddi bir eleştiri getiriyor gibi gözükürken de , kadın - erkek ilişkileri , kıskançlık , çıkar çatışmaları , göçmenler ve kaçak işçi problemi ve medya sorunu ortaya çıkıyor .
Yetmediği gibi madencilikten çevre felaketine , inşaat sektöründe dönen dolaplardan gazeteden atılıp özel araştırmacı olmak zorunda kalan bir adamın tuhaf ilişkilerine de bir bakış atılmaya çalışılıyor .
Ayrıca filmin diğer siyasi görüşlere bakış açısı belli belirsiz ve alaycı .
İşte tüm bu saydığım olayların ve kişilerin bir araya getirilmesindeki başarısızlık ve inandırıcı olamama durumu filmin en büyük sorunu .
Öte yandan filmin dikkate değer bulduğum yanları ise Dreyfuss'un ve Kristofferson'un performansları ile özellikle de giriş ve final sahneleri sayesinde , alt metinde kömür üreticisi dev şirketlerin baskısıyla çevresel sorunları azaltmayı hedefleyen Kyoto Protokolü'ne karşı tavır takınan Amerikan Başkanı'na yaptığı eleştiri .
Ama tüm bunlar da bu filmi kurtarmaya ne yazık ki yetmiyor .
2 saati aşkın süresi boyunca ; çeşitli dolapların döndüğü bir kampanya sürecini çerçevesinde yaşanan olaylar ile Amerika'nın bugün içinde bulunduğu çöküşü anlatmaya çalışan Gümüş Şehir ; ne bir dram , ne bir macera ne de yeterince gizem içermeyen , inandırıcı olmaktan aciz , seyirciye yeni bir şey söyleyemeyen güçsüz bir propaganda filmi .
