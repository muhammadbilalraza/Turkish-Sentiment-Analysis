Deli Yürek adlı televizyon dizisinin beyazperde uyarlamasından sonra ilk kez bir sinema filminin yönetmenliğini üstlenen Osman Sınav , bir kez daha politik görüşlerini aksiyon sinemasının kalıpları içerisinde anlatmaya çalışıyor Pars : Kiraz Operasyonu'nda .
1990 yılında uyuşturucu mafyasına karşı düzenlediği bir operasyon ertesinde , her iki tarafı da satan muhbiri tarafından vurulan bir başkomiserin oğlu olan Atilla ( Mehmet Kurtuluş ) , küçük kardeşini tek başına büyütmek zorunda kalmış ve babasının izinden giderek bir narkotikçi olmuştur .
İdealist polisimiz bazı ilişkilerin üzerine fazla gittikçe , mevki sahibi bazı isimleri rahatsız etmeye başlar .
Bu arada kardeşi de ( Haluk Piyes ) , eskiden bağımlı olan kız arkadaşını yeniden uyuşturucu batağına saplanmaktan korumaya çalışmaktadır .
Pars'ın vaadi , dünya standardında bir polisiye - aksiyon filmi olmak .
Biri ilk yirmi dakikası içinde , diğeri de finalinde olmak üzere topu topu iki tane aksiyon sahnesi içeren bir filmin bu vaadini , seyircinin gözünde tatmin edici şekilde yerine getirmesi zor .
Üstelik bu iki sahne , başarılı olduğu kadar acemice kısımlar da içeriyorlar .
Girişteki tır takibi sahnesi , tüm gereksiz aşırılığına rağmen uygulamada başarılı .
Fakat bu sekansın içinde bir de araba kazası kısmı mevcut ki , daha eğreti ve acemice gözükebilir miydi , emin değilim .
Hareketli ve aksiyon dozu yüksek bir film beklediğini sandığım izleyicimize , filmin iki buçuk saate varan süresinin geri kalanının büyük ölçüde laftan , konuşan kellelerden ibaret olduğunu söylemek gerek .
Ve çoğunlukla iyi yazılmış diyaloglarla da konuşmuyorlar doğrusu .
Sinemasal nitelikleri açısında bakıldığında Pars , hantal bir film .
İlgi çekici bir entrika kurduğu söylenemez .
Filmin ana karakterleri olan narkotikçi ekibimizin öyle pek çekici , fişek gibi bir halleri yok .
Yavaş hareket ediyor , çok fazla konuşuyor , filmde gerçekleşen tüm operasyonlarında da olay mahaline bodoslama dalmaktan öte bir zeka göstermiyorlar .
Atilla'nın bayan meslektaşı Asena ( Nida Şafak ) ile arasındaki yakınlık ve bundan İnci ( Pelin Batu ) karakterinin hikayeye girişiyle bir romantik ilişki ve kıskançlık üçgeni yaratma çabaları da , başarıyla uygulanamadığı için havada kalıyor .
Yeri gelmişken , bir kasaba kızı olduğunu belirten bir rehber öğretmenin ( İnci'nin mesleği bu ) , nasıl o evde yaşayabildiğine de açıklama getiremedim doğrusu .
Aynı şey , kardeşini tek başına okutmaya çalışan bir polis dedektifi için de geçerli doğrusu .
Mehmet Kurtuluş'a gelirsek , kendisinin bir aksiyon filmini taşıma potansiyeli olabilir ama bu filmdeki karakteri ve oyunculuğu seyirciyle arasına öyle bir duvar örür nitelikte ki , Atilla'ya herhangi bir yakınlık hissedemiyoruz .
Duygularını çoğunlukla anlamadığımız , hatta bazı acıları da belli bir noktadan sonra sanki unutulur gözüken bu karakterin böylesine mesafeli olmasının sebebi , sadece oyunculuktan kaynaklanmıyor tabii .
Senaryo ile rejiden kaynaklı eksiklikler de , karakteri umursamamızı ve sevmemizi engelliyorlar .
Yabancı bir görüntü yönetmeni ve besteci ile çalışan Osman Sınav , işin bu kısmını sağlam kazığa bağlamış .
Filmin görselliği ya da müziğiyle ilgili hiçbir sıkıntısı yok .
Çatışma sahneleri , makyaj efektleri , görsel efektler gayet başarıyla kotarılmış .
Fakat bu potansiyelin , acemice bir polisiye film denemesini kurtardığı söylenemez .
Pars , dinamik , akıcı ve cazibeli bir film değil .
Bazı oyuncu seçimlerindeki isabetsiz kararlar da buna ekleniyor .
Lise öğrencisini oynayan yaşları aslında daha büyük gençler sırıtmıyor da mesela ; onların en fazla akranı gibi gözüken Pelin Batu , rehber öğretmen rolünde inandırıcı olamıyor .
Osman Sınav'ın Süper Baba'dan beri işlerinde hep bir yer verdiği genç isim Eray Demirkol örneğin , kabadayı hallerine hiç yakışmıyor .
Udo Kier'e de kısaca değinmeden olmaz .
Bu özel aktöre , son derece kısıtlı bir rol yazılmış .
Kötü yazılmış bazı diyalogları oturduğu yerden seslendirmekten öte bir alan tanınmamış kendisine .
Türk filmlerinden dünyaca ünlü aktörler kullanılınca neden sonuç , hemen her zaman bu oluyor ?
Onları göstermek yetiyor mu gerçekten sinemacılarımıza ?
Onların sağlayabileceği potansiyel neden hep çarçur edilip değerlendirilemiyor ?
Udo Kier ve Pars örneğinde olan da , sadece bu malesef .
Metne ya da içeriğe gelirsek , iki temel problem göze çarpıyor .
Öncelikle didaktizm .
Film sadece diyaloglarında değil , söyleminde de didaktik .
80'li yılların Türk filmlerindeki disco sahnelerinin sadece daha cüretkar , daha iyi çekilmiş bir versiyonu var mesela Pars'ta .
Gençliğin bugün yaygın bir şekilde uyuşturucuya bulaştığı gerçeğini inkar edemeyiz ; buradakine benzer olayların aralarında yaşanabildiğini de .
Ama bir tanıtım filmi söylemiyle yaklaşmak bu meseleye , hiçbir genci herhangi birşeye ikna etmeyecektir .
İşin diğer tarafındaysa , Sınav'ın politik görüşleri var kuşkusuz .
Pars , hiç şaşırtıcı olmayan bir şekilde , milliyetçiliği ele alıp Türkiye'deki azınlıkları suçlu konumuna oturtuyor .
Her suçun ardından azınlıkların çıkması ile , Kürt kökenli siyasetçiler toptan uyuşturucu kaçakçılarını destekliyor olması ile kalmıyor , kahramanımızın diline de Türk milliyetçiliği egemen oluyor .
Yeri geldiğinde ülkemizdeki siyah göçmenler bile yabancı düşmanlığından paylarına düşeni alıyor .
Bu türden bir yaklaşımı filmin bir sinema eseri olarak zaafına dönüştüren şey , saldırganlığın , dayatmacılığın , buyurganlığın ötesinde hiçbir pozitif söylem sunmuyor olması .
Sinemanın da , hayatın kendisi gibi apolitik olması mümkün değil .
Ama en azından yapıcı olup olmadığını bir filmi değerlendirirken kriter olarak görebiliriz sanıyorum .
Osman Sınav , belli bir süredir dertlerini popüler ürünler aracılığıyla anlatmak istiyor .
Bu çok güzel .
Ama Pars gösteriyor ki , bu türden bir sinemanın gerektirdikleri henüz gerçekleştirilemiyor .
Aksiyon sahnelerinden diyaloglarına , senaryosundan karakterlerini işleyişi ve oyuncu yönetimine , yetkin bir film değil karşımızdaki .
Osman Sınav açısından aşılacak çok engeller var hala ortada .
