Mimar Sinan Üniversitesi Sinema - TV Bölümü’nde bir dönem birlikte eğitim gördüğümüz arkadaşlarımızdan Murat Şeker , ilk sinema filmini gerçekleştirme şansını yakaladı .
Meraklısının , DJ’lik dönemlerinden beri tanıdığı , çeşitli video klip , belgesel ve kısa film denemeleri de yapmış olan Şeker , bir süredir SugarWorkz adlı firması aracılığıyla film dağıtımı da yapıyordu .
2 Süper Film Birden adlı bu ilk film , Necati Tüfenk adlı , kafayı fizik yasaları ve zihninde çektiği ' Avrupa’yı sarsacak deneysel film ' projesi Yerçekimi Sıfır ile bozmuş bir karakterin öyküsünü anlatıyor .
Filmini gerçekleştirmeye çabalarken başına türlü iş açan , hafiften kaçık bir tip Necati .
Yönetmenin tabiriyle , ' bir kofti anarşist ' .
Çok sayıda yan karakterle renklenen 2 Süper Film Birden , sinemamızdaki yeni ve genç bir dalgaya iyi bir örnek .
İstanbul kentini başarıyla kullanan , dinamik bir film .
Yaratıcı sürece katkıda bulunanların amatör heyecanını her an hissettiriyor ama yine de profesyonel ligde top koşturuyor .
Görüntü ve ses çalışmaları pırıl pırıl ; müzikleri modern ve işlevsel ; oyunculukları ölçülü .
Kişiselliğini koruduğu ölçüde , geniş kitlelere ulaşma hedefini de unutmamış bir yapım .
Tabii tipik bir ilk film gibi , oldukça da kalabalık bir film bu .
Çok sayıda karakter , yan öykü , tema mevcut .
Kaçınılmaz süre kısıtlaması sebebiyle filmin bitmiş halinde yer alamadığını tahmin ettiğimiz malzemelerin eksikliği kendini zaman zaman hissettiriyor .
Bunun en göze batan sonucu , kimi yan rollerin tam olarak birer karaktere dönüşememesi .
Ve bir de belki Necati’nin bazı noktalarda eksik kalması .
Sinema şevkini ve nihai amacını tam olarak anlayamadığımız karakter , zaten bir kahraman değil .
Yönetmen de bunun farkında ve ona bir ' anti - kahraman ' olarak yaklaşıyor .
Ama sanki bazı noktalarda , Necati’nin gereğinden fazla saf , hatta biraz aptal ve kabul etmeli ki sinemacı olarak da biraz yeteneksiz olduğu gerçeği es geçilmiş .
Ya da bizim izlediğimiz ve anladığımız karakterle , perdeye yansıtılması amaçlanmış olan karakter örtüşmüyor .
İlk kez başrolde izlediğimiz Tim Seyfi’nin , bir filmi taşıyacak karizmaya sahip olduğunu düşünüyorum .
Ama doğrusu o film , bu film değil galiba .
Kimi zaman fazla donuk ve hantal kalabiliyor performansı .
Bizim insanımızla aynı frekansı tutturması zaten riskliyken , yabancılığının üzerine bu denli vurgu yapılmış olmasının da hatalı bir seçim olduğuna inanıyorum .
Dolayısıyla , bazı yan karakterler filmi taşımak ve enerjisini yükseltmek konusunda daha çok başarı gösteriyorlar .
Bunların başında da Murat Akkoyunlu geliyor .
Filme , ihtiyacı olan muzipliği , doğallığı ve yerelliği bu genç oyuncu katıyor .
Ufak rollerde , özellikle Murat Şeker’in yakın çevresinden kullandığı arkadaşlarının da keyifli performanslar verdiği filmde , bir de Uğur Polat’ın bir aktör olarak yetkinliği kendini hemen belli ediyor .
Filmi sekteye uğratan yaklaşımlardan biri de , sadece yaratıcıların kişisel dünyalarında bir karşılığı olan detayların veya ille de söylenmesi istenmiş bazı büyük lafların filmden atılmaya kıyılamamış olması .
Halbuki bunların birçoğu , ana öyküye hizmet eder ayrıntılar bile değil .
Bir ilk filmin heyecanına verilebilir tabii bunlar ama yine de altını çizmeden de geçmeyelim .
Başarılı ve zayıf yönleriyle ama en önemlisi denemeleriyle , 2 Süper Film Birden’in bir ilk film olarak umut verici olduğunu söyleyebiliriz .
Hem aklındaki bazı şeyleri perdeye yansıtıp sonuçlarını görmek isteyen , hem de izleyicinin kendi dünyasına nasıl tepki vereceğini anlamayı bekleyen bir yönetmen için verimli sonuçlar ortaya çıkaracaktır .
Eli yüzü düzgün , kamerası doğru yerde , kurgusu temiz , meramını anlatmış bir Türk film görmek isteyenlere önerilir .
