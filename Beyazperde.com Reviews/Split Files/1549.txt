Toplumların hafızasına kazınmış , öyle tarihi figürler vardır ki hikayeleri sözlü ya da yazılı kültürde anlatılırken bazen yoldan çıkar , kimi zaman gerçeklik çarpıtılır ; haydutlar vatansever , katiller kahraman olur …
Ya da onlar esas kahramandırlar ; çoğunluğun / devlet erkinin durduğu ve onlara bakıp , yargıladığı nokta sorunludur ?
Bu hafta vizyonun en farklı ve en kendine has filmi Kelly Çetesi'nin Gerçek Hikayesi ( True History of the Kelly Gang ) de Avustralya’nın toplumsal tarihine mal olmuş , tartışmalı bir figürü Ned Kelly ve ailesinin / çetesinin hikayesini beyazperdeye taşıyan , cesur bir film . 
 
Ned ( Edward ) Kelly , Avusturalya kıtası henüz kolonyal İngiliz yönetiminin ( Government of Victoria / Viktorya Eyalet Hükümeti ) hakimiyetindeyken , 1854’te Melbourne kentinde , fakir ve göçmen bir İrlanda ailesinde dünyaya gelir .
Ve 1880’deki idamına kadar geçen 26 yıllık kısa yaşamı , neredeyse 150 yıldır pek çok kitap , film , televizyon dizisi hatta tiyatro oyunlarına , müzikallere farklı yorumlarla konu olur .  Yapım yılı 2019 olan Kelly Çetesi'nin Gerçek Hikayesi filmi de yazar Peter Carey'in aynı isimli romanından , yine bir Avustralyalı olan Justin Kurzel tarafından sinema perdesine uyarlandı . 
 
Pek çok ödül ve övgüye mahzar olmuş Snowtown ( 2011 ) , The Turning ( 2013 ) ve Macbeth ( 2015 ) filmleri , filmografisi belli bir çıtanın üzerinde olan Justin Kuzel rejisini en son –yine bir uyarlama olan
- Assassin's Creed de seyretmiştik ; özellikle video oyunu hayranlarını hayal kırıklığına uğratan film , ne eleştirmenlere ne seyircilere yaranamayan bir bilimkurgu aksiyonu olarak tozlu raflardaki yerini aldı .
Yönetmen Kuzel bu sefer işini şansa bırakmamak adına Ned Kelly’nin hikayesini Snowtown filminde beraber çalıştığı Shaun Grant’a teslim etmiş .
Hakkını vermek gerek Grant’ın doğrusal bir zamanı takip eden episodik senaryosu , Justin Kuzel’in karakterin evrimine göre şekillendirdiği sarsıcı anlatım tekniği ile birleşince , ortaya özdeşlik kurabileceğimiz bir anti - kahraman çıkmasına olanak vermiş . 
 
Film henüz daha girişinde “Bu filmdeki olaylar ve kişiler gerçek değildir . ” sözüyle açılışını yapıyor ve Kelly ailesinin sözde ‘gerçek’ hikayesini , Ned’in çocukluk dönemine de hatırı sayılır bir pay ayırarak ele alıyor .
Carey’in romanını hiç okumamış olsak da Grant’ın ‘gerçeğin peşindeki’ senaryosunun , Kelly ailesinin bir haydutlar çetesine dönüşümü için ‘meşru ve haklı’ gerekçeleri Ned’in büyüme hikayesine yedirerek bir nev - i “tersine bildungsroman” tekniği üzerinden ilerlediğini görüyoruz .
Zira , klasik birey / karakter oluşumunun tam tersine bir öykü ve final var elimizde … 
 
Çocuk oyuncu Orlando Schwerdt’in  parlak bir performans ile hayat verdiği , henüz “Çocuk” ( Boy ) Ned Kelly ile filmin ilk 20 dakikasında empati kurmamız da pek zor olmuyor .
Akabinde takip eden Erkek ( Man ) bölümü ise inişli - çıkışlı temposuyla genç yirmilerindeki Ned’in aydınlık ya da karanlık tarafa geçme arasındaki çalkantısını perdeye taşıyor .
10 yıllık bir hapis hayatından ve tüm gençliği elinden alındıktan sonra düzgün ve sakin bir hayat peşinde olan Ned , yaşadığı haksızlıklar neticesinde nihayetinde üçüncü bölüm olan Monitör episodunda bir suç makinesine dönüşüyor .
Hırsızlığa ‘yatkın’ genlerinin izinde pek çok banka soygununun yanı sıra , kolonyal düzene baş kaldırarak ve özellikle kolluk kuvvetlerine yönelik intikam - vari saldırılar ve cinayetler , Kelly çetesinin ve yandaşlarının hanesine yazılıyor …
Kimisi için Avustralyalı Robinhood , kimisi için gangster bir suçlu … 
 
Grant ve Kuzel ikilisi , ailenin belalı annesi Ellen Kelly’nin aile bireyleri için gelecek tayin eden pozisyonuna ise özellikle vurgu yapıyor .
Ellen öyle lanetli biçimde resmediliyor ki bu yarı - çatlak kadın yüzünden Kelly kardeşlerin başı beladan kurtulmuyor sanki .
Şaşırtmayan bir biçimde Oedipus kompleksi resmen Ned’in paçalarından buram buram , son nefesine kadar akıyor ; mevzu sadece biyolojik babanın fiziki varlığı - ya da yokluğu - değil , herhangi bir baba figürü de Ned’in laneti olarak resmediliyor . 
 
Hayatın üzerlerinden geçtiği göçmen ( İrlandalı ) anne ve babadan , o hiçliğin ortasındaki barakadan kendisini olumlu biçimde gerçekleştirmiş bir insanın çıkmasının imkansızlığını , coğrafyanın tasarımı ile de önümüze seriyor yönetmen Justin Kuzel .
Ned’in gölde hayatını kurtardığı İngiliz çocuğun hayatı ve gelecek vaat eden ailesi ne kadar yeşillikler içerisinde resmediliyorsa , ertesi güne ekmeği olmayan Kelly ailesinin tek bir ot bile yetişmeyen , kurak ağaçlarla çevrili arazisi bir o kadar taşra imkansızlığını vurgular biçimde tasarlanmış .
Lady Macbeth’in ( 2016 ) ödüllü görüntü yönetmeni Ari Wegner’in sinematografisi , coğrafyalar arası geçişte de etkisini gösteriyor ; Kuzel’in Ned’in kırılma anındaki ruh halini daha da sert vermek için kullandığı hareketli kamera tekniğinde de .    
 
Nihayetinde Kuzel elindeki oyuncu kadrosundan istediğini almayı da başarıyor ; filmi büyük ölçüde sırtlayan George MacKay Ned Kelly’yi idam ipine kadar nefis bir performans ve ruh değişimi ile seyirciye geçirirken , anne Ellen Kelly rolünde Essie Davis de çizilen çerçevenin içini hakkıyla dolduruyor .
Ned Kelly’nin çocukluk yıllarında kısa bir süre için haydut Harry Power olarak seyrettiğimiz Russell Crowe ise tadımlık bir performans ile seyirciyi selamlıyor . 
 
Avusturalya kıtasının yerel efsanelerinden olan Kelly ailesini biçimsel bir anlatımla beyazperdeye taşıyan Kelly Çetesi'nin Gerçek Hikayesi bu haftanın biyografi dramı olarak vizyonda …
