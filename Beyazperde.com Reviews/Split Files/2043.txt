İnanmak …
O inanç ile birlikte hareket etmek …
O inancın kendisi olmak …
O inanç uğruna hareket etmek …
Bu birbirine yakın dört farklı edimin iki farklı ve net sonucu var : Yapıcılık ve yıkıcılık .
Bu iki farklı sonuca ulaşacak iklim dinamikleri konusundaki tartışmaları haftalarca , yıllarca sürdürebilmek mümkün .
Fakat bu tartışmalar da nihayetinde “yıkıcılık” ve “yapıcılık” gibisinden , kemiksiz iddialar ile başlayacaktır . 
2008 yılında Taj Mahal Otel’de , hem coğrafya hem de gündem gereği pek çoğumuzun haberinin dahi olmadığı ve bu filmi izleme şansı bulan / bulmayan pek çoğumuzun da başka bir vesileyle asla haberdar olmayacağı bir terör saldırısı gerçekleşti .
Neredeyse her gün , dünyanın herhangi bir köşesinde gerçekleşip de haberdar olmadığımız onlarcası gibi …
Ve yine bütün diğer talihsizlikler gibi , Taj Mahal’de gerçekleşen saldırı da onlarca , belki de yüzlerce insana , ruha temas etti . 
İşte Hotel Mumbai , gerçekleşmesinden tam 11 yıl sonra Taj Mahal saldırısını perdeye taşıyan ve belgesel damarları ile beslenirken , ticari arena ile de arasına mesafe koymayan bir biyografik gerilim çeşitlemesi olarak salonlarımızı ziyaret ediyor bu hafta .
Dünya prömiyerini Toronto Film Festivali’nde yapan film ; bahsi geçen silahlı saldırı ekseninden , ilginç bir kahramanlık öyküsü peyda etmeyi başarıyor .
Karanlık tarafa , zehirli motivasyon ile beyinleri yıkanmış teröristleri konumlandırırken ; otel çalışanlarını “yaşam alanlarını muhafaza eden kahramanlara” dönüştürüyor .
Bütün bu karmaşa arasında kalan David ve ailesi de ; bir bütünü işaret ederken ; batı kurumsallığının temsili olarak , çatışma sırasında parçalanmamak için uğraşıyor . 
Yönetmen Maras , her ne kadar Hollywood’un kalburüstü yapımlarında imzası bulunan , fiyakalı senarist John Collee ile birlikte senaryoyu kaleme almış olsa da ; yapımın Victoria Midwinter Pitt’in , olaylardan tam bir yıl sonra kaleme aldığı Surviving Mumbai belgeselinden de beslendiğini söylemek pekala mümkün .
Fakat kendi klasmanında bu estetiği sık sık kullanan Greengrass’ın aksine ; Maras , olayların gerçekliğine derin bir çentik atarcasına , öyküsünü kurmaca kulvarının adrenalin yükü ile hacimlendirmeyi tercih ediyor . 
Bu bahsi geçen kurmacanın kimyasını da Hollywood’un pek bir sevdiği iyi – kötü – korumacı  - saldırgan konseptleri ile servisliyor . “Yaşam alanı için tehdit” olan terörizm , “aileyi , bütünlüğü , birlikteliği” yok eden terörizm unsuruna karşı ; adeta bir vigilante misali , çalışma / yaşama alanını savunan ev sahipleri ve ailesini savunan misafir direncini devreye sokuyor ( ki aktarılan olayın gerçekliği de , heroic kilitleri uçurduğumuz takdirde aşağı yukarı bu manzarayı işaret ediyor zaten ) . 
Beyni yıkanan mürit cihad gönüllüleri ile empati kurma klişesinin her ne kadar suyu çıkmış gibi görünse de ; yönetmen Anthony Maras’ın bu klişeyi işletme biçimi hiç de yapay durmuyor .
En azından ailemizin kahramanı olarak resmedilen ve pozisyonundaki şişkinlikleri atamamış Arjun karakterinin abartılı tavırlarının , aksiyonlarının yanında , daha “gerçek” durduklarını ve kaygılarıyla , hissiyatlarıyla ve yanlış giden her şeye rağmen başka bir seçeneğe sahip değilmişçesine , sıkışmışlıklarıyla katmanlandırıldıklarını söylemek hiç de yanlış değil ! 
Mumbai sokaklarında yaşanan adrenalin dozu yüksek kaos , hikayenin dramatik kefesini doldururken ; aksiyon arayışındaki izleyicinin beklentilerini de büyük oranda karşılamayı başarıyor .
Yine de manzaranın bilindikliğinin gölgesinden sıyrılması pek de mümkün olmuyor . “Beyaz kurban” çeşitlemelerinin hemen hemen hepsine dair parçalar var Hotel Mumbai’nin vitrininde …
Paul Greengrass’ın Captain Phillips’inden , Innaritu’nun Babel’ine ; Terry George’un yine meskeni otel olan Hotel Rwanda’sından ; Stephen Gaghan’ın Syriana’nına kadar …
Fakat en garip etkilenim ise –ki gerçek bir olaydan beyazperdeye uyarlanmış olması hesaba katıldığında buna biraz da talihsiz benzerlik diyebiliriz ; yönetmen Anthony Maras’ın gerilim temposuyla ve ritmiyle bir nevi Carpenter’ın 13. Karakola Baskın varyasyonu yoğurmuş olması .
Yine Greengrass’ın United 93’ünü de listeye iliştirebiliriz ki ; Maras’ın biçimsel olmasa bile içeriği mıncıklama açısında Greengrass ile pek çok ortak paydaya sahip olduğunu söylemek doğru olabilir .
Fakat Maras her ne kadar güçlü dinamikler ile hareket etse ve yukarıda bahsi geçen isimlerin hiç birine doğrudan doğruya öykünmüyor gibi görünse de ; tamamen kendine has bir dil tutturabildiğini söylemek de oldukça zor . 
Sıcak filtreler , tansiyonun yükseldiği her merhaleyi izleyiciye hissettiren kadrajlar , görsel haz dozajı yüksek bir gezintinin , aksiyon kulvarına aniden direksiyon kırarken çektiği patinaj …
Kimyayı oluşturan parçaların her biri değerli ama bütüne bakınca bir şeylerin eksik olduğuna dair o garip hissiyattan kurtulamıyorsunuz .
Bu da , Maras’ın henüz kendine ait bir dil tutturamamış olması ile alakalandırılabilir mi çok da emin değilim . 
Her ne kadar aksiyonun baharatının kesifliği “olayın gerçekliği” algısını sık sık terk etmenizi sağlasa da Maras’ın , izleyicisini doğru yerden yakaladığının altını da çizmek gerekir .
Bu sebeple ki finalde , gerçek olaydan görüntülerin verildiği kısımda , olayın gerçekliğini , olabilecek en çarpıcı biçimde yüzümüze vurarak , hafıza tazelememizi sağlıyor .
Biraz daha draje bir şekilde ifade etmek gerekirse ; seyircinin dram arayışını da cevapsız bırakmayan ve salondan ayrılırken öyle ya da böyle duygu koridorumuza birkaç taş yuvarlamayı ve akışı bir yerlerde sabitlemeyi başaran bir yapım Hotel Mumbai …
