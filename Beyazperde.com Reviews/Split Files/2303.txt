Vatan haini kimdir , ya da vatana ihanet nedir ?
Doğup , büyüdüğünüz ; atalarınıza ya da size memleket olan , üzerindeki halk ile sevdiğiniz , vatandaşı olduğunuz toprak parçası mıdır vatan ?
Öyleyse vatan hainliği söz konusuyken kime hesap vereceksiniz ?
Belli bir süreliğine halkın oylarıyla seçilmiş ve kendi çıkarlarına göre kanunları yontan hükümet yetkililerine mi , yoksa halkın bizzat kendisine mi ? 
Ya da 30 yıllık hayatınızda yaptığınız tek bir eylem ile bir anda vatana karşı suç işlemiş , ihanet etmiş olabilir misiniz ?
Nazım Hikmet varyemezleri değil de halkının ezilenlerini savunduğu için mi vatan haini ilan edilmişti ?
Peki İngiliz istihbarat kurumu GCHQ’de çevirmen olarak çalışan Katharine Gun ( soyadı Türk eşinden dolayı aslında Gün ) , meşruiyeti sorgulanır bir savaştan –kendi çapında - halkını ve ülkesinin itibarını korumaya çalışırken vatanına ihanet mi etti ?
Yoksa , aldığı yanlış kararlardan paçasını kurtarmaya çalışan hükümet görevlilerinin kovanına çomak mı soktu ? 
 
Çok sorulu bir paragrafla giriş yaptık ; zira Katharine Gun’ın gerçek hayat hikayesinden uyarlanan Resmi Sırlar ( Offical Secret ) filmi , tüm bu soruları seyircinin kucağına da tabir - i caizse bomba misali atıp sahneden ayrılıyor .
En son bir başka savaş dramı diyebileceğimiz Eye In Sky’ın yönetmeni olan Gavin Hood’u ( X - Men Origins : Wolverine ( 2009 ) ; Ender's Game ( 2013 ) ) yeniden amiral koltuğunda seyrettiğimiz yapım , alışılageldiği üzere biyografik bir kitabın ( " The Spy Who Tried to Stop a War : Katharine Gun and the Secret Plot to Sanction the Iraq Invasion " ) uyarlaması .
Bilmeyenler için çekirdek hikayeden bahsedecek olursak , ABD’nin Irak işgali öncesindeki günlerde , işgalin tartışıldığı ve sürecin oylanacağı BM Güvenlik Konseyi toplantıları öncesi , İngiliz istihbarat kurumu GCHQ görevlisi Katharine Gun’ın , mailleri arasına bir iç yazışma düşer ; aynı birimdeki diğer çalışanlara da geldiği gibi .
Fakat biriminden - emir olarak - talep edilen istihbarat çalışması , ABD’nin BM delegelerine şantaj yapmak için istediği , NSA casus operasyonunun bir parçasıdır .
Birimdeki çalışanlar da bu işte bir ‘sakatlık’ olduğunu fark eder fakat kimse fazla sorgulamadan , işine devam eder .
Bir kişi hariç : Evet , Katharine Gun .
Bir arkadaşı vasıtasıyla skandal boyutundaki bu istihbarat emrini basına sızdıran Gun , fazla saklanmadan sızıntının kendisinden çıktığını itiraf eder ; fakat bunu bilerek isteyerek , savaşın kirli yüzünü halka ifşa etmek ve İngiliz halkını korumak için yapmıştır .  Çok da haksız sayılmaz ; zira İngiliz hükümetinin meşruiyeti sorgulanan bir savaş için ABD ile ortaklıktan ziyade , Oval Ofis’in elinde ‘maşa olduğu’ gerçeği gün geçtikçe daha çok ayyuka çıkacaktır . 
 
Film , bilgiyi ilk sızdırma anından itibaren inişli çıkışlı bir tempoda ilerliyor ; hatta Gun’ın itirafı o kadar erken geliyor ki , senaryo tüm gizemini kaybetti zannediyorsunuz .
Oysa yönetmen Gavin Hood , filmin ikinci yarısını kişisel bir ‘vicdani gerilim’ ekseninden çıkartıp , İngiliz hükümetinin , Irak işgali sonrası –kitle imha silahları da bir türlü bulunamayınca - nasıl da faka bastığını göstermek için kullanıyor .
Ana çerçeveyi destekleyen yan öykülerde özgür basının ne kadar özgür kaldığı ya da hükümet yanlısı olup , yozlaştığı ince ince sorgulanırken , hikayedeki bir başka gerilim unsuru da Gun’ın , Kürt kökenli Türk vatandaşı eşi Yaşar tarafından geliyor ; çünkü Yaşar hem Kürt hem Müslüman !
Hem de İngiltere’deki varlığı oturma izninin yenilenmesine bağlı .
Gun ailesine savaş açan hükümet tabii bu fırsatı da es geçmiyor ve göçmen statüsündeki Yaşar’ın üzerine gerçek bir kabus gibi çöküyor . 
 
Oyunculuklarda Keira Knightley baş karakteri , yaşayan bir insan olarak beyaz perdeye taşımayı başarıyor ; fakat , umduğumuz gibi Oscar’lık bir Knightley performansı değil .
Knightley harici filmin en öne çıkan performansı , filmin ikinci bölümünde Gun’ın avukatlığını üstlenen Ben Emmerson rolünde Ralph Fiennes’den geliyor .
Fiennes’ın kararlı ve inatçı bir yapıda sırtladığı karakter nihayetinde Katharine Gun’ın beraat etmesini sağlıyor . 
 
Ez cümle , yılın ilk cuma vizyonunda , biyografik suç ve dram kategorisinde kendisini seyrettirebilen , dahası seyirciyi sorgulamalara iten bir film Resmi Sırlar .
Sahi vatan haini kimdi son kertede ?
