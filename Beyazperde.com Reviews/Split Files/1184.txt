Bazı filmler vardır , yüzeyde alışılagelmiş bir tür filmi gibi görünüp orjinalliği ve yaratıcılığıyla en deneyimli sinefili bile şaşırtan .
Diğer yandan yüzeyde denediği türü alaşağı ediyormuş gibi ciddi ve ağır görünen bir yapımın arkasında saygıdeğer yönetmen ve oyuncularının yarattığı prestij perdesini indirdikten sonra gayet tipik bir tür filmi bulunabilir .
Hanna , işte bu tür bir yapım .
Bourne Jr . tarzı kallavi bir yetişkin casus hikayesi atmosferi yaratmaya çalışıp sade bir intikam gerilim / aksiyonunda karar kılıyor .
Aslında kadro çok sağlam .
Yönetmen Joe Wright'ın CV'sinde en iyi film Oscar'ına aday olmuş prestij dönem draması Kefaret var .
Eric Bana ve Cate Blanchett , Hollywood'un en yetenekli , en saygıdeğer oyuncularından .
13 yaşında Oscar adayı olmuş Saoirse Ronan'ın ilerleyen ergen yaşlarında bir aksiyon süperstarına dönüşmesi kaçınılmazdı zaten .
Hanna'ya tipik bir intikam macerası damgasını basmak filmin otomatik olarak başarısız olduğu anlamına gelmiyor .
Sadece bu isimlerden daha etkileyici bir performans bekliyorduk , o kadar .
Bir bakıma filmin en büyük handikapı yeni yetme senaryo yazarları Seth Lochhead ve David Farr'ın başka benzer filmlerin alıntı elementlerinden bir mozaik yaratmaya çalışan yer yer amatör senaryosu .
Hikayenin belli bir gizemi korumayı başaran ilk perdesi boyunca babası Erik ( Bana ) tarafından yaşamı boyunca toplumdan gizli biçimde dağlarda mükemmel bir ajana dönüşen 14 yaşındaki Hanna'nın ( Ronan ) katı eğitimine şahit oluyoruz .
Görüntü yönetmeni Alwin Kuchler'in geniş karlı mekanları bu iki yanlız karakterin izolasyonu ile bağdaştırdığı harika görsellerinden güç alan , gayet ilgi çekici bir başlangıç .
Fakat ne zaman on beş yıldır Erik ve Hanna'yı yok etmeye ant içmiş fesat FBI ajanı Marissa ( Yay krişi gibi Güney Amerikan aksanını bir kez daha konuşturan Blanchett ) peşlerine takılıyor , işte o zaman Hanna gayet kolayca tahmin edilebilir final perdesine dümdüz koşan tipik bir kedi - fare oyununa dönüşüyor .
Tahmin edebileceğiniz gibi dünyadan yoksun kalmış Hanna hippi bir aile aracılığıyla yaşamın güzelliklerini öğreniyor , tabi arada en üst kademe kötü adama gelene kadar bazı " yardımcı kötü adamları " harcayarak .
Finalde ise , ne desem , bu özetten sonra aranızda hakkaten Marissa ve Hanna'nın terkedilmiş bir mekanda ölümüne savaşmayacağını düşünen var mı ?
Yönetmen koltuğunda Wright , aslında bu alışılagelmiş hikayeye olabildiğince yaşam pompalamaya uğraşıyor .
Bu yolda Chemical Brothers'ın hoparlörleri zorlayan koyu ve ağır müziği de Wright'a bayağı yardımcı oluyor .
Ve açıkçası benzeri yapımlara oranla bir iki akılda kalır aksiyon sahnesi bile var filmde , özellikle Eric Bana'nın Berlin metrosundaki kavgasını akla getirirsek .
Hanna , bu hafta kolayca unutulur bir macera izlemek isteyenleri tatmin edecektir .
Fakat Blanchett ve Bana isimlerini görüp sofistike bir gerilim izleyeceğinizi de sanmayın .
