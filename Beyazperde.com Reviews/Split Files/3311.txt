2007'de çektiği Le voyage du ballon rouge'dan bu yana yalnızca iki antolojide karşımıza çıkan Hsiao - Hsien Hou , geçtiğimiz yıl Cannes Film Festivali'nde En İyi Yönetmen Ödülü'nü kucakladığı The Assassin ile uzun süreli bekleyişin sonunu getiriyor .
Yönetmenin , sessiz geçen yıllarında üzerine ciddi biçimde eğildiği film , aynı zamanda ' bir gün bir dövüş sanatları filmi çekeceğim ' hayalinin de yansıması .
Bu yansımanın bolca tel kullanılan klasik wushu anlayışını perdeye getireceğini zannedenlerin koca bir yanılgıya düşeceğini şimdiden belirtelim .
9.yüzyıl Çin'inde geçen hikaye oldukça karmaşık bir ilişkiler ağından bahsediyor .
Durumu olabildiğine basitleştirerek , evinden koptuktan sonra donanımlı bir suikastçı olarak yetiştirilen Yinniang'ın peşinden ilerlediğimizi söyleyebiliriz .
Ona verilen bir görevi yufka yüreğinden sebep yerine getiremeyen ve bunun cezası olarak çocukluğunun geçtiği Weibo'ya dönüp Vali Ji'an'ı öldürmesi istenen Yinniang'ın ' geçmiş
- Ji'an ' birleşimine dair yaşanmışlıkları , kafa karışıklıkları , en önemlisi de profesyonellik - kalbin sesi ikilemine dair çözmesi gereken sorunları var .
Geçtiği dönem itibariyle konuya eklemlenen politik ve tarihi arka plandan ziyade karakterin zihninde yapılan bir yolculuk olarak görebileceğimiz The Assassin , bu haliyle yönetmenin önceki işlerinin ayırt edici noktası olan gözlem , soyutlanma ve sessizlik duraklarından farklı yerlere uğramıyor .
Hou'nun seyircisiyle kurduğu mesafeli ilişki , filmi kimi anlarında fazlaca statik hale büründürüyor .
Döngü , araya sıkıştırılmış derin ayrıntılarla kendini unuttururken , seyirciye döngüye dönme konusunda fena halde zahmetli ' doldurulması gereken boşluklar ' kalıyor .
Epik bir gidişattan ziyade folk hikayelerindeki naifliği tercih eden Hou , yapay değil gerçek mükemmelliğin peşinden koşmuş .
Olaylar tezahür ederken sürekli kulağımıza çalınan kuş sesleri , ağaçların rüzgarda çıkardığı ses , odunların yanarken çıkardığı çatırtılarla yaratılan , doğallığı ön plana çıkartan dinginlik , karakterlerin psikolojilerinin kelimelerle değil davranışlarla göz önüne serilmesi noktasında da sürecin tamamlayıcısı konumunda .
Verdiği bir röportajında ' filmi ilk izlediklerinde anlayamadıkları noktalar olduğunu söyleyen seyircilere denk geliyorum , onlara hak veriyorum .
İkinci ya da üçüncü denemelerinde boşlukları dolduracaklarına eminim ' diyen Hsiao - Hsien Hou'nun filmin teknik konulardaki muazzamlığına duyduğu güven aşikar .
Aksi takdirde tekrar dönüp içine girmek için uzunca ara verilmesi gereken bir filmle karşı karşıyayız .
O uzunca aranın kısalmasını sağlayacak güzellik ise kurt Ping Bin Lee'nin görüntü yönetiminde saklı .
En az üç dört defa ayaklanmanızı sağlayacak resimler tecrübe edeceğinizi garanti ederim .
İşin dövüş sanatları kısmı ise sadece hikayeye hizmet etmekle sınırlı . Wushu'nun Ang Lee'nin Crouching Tiger , Hidden Dragon'u ya da Zhang Yimou'nun Hero'su gibi estetik kaygıları ön plana çıkaran , mainstream seyirciyi kolayca avucuna alabilecek gücünü kullanmak yerine bir araç olarak filme yedirildiğini görüyoruz .
Bu durum , Hsiao - Hsien Hou'nun tutarlılığı konusunda aklımızda hiç bir soru işareti kalmamasını sağlıyor .
Kariyerini pek de akıllıca yönlendirebildiğini düşünmediğim güzeller güzeli Qi Shu'nun kendinden yaşça oldukça küçük bir karakteri canlandırmasındaki içten performans , daha önceki ' işte bu ' dedirten işlerini de akla getiriyor .
Ne tesadüftür ki yönetmenle çalıştığı önceki filmler Millennium Mamboand ve Three Times bu ' hafıza tazelenmesinin ' en güzide örnekleri .
Hiç şüphe yok ki Hou'nun elinde Qi Shu'ya dair de sihirli bir değnek var .
Yönetmenin hayranları için doyurucu hatta kusursuzluğa yakın olarak nitelendirebileceğimiz The Assassin , dövüş sanatları hayranları için yetersiz , tarafsız bakanlar içinse soru işaretleriyle dolu olarak kalıyor .
