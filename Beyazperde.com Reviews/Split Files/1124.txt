Korku ve gerilim sinemasına yeni , özel bir üye daha katıldı .
Uzun yıllardır birbirini taklit eden , birkaç örnek haricinde bizi şaşırtmayan bu türün örnekleri yine usta bir isim sayesinde nefes alıyor .
Gore Verbinski !
Kendisi 2001 tarihli Meksikalı filmi ile öne çıkmış , hemen sonrasında Uzak Doğu’nun Ringu filmini , bizim bildiğimiz adıyla Halka’nın Hollywood versiyonuyla meşhur olmuştu .
Hatta Halka uyarlaması o kadar beğenildi ki , ilerleyen yıllarda korku filmleri hep onu taklit etti .
Daha sonra Karayip Korsanları efsanesinin ilk 3 filmini kameraya alan isim uzun seneler ardından tekrar korkuya döndü .
Verbinski’nin yeni filmi bu hafta vizyon şansı bulan Yaşam Kürü .
Akıllara ve de gözlere ilk olarak Zindan Adası’nı getiren yapım kendine has hikayesi ve güçlü oyuncu kadrosuyla hemen öne çıkmayı başarıyor .
Buna , yaratılan muazzam atmosfer de eklenince meydana seyir keyfi yüksek bir proje çıkıyor .
Yaşam Kürü , ABD’li genç bir adam olan Lockhart’ın üzerinden anlatıyor derdini .
Finans sektörünün gelecek vaat eden hırslı çalışanı , şirket tarafından İsviçre’ye yollanıyor .
Lockhart’ın yapması gereken şey ise bir süredir dönüşü beklenen şirket CEO’sunu alıp , ülkeye geri getirmesi .
Karanlık , depresif bir havanın hakim olduğu kentten yola çıkan genç adam İsviçre’ye vardığında bir kaza geçiriyor , kendisini ürkütücü bir sağlık merkezinde , bir tür senatoryumda buluyor .
Bu andan sonra görevi , şirket CEO’sunu bulmak değil , kendisini kurtarmak , hatta kendisini “bulmak” oluyor .
Film her şeyden önce hikayesi ve bu hikayenin işleniş tarzı yüzünden herkese hitap etmeyebilir .
Zira karşımızda her 10 dakikada bir ölen insanların olduğu , kanın gövdeyi götürdüğü , jump - scare anlarının birini takip ettiği bir yapım yok .
Onun yerine biraz daha ağır ilerleyen , Verbinski’nin aynen Halka’da yaptığı gibi atmosferle seyircisini köşeye sıkıştırdığı , daha karakter odaklı bir korku var .
Bulunduğu , adeta hapsedildiği bu merkezin sırrını çözmemizi isteyen , her şeyin başındaki kişiyi , “Doktor Volmer’i anlamamız gerekiyor mu ? ” sorusunu sordurtan ve bazı sahnelerle bizi koltuğa yapıştıran bir film .
Lockhart olarak rol alan genç oyuncu Dane DeHaan  ( kendisi Doğaüstü filmi ile büyük çıkışını gerçekleştirmişti ) Yaşam Kürü’nün en büyük artılarından bir tanesi .
Sergilediği muhteşem performans ile karakterden hoşlanmasanız dahi direkt olarak empati kurmanızı sağlıyor .
Diş sahnesine dikkat !
DeHaan’ın yanı sıra merkezin sorumlusu , filmin kötüsü diyebileceğimiz Doktor Volmer rolünde ise sektörün en yetkin isimlerinden biri var : Jason Isaacs .
Filmin en özel yanlarından bir tanesi de o .
Son olarak senatoryumun özel üyesi Hannah , yani Mia Goth .
Kendisi Lars von Trier’in İtiraf filmlerinde bize merhaba demiş , 1993 doğumlu genç bir isim .
Yaşam Kürü filmi sırları tahmin edilmesi pek zor olmayan , özellikle de ilk 1 saatlik kısmı inanılmaz bir doyum yaşatan ancak daha sonra yavaş yavaş da olsa temposunu kaybetmiş .
Bunun en büyük nedeni ise uzun sayılabilecek süresi ve bu vakti dolduracak kadar orijinal bir senaryosu bulunmayışı .
Tekrar etmek gerekirse , Lockhart’ın kendi ile yüzleşmesi , kendini buluş süreci , suyun her şeyin çözümü ya da kötülüğü kaynağı gibi “sıfatlar”ı taşıması , bunun üzerinden çözümlemeler sunuşu , sürekli içine çeken atmosfer ve de güçlü oyunculuklar filmin en güçlü yanları .
Ancak Gore Verbinski’nin “az çoktur” düsturunu işlemesi gerektiği noktalarda işi uzatması , Yaşam Kürü’nün çok daha iyi olmasına engel olmuş .
Neticede ise sinema salonlarında izlenmesi gereken , hele ki “korku ve gerilim filmleri sadece kan , vahşet değildir”in farkında olan seyirci için kıymetli bir film . burcinaygun@gmail.com
