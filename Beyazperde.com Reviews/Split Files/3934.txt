Alman sinemacı Doris Dörrie'yi , 1985 yapımı Erkekler ( Männer ) ile tanımış , pek de sevmiştik .
Sonrasında kadrajımıza sıkça girmese de , örneğin 1994 yapımı Kimse Beni Sevmiyor ( Keiner liebt mich ) kendini hatırlattı bizlere , formunu kaybetmediğini kanıtladı .
Tabii ki bunca yıl zarfında birçok filme imzasını koydu Dörrie , ama ayağımızın dibine kadar gelenler bu kadardı ( ya da biz bu kadarını izleyebildik ) . 
Şimdiyse onu son filmi Mutluluk ( Glück ) ile salonlarımıza konuk ediyoruz .
Ferdinand von Schirach'ın bir kısa hikâyesine sırtını dayadığı filmiyle ‘farklı ' bir aşkın kapılarını açıyor Dörrie .
Geçmişin acılı günlerini geride bırakıp yeni bir hayat kurmak için sığındığı Berlin'de fahişelik yaparak geçimini sağlayan Irina ile sokakta yaşayan Alman genci Kalle arasındaki aşkın ipuçlarını takip ediyoruz hikâyede .
Toplum tarafından tükürülmüş iki karakterin birlikteliği , doğal olarak benzerine az rastlanır bir duygusal tonu getiriyor yamacımıza .
Adım adım ilerleyen bu aşk , devreye bir ‘suç ' girdiğindeyse bambaşka bir yöne akıyor ve âşıkları test ediyor bir bakıma .
Aslında test ettiği onlar değil tabii , toplumun ta kendisi . 
Diken üstünde izlenen filmlerden biri " Mutluluk " .
İki âşığın hikâyesini her an bir ‘sıkıntı ' yaşanabilir duygusuyla izliyorsunuz , ki öyle de oluyor .
Aradıkları mutluluğu birbirlerinde bulabilecekleri hissiyatını yaşıyorsunuz önce , bir araya geldiklerindeyse bir oh çekip yola devam ediyorsunuz .
Evet , belli sıkıntılar yaşanıyor bu süreçte . ‘Kontrollü ' yaşamın temsilcisi Irina'nın durumu Kalle'ye ‘fazla ' gelmeye başlıyor , genç kadının onu da hizaya çekme isteğine karşı aşırı refleksler geliştiriyor .
Süreç içinde Irina'nın fahişeliğe devam etmesiyse Kalle'yi rahatsız etmemiş görünüyor , ama içten içe büyüyen öfke bir şekilde dışavuruluyor en nihayetinde , Irina'ya karşı değilse de . 
Doris Dörrie , ‘olanaksız aşk ' motifini ‘olabilir'le yer değiştirme uğraşında bu filmde .
Büyük oranda da başarıyor bunu .
Irina'ya Kalle'nin birbirlerini bulmaları bir tesadüf gibi görünmesine karşın , aslında bulabilecekleri başka birileri olmadığını hissediyorsunuz gidişattan .
Toplum , onlara herhangi bir yakınlık duymuyor , hatta bir kenara atıp üzerlerine basıp un ufak ediyor .
İki ‘kaybeden'in buluşmaları kaçınılmazlaşıyor bu noktada .
Ama birbirlerini bulmalarıyla çözülmüyor problem tabii .
Bu kez de kendi refleksleri giriyor devreye , hayata ve insanlara karşı geliştirdikleri .
Irina'nın geçmişindeki travma öne çıkıyor , tensel buluşmayı geciktiriyor .
Kalle ise sokağın kokusunu içine sindirmiş yaşam biçiminden kolayca kopacak gibi görünmüyor .
Evet , problemler ‘zorlu ' gibi görünüyor ama ikilinin birbirlerini çekme kuvvetleri de yabana atılır gibi değil .
Bu iş olacak belli ki , nasıl ve ne zaman olacağıysa onlara kalmış sanki . 
Filmin ‘suç'la buluştuğu noktaysa işleri çok daha içinden çıkılamaz hale getiriyor .
Ölüm ve aşk kavramları öylesine ‘sert ' bir şekilde örtüşüyor ki bu aşamada , âşıkların zaten bıçak sırtındaki dünyaları tümden altüst oluyor .
Öte yandan bu durumdan ‘olumlu ' bir yan da çıkıyor ; tamamen kopmaları beklenen ikilinin daha da birbirlerine tutunduklarını görüyoruz .
Hikâyenin bu aşamasında , Doris Dörrie'nin ‘iyimser ' gözlüklerini taktığını ve onları açığa çıkarmak için çaba gösterdiğini görüyoruz .
Bozguna uğramış âşıkların yeniden ayağa kalkmaları için bir fırsat tanıyor ; onları son düzlüğe çıkaracak hamleyi yapıyor . 
 " Mutluluk " , yabancılaştırıcı bir yapıyla hareket edip , izleyiciyi giderek içine çeken bir film .
Standartlardan kendini sıyıran yönetmen , filmin sınırda gezinen atmosferini dengede tutmayı başarırken , karakterlerin motivasyonlarına dair ipuçları da vermeyi başarıyor bir yandan .
Irina ya da Kalle'nin ‘soyutlanmışlıkları'nın altındaki gerçekleri deşifre ederken ‘hoyrat ' davranmıyor , özellikle bu ikiliye sevecen bir tavırla yaklaşıyor .
Doğrusu ya , Alba Rohrwacher ve Vinzenz Kiefer de sinemacının karakterlere yüklediklerini oyunculuklarıyla tastamam destekliyorlar .
