Bu bir Winnie the Pooh öyküsü olabilir ama Christopher Robin kesinlikle bir yetişkin filmi .
Çünkü büyümekle , yetişkin olmakla , para kazanıp aile geçindirmek gibi sorumluluklarla , içindeki çocuğu kaybetmekle ve bilinçaltının bununla mücadele edişiyle , ayrıca sınıfsal eşitsizlikle ilgili bir film . 
 
Tabii bu durum , Christopher Robin’i , satması oldukça zor bir projeye dönüştürmüyor değil .
Hedef kitlenin ne olduğuna dair bir kafa karışıklığı , filmin ülkemizde neredeyse tüm salonlarda Türkçe dublajlı gösterime sokulmuş olmasından da belli .
Sadece dağıtımcılar değil , filmin yaratıcıları da arada kalmış sanki .
Büyümeye , İkinci Dünya Savaşı sonrası İngiltere’sine ve sınıf meselelerine dair bir film yapmakla çocukları da içine alabilecek bir masal anlatmak .
İkisinin ortasını mükemmelen bulmak zor iş .
Ortaya çıkan sonuç , çocuklar için biraz fazla ciddi , yetişkinler içinse bir noktadan sonra fazla hafif .
Filmin “kötüsü” fazla karikatür , Winnie the Pooh ve arkadaşlarının sadece Christopher Robin’in zihninde yer aldığına dair bir bakış açısı çok ilginç ama finale yaklaşırken macera uğruna bundan da uzaklaşılıyor .
Kısacası , seyircisini bulmakta zorlanabilecek bir proje bu .
Masallara , oyunlara , insanlığın kendine kurduğu düzen uğruna nasıl çocukluğumuzdan vazgeçmek zorunda kaldığımıza , bunların yanında - 2. Dünya Savaşı sonrası İngiltere’si özelinde - mesai ve para üstüne kurulu , bireyi ikinci plana atan düzenin nasıl bir sınıfsal eşitsizliği doğurduğuna dair temalarıyla ilgilenen seyirci ise Türkiye’de bu filmi yetenekli kadrosunun seslerinden , olması gerektiği gibi değil , filmi daha da çocuksulaştıran bir dublajla izlemek zorunda . 
 
Listen Up Philip ve Queen of Earth gibi filmleriyle dikkat çekmiş bağımsız sinemacı Alex Ross Perry , Spotlight ile Oscar kazanmış senarist - yönetmen Tom McCarthy , Christopher Robin’i daha da merak uyandırıcı kılan yazarlar .
Peter Pan’ın yazılış sürecine dair filmi Düşler Ülkesi ( Finding Neverland ) ile 14 sene önce kariyerinin en büyük başarısına imza atan Marc Forster da belli ki tam da o filmden dolayı bu projenin yönetmenliğine getirilmiş .
İyi kurulmuş bir metin var ortada .
Özellikle Winnie the Pooh ve arkadaşlarının CGI yoluyla hayat bulduğu , görüntü yönetiminden dekorlarına kadar son derece titiz bir de işçilik var .
Ewan McGregor her ne kadar bu rol için artık biraz yaşlı dursa da usta bir oyuncu kadrosu var . 
 
Fakat ana karakter bir oyuncak ayı olunca , İngiliz sinemasının bir diğer güncel örneği Paddington 2’ye baksak mesela , yetişkinler içinde yüksek seyir zevki vaat eden , çok eğlenceli bir çocuk filmi başyapıtı var orada .
Christopher Robin bu manada tutuk .
Yetişkin hayatımızın mühim bir kırılma noktasında , büyürken kaybettiğimiz çocukluk oyuncaklarımız ve onların nezdinde hayallerimizle yeniden ilişki kurma ihtiyacımıza dair bir film asıl ilgi çekici olan .
Bir de yanında çalışan , ona güvenen emektarları daha yüksek kâr oranı uğruna işten çıkarmaya gönlü razı olmayan bir adamın çözüm arayışı hikayesi de güzel .
Filmin en dokunaklı anlarından biri , artık kovulacaklarına kesin olarak inanan bu insanların Robin’i görünce onun peşine takılmaları mesela .
Burada bir mücadele vurgusu var .
Fakat tüm bunlardan da biraz daha yaşayan karakterler , biraz daha derinlik bekliyor insan .
Bu haliyle iki arada bir derede , tatlı ama son kertede yeterince önemli göremediğimiz bir film Christopher Robin . 
 
Twitter : aliercivan
