Haddinden fazla obur , tembel ve geveze kedi Garfield , televizyon için çekilmiş çizgi film serisinden sonra , sinema dünyasındaki yerini bilgisayar teknolojisi ile aldı .
Gerçek oyuncularla ( bunlara kedi ve köpekler de dahil ) çekilmiş filmde yalnızca Garfield için bilgisayar başına geçilmiş .
Şişman kedi çizimlerindeki bezginliğe ve hınzırlığa filmdeki dış görünümü itibariyle pek sahip olmasa da , karakterinden ötürü , özünde , hep aynı bezginlikte ve hınzırlıkta .
Zaten Garfield'in bunca yıldır bu kadar çok sevilmesinin nedeni inanılmaz rahatlıktaki karakteri .
En büyük problemi yemeğinin önüne geç konulması olan bir kediyle karşı karşıyayız .
Günde kaç öğün yemek yediği belli olmayan kedimiz , sahibi Jon Arbuckle ( Breckin Meyer ) ' ın da öğünlerine sarkmakta .
Fazla kiloları ise onun için hiç problem yaratmıyor ; çünkü tartıyla anlaşması var .
Tartıya hiçbir zaman çıkmıyor .
Tartı da ona elinden geldiğince güzel şeyler söylüyor .
Şişmanlığının yanı sıra hiç iş yapmayıp , yorulanlardan Garfield .
Pazartesilerden nefret ediyor , ama onun işe gitmesi gerekmiyor .
Bütün gün yemek yeyip , kötü televizyon programlarını seyrediyor .
Aslında bir de bira içip maç izlese tam bir Amerikan erkeği ( hatta Homer Simpson ) olabilecek kapasitede .
Tabii bu tembellikle kendisinden fare kovalamak gibi yorucu bir işi başarmasını da beklemiyoruz .
Jon fareleri evde görmediği müddetçe problem çıkmıyor .
Fareler de kedi kardeşlerinden yiyecek alabiliyor .
Filmde bu danışıklı dövüşe eğlenceli diyaloglar ile değiniliyor .
Garfield köpekleri aşağılamaktan zevk alıyor , özellikle onunla aynı evi paylaşan hafif ( ? ) aptal Odie'yi .
Odie onun her tuzağına zevkle düşen bir gönüllü köle .
Dünyanın Garfield'in etrafında döndüğü düşünlürse , Odie'den daha sadık bir köpek bulunamaz gibi .
Bu güzel ev hayvanlarının sahibi Jon ise , hiçbir şeyi beceremeyen , hayatta her konuda işleri ters gitmiş , yaptığı salaklıklarla aşağılanan bir kaybeden .
Ancak filmde Jon'un bu tiple alakası yok .
Yine biraz çekingen ve şaşkın , ama kesinlikle bir kaybeden değil .
Hatta filmin sonunda hayran olduğu veterineri ( Jennifer Love Hewitt ) kız arkadaşı olmaya ikna edecek kadar cesur .
İşte filmde hoşuma gitmeyen şeylerden biri bu .
Jon bu kadar değişmek zorunda değil .
Onun karakteristik özellikleri oldukça önemli , ancak filmde bunlar çok umursanmamış gibi .
Bu umursamama da , sanırım , yapımcıların filmin konusunu çocuklara yönelik olarak belirlemelerinden kaynaklanıyor .
Odie'nin kaybolmasından sorumlu olan Garfield cesurca onu aramaya çıkıyor .
Odie ise hayvanları yalnızca ünlü olmak için kullanan kötü kalpli bir adamın elinde .
Film hepimize hayvanları sevmenin , onları korumanın ne kadar önemli olduğunu bir kez daha öğretme derdinde .
Tabii bir çocuk filmi için , çocukların bir şeyler öğrenebileceği düşünülürse , yapımcıların böyle kaygılarının olması hoş .
Ancak Garfield , yetişkinlere yönelik olarak çizilen bir dizi olduğundan haliyle filminin de bu tarz olmasını bekliyorsunuz .
Jon'un sarsaklığı , Garfield'ın tembelliği ve zekası , Odie'nin şapşallığı yalnızca çocuklara yönelik olarak kullanılmayacak güzellikte bir malzeme .
Yapımcıların neden tercihlerini bu yönde gerçekleştirdikleri ise merak konusu .
Yine de çocuksuluğunu bir kenara bırakırsak , karşımızda Garfield gibi süper hınzır bir kedi olması filmi eğlenceli kılmak için yeterli .
Filmin yetişkinlere yönelik yegane yanı da zaten Garfield'in muazzam replikleri ve tabii Bill Murray'in harika seslendirmesi ( filmi Türkçe izlemediğim için Okan Bayülgen'in seslendirmesi hakkında bir şey söyleyemeyeceğim ) .
Murray bazen o kadar muhteşem oluyor ki , " replikleri de mi o yazmış ? " , diye düşünmekten kendinizi alamıyorsunuz .
Bir de Garfield'ı kıvrak bir biçimde dans ettirmek kesinlikle çok iyi bir fikir olmuş .
Garfield'in dans ettiğini görür görmez insan gülmeye başlıyor .
Filmden çıkınca , her şeye rağmen , oburluk ve tembellik uzmanı , çok ünlü ve sevilen bir kedinin hikayesini izlemiş olmanın verdiği mutluluğu yaşamak isteyenlere Garfield önerilir .
