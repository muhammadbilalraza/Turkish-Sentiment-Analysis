Dikkat : Bu eleştiri , filme dair sürprizbozanlar ( spoiler ) içerebilir .
Bu yıl en az film seçimleri kadar skandallarıyla da adından söz ettiren Antalya Altın Portakal Film Festivali Emir Kusturica'yı istediği gibi ağırlayamadan yolcu etti ama Kusturica'nın tepkilerden dolayı bırakıp gittiği jüri , Yugoslavya'nın dağılma sürecine tanıklık eden Güzel Bir Hayat Düşlerken ( Cirkus Columbia ) adlı filmi ,  Tumen Nehri ( Dooman River ) ile birlikte Uluslararası Uzun Metraj Yarışmasında En İyi Film ödülüne layık gördü .
Antalya ile paralel olarak 9. Filmekimi Festivali'nde sinemaseverler ile buluşan Güzel Bir Hayat Düşlerken , yönetmen Danis Tanovic'in Ivica Djikic'in romanından uyarladığı ve yönetmenin uluslararası camiada adını duyurduğu ilk filmi olan Tarafsız Bölge  ( No Man's Land ) gibi  Yugoslavya'nın 1990 sonrası dağılma sürecinde Bosna - Hersek'in yaşadıklarına odaklanan bir yapım .
Filmin konusu özetle , komünist yönetime karşı çıktığı için 20 yıl boyunca Almanya'da yaşayan Boşnak Divko'nun ( Miki Manojlovic ) , komünizmin yıkılması sonrası Hersek'in güneyindeki köyüne geri dönüşünü , geçmişinde bıraktığı ailesi ile hesaplaşmasını ve eski hayatını yeniden kurma çabasını anlatıyor .
Divko ve artık o bölgenin Belediye Başkanı olan kuzeni Pivac ( Mario Knezovic ) , hakimiyet sırasının kendilerine geldiğine inanırlar .
Birçok farklı ırkın aynı çatı altında yaşadığı komünist Yugoslavya dağılma sürecindedir ; bağımsızlık için önce Hırvatlar savaş vermektedir .
Sırplar da hareketlenmeye , bazı bölgeleri bombalamaya başlarlar .
Bosna Hersek stratejik konumda olmasına rağmen , zarar görmeyeceklerine inanan Boşnaklar , kendi günlük hayat kavgalarına devam ederler .
Hem , her şeylerini ellerinden alan komünistlerden daha kötü ne olabilir ki ?
Elbette bu karışık günler geride kalacak ve düşlenen güzel hayata kısa zamanda kavuşulacaktır .
Bu siyasi hava içerisinde Divko , 20'li yaşlarında terk ettiği köyüne ve evine uzun bir aradan sonra , cebinde tonla parası , yanında Batı Almanya'dan getirdiği sevgilisi Azra ( Jelena Stupljanin ) ile geri döner .
Niyeti , bu uzun süre içerisinde evinde oturan eski karısını sokağa atarak , hiçbir şey olmamış gibi müstakbel eşiyle evine yerleşmektir .
Fakat kağıt üstünde her şey kitabına uydurulsa da , eski ailesinin hayatını bir gecede altüst eder .
Öyle ki paranın konuştuğu bu el değiştirme operasyonu , kağıt üstünde çizilen sınırlarla , hayatları birkaç günde altüst olan , yurdunu terk edip , göçmen hayatı yaşamak zorunda kalan binlerce insanın en küçük ölçekte temsili gibidir .
Bu noktada , oyunculuklara da değinmek gerekiyor .
Zira yıllar sonra geri dönen acımasız eş Divko rolünde , Miki Manojlovic özellikle filmin ilk yarısında zalimliği ve biraz da absürd karakteri ile seyirciyi etkilemeyi başarıyor .
Manojlovic özellikle Yeraltı ( 1995 ) , Irina Palm ( 2007 ) ve Koca Dünyada Kurtuluş Pusuda ( 2008 ) gibi filmler adından söz ettiren , ayrıca Emir Kusturica ve Goran Paskaljevic'in oyuncu tercihlerinde ilk sırada yer alan bir isim .
Eski eş , Lucija'yı canlandıran Mira Furlan , birkaç ay sonra Bosna Hersek'in düşeceği çaresizliğe çok benzeyen ' evinden kovulan kadın ' rolünün altından başarıyla kalkıyor .
Dizi müdavimleri onu Lost'un gizemli Fransız kadını ' Danielle Rousseau ' olarak tanısalar da , aslen Yugoslavyalı olan oyuncu 20'den fazla sinema filminde rol almıştı .
Güzel Bir Hayat Düşlerken'in çaresiz annesi olarak filmin ilerleyen bölümlerinde , ahırdan bozma yeni evlerinde oğlu Martin'i ( Boris Ler ) mutlu etmek için çırpınırken , her şeyin daha iyiye gideceği ihtimali yavaş yavaş boşa çıkıyor .
Divko'nun hiç görmediği oğlu Martin rolünde genç oyuncu Boris Ler , ise ummadığı bir anda karşısına çıkan babası ve onun getirdikleri ile değişen hayatı , bir yandan askere alınma tedirginliği ve en büyük tutkusu olan ' Amerika'dan radyo sinyali yakalama ' uğraşı ile izleyeni filme bağlamayı başarıyor .
Hele ki babasının kedisi Bonny'yi ararken cici ( ! ) annesi ile yakınlaşmaları senaryonun ' geliyorum ' diyen tatlı aşk sosunu oluşturuyor .
Görüntü yönetmenliğinde , filme adını da veren son lunapark sahnesi dışında yapımı bir üst düzeye taşıyan , olağanüstü dokunuşlar olmamakla beraber Christoph Blaser , Steffen Kahles'in düzenlemeleriyle filme ayrı bir ruh katan Balkan müzikleri , insanı oturduğu sinema koltuğundan Boşnak havasına sürüklüyor .
Dünya prömiyeri Eylül ayında Toronto Film Festivali'nde yapılan Güzel Bir Hayat Düşlerken , henüz başlamak üzere olan savaşın yaratacağı dramatik etkiyi , sıradan insanların küçük bir hikayesi üzerine odaklanarak anlatmayı tercih ediyor .
Son söz , olarak mizahi unsurların dozunda kullandığı bu hikaye , karakterlerinin evrimi ile de gelecek güzel günler için hala bir umut olduğunu söylemekten de geri kalmıyor .
Balkan trajedisini komediye yedirmeyi başaran yönetmen kazanıyor .
Duygu Kocabaylıoğlu
