Galiba Memduh Ün söylemişti , " Ana - oğul öyküleri baba - oğul öyküleri kadar ağlatmaz " diye .
Belki Clint Eastwood'un yeni filmi Sahtekar'ın ( Changeling ) insanda güçlü bir etki bırakmıyor olması biraz da bundandır .
Ama en çok , tüm değinmeye çalıştığı meseleler içinde odağını yitirmesinden kaynaklanıyor bu sorun herhalde .
Günün birinde , işten eve döndüğünde oğlunun kaybolduğunu gören ve aramalar sonucunda Los Angeles polis departmanının " İşte bulduk " diye yabancı bir çocuğu karşısına çıkarması üzerine zorlu bir mücadeleye girişen Christine Collins'in gerçek hikayesi anlatılıyor filmde .
Ama televizyon kökenli senarist J. Michael Straczynski , bir annenin acıklı öyküsünü anlatmakla yetinmek istemiyor .
Filme , yönetmen Eastwood ile birlikte , birçok farklı yan öykü ve mevzu yamamayı deniyorlar .
Sahtekar'ın esas derdi , 1920'lerin sonunda Los Angeles Polis Departmanı içindeki yozlaşmayı , sıradan bir annenin mücadelesi üzerinden sunmak .
Burada polis teşkilatı , kadına saygısı olmayan ve kendi erkinin sorgulanmasına tahammül bile edemeyen erkek egemen düzenin sembolü olarak konumlanıyor aynı zamanda .
Bu açıdan etkili de bir film karşımızdaki .
Christine Collins'in feryadına aldırış etmeyen , onu dinlemedikleri gibi sürekli suçlayan polis figürlerine karşı film boyunca hınçla dolmamak elde değil .
Ancak film , ana - oğul öyküsü , yozlaşmış polis teşkilatı üzerinden sistem eleştirisi ve polis ile kilise arasındaki güç savaşı gibi zaten birden fazla ana eksen belirlemiş ve bunların arasında bile hangisine ağırlık vereceğini şaşırmışken ; ortaya uzun bir ' akıl hastanelerinde kötü muamele ' sekansı , ikinci yarıya yayılan bir seri katil öyküsü , mahkeme süreci ve hatta idam karşıtı hissiyatı yansıtan ( son derece etkili ) bir infaz sahnesi koyarak iyice dallanıp budaklanıyor .
Bu kadar çok temaya değinme çabası , Angelina Jolie'nin gayet teknik ve yer yer abartılı oyunculuğu , son olarak da filmin finalinin hangi günde geçtiğini öğreniş şeklimiz , aslında Sahtekar'ın amacını belli ediyor .
Filmin son bloğuna gelindiğinde , aradan geçen yılları anlatmak için Oscar ödül töreni kullanılıyor .
Frank Capra'nın Bir Gecede Oldu ( It Happened One Night ) filminin Akademi Ödülleri'nden zaferle ayrıldığı günde geçiyor final .
Bu konuda bayağı yorumlar da yapılıyor karakterler tarafından .
Ve bu artık iyice gözümüze sokuyor , Sahtekar'ın çok fazla Oscar hesabıyla gerçekleştirilmiş bir film olduğunu .
Bu sene 3 dalda ( Kadın Oyuncu , Görüntü Yönetimi ve Sanat Yönetimi ) ödüle aday gösterilen film , klasik Hollywood sinemasının yaşayan en büyük temsilcilerinden olan Clint Eastwood'un yine ustalığını belli ettiği , sağlam kotarılmış bir yapım .
Işıkçılıktan gelen ve Gizemli Nehir'den bu yana Eastwood ile çalışan görüntü yönetmeni Tom Stern'ün çıkardığı iş özellikle takdiri hak ediyor .
Ancak Sahtekar , polis teşkilatına öfkelenmenizi sağlamak ve güçlü idam sahnesi haricinde , insanda heyecan yaratmayan , fazla mesafeli ve hesaplı bir film .
