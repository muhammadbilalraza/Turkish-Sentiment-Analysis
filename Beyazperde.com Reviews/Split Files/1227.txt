" Metin Demirhan'a . "
Biz galiba toplum olarak cinlerden çok korkup cinci hocalarla da ölesiye eğlenerek zihniyet yapımıza dair müthiş bir ipucu veriyoruz .
Korku ile cesaretle karışık bir alay daima iç içe .
O nedenle korku komedi denen çakma / çorba sinema türünün bize çok yakıştığını söyleyebiliriz .
Bu aralar birileri çıkıp sayısı bir düzineyi bulan son dönem korku filmlerimizle alay eden bir parodi yapmazsa bu konuda harekete geçeceğimi de ekleyeyim .
Nasıl derler , ortam müsait !
Musallat'ın korku komedi olduğunu mu düşünmeye başladınız ?
Kesinlikle inanmayın .
Küçük ekranı keyifli kılan adamlardan biri olmasına rağmen Alper Mestçi'nin korku konusuna ciddiyetle yaklaştığı belli .
Hatta bu tavrını koruma konusunda o kadar ciddi ki , filmin bazı sahnelerinde müthiş espriler yattığını , " bu gol de kaçar mı " diye izlediğimi söylemeye bile çekiniyorum .
Yeniden ciddiyete döndüğümüzde , Musallat'ın beni şaşırtan bir film olduğunu en baştan belirteyim .
Kimi amatörlüklerine ve tutarsızlıklarına rağmen senaryosu üzerinde çalışılmış , kafa yorulmuş bir korku filmi olduğunu düşünüyorum ; ki bu durum da bizim " korku dünyamızda " hayli nadir .
Musallat her ne kadar uzun bir hikayeyi içine biraz gizem katarak iki ayrı düzlemde ele alsa da ; kabaca üç ayrı bölümden oluşuyor .
Makinist'i çağrıştıran ilk bölümde Almanya'da çocukluk arkadaşının desteğiyle ayakta kalmaya çalışan Suat'la tanışıyoruz .
Arkadaşının bir süre sonra can sıkan motivasyonlarına rağmen Suat gündüz kâbuslarından bunalıp köyüne dönmeye karar veriyor .
Sonraki bölümde iki arkadaş köye gitmeden önce İstanbul'da bir mola verip gündüz kâbuslarının çaresini bir cinci hoca'da arıyorlar .
Son bölüm ise Suat'ın köyde evlenme ve çocuk sahibi olma hikayesini gösteriyor bize .
Bu noktada bölümlerin zamansal kurgusunu tartışmak filmin ilgi çekici sırrını da açıklamak olacağından bölümleri tek tek ele almakta yarar var .
Almanya bölümü öncelikle etkileyici görüntü çalışmasıyla dikkat çekiyor .
Aynı özenin İstanbul ve köy bölümlerinde tekrarlanmaması ise şaşırtıcı bir durum .
Belki Suat'ın psikolojisine uygun olarak daha kasvetli bir dış dünya çizilmesi etkili olabilirmiş gurbette .
Burada sık sık aynı diyalogları tekrar eden iki arkadaşın , git - gitme rutinine rağmen merak uyandıran bir gizem yarattığını söyleyebiliriz .
Suat'ın Almanya'ya uyum sağlayamaması , iç dünyası ile sokaklarında hayalet gibi dolaştığı dünya arasındaki tezat başarılı bir şekilde ortaya konmuş .
Sadece Alper Mestçi'nin " ziyaretlerde " daha esaslı korku sahneleri ortaya koyması gerekirdi .
Henüz tanımadığımız bir kızın sık sık gelinlikle belirmesinden daha yaratıcı bir takım yollar .
Belki cin efsanelerine başvurmak yerinde olabilirdi .
Fakat her şeye rağmen ilk bölümün amacı iki arkadaşın yapacakları yolculuğa dair bir merak uyandırmaksa , bunda başarılı olduğunu söyleyebiliriz .
Kurtuluş Şakirağaoğlu'nun hoca performansı ile öne çıkan sonraki bölüm ise kimi anlarda geç saatlerde oynayan mistik dizileri çağrıştırsa da , genel olarak inandırıcı olmayı başarıyor .
Şeytan serisine şapka ( takke ) çıkartan bu bölümün korku sinemamızda ilginç bir yere sahip olacağına şüphe yok .
Musallat'ın iyi bir ticari başarı kazanmasına paralel olarak yeni cin çıkarma filmlerinin bile çekileceğini düşünüyorum ; bizim cin kovma seanslarımız eminim başkalarına da ilham verecektir .
Özellikle de bir köşede ürkütücü bir şekilde soyunduktan sonra geçmişi görmek üzere grubun ortasına geçen çocuğu gösteren sahneye bayıldığımı itiraf etmem gerek .
Bu bölümde kimi oyunculuklar sırıtsa da , film inandırıcılığını yitirmiyor .
Ne gözlerinin altı kömür boyalı çocuklar , ne de surrealist mağaralar var .
Neyse ki internet bağlantısı da yok .
Köy düğünüyle başlayan , garip bir gerdek muhabbetiyle devam eden ve iyi çekilmiş bir doğumla hidayete ermeye başlayan bölümün ise filmin en güçlü yanı olduğunu söyleyebiliriz .
Burada her ne kadar geç de olsa , korkunç gelinle ve köy hayatıyla tanışma fırsatı buluyoruz .
Belki biraz uzatılmış sahnelerden oluşuyor ama sürpriz son esprisi ( espri mi dedim ? ) iyi düşünülmüş .
Peki ya tutarsızlıklar ?
Almanya bölümündeki etkili görüntü çalışması bizim topraklardan neden esirgenmiş sorusuna cevap bulamıyoruz .
Final işliyor işlemesine ama geriye dönüp bazı sahneleri yeniden düşündüğümüzde telefonda kilitlenen olayları yorumlamak da güç oluyor .
Ne diyelim , işin içine başka dünyalar , başka cinlikler girince belki de çok fazla mantıklı açıklamalar aramamak gerekiyor .
Korku türünün yerlileştime çabasına bakmak lazım .
Fazla televizyon kokan gelişme bölümüne rağmen fazlasıyla sinemasal bir finali var filmin .
Popüler olmayan oyuncuların gayreti ise amatörlükleri ve senaryonun tekrarlarını bağışlatıyor .
Yerli sinemacıların fantastik ve korkunç denemelerine burun kıvıranların Musallat'a sahip çıkacaklarını sanmıyorum .
Alper Mestçi'nin en azından ses ve kurgu marifetine dayanmayan birkaç korku sahnesi ortaya koyması onların aklını çelebilirdi belki .
En etkili olanının Aphex Twin'in Come to Daddy klibindeki fırtınalı çığlığı çağrıştırması da var .
Fakat işin korku tarafında durum böyle olsa da , gizem kısmı çok iyi ayarlanmış .
Mekanlar ve sanat yönetiminin de yardımı ile huzursuz edici bir atmosfer yaratılmış .
Gen gibi , Musallat'ın da karnesindeki en yüksek not , " Atmosfer " .
Bu topraklarda çekilmiş en " korku dolu " filmin Ahmet Uluçay'ın cin kovma ile deliliği buluşturduğu Exorcise isimli kısa filmi olduğuna dair inancım değişmedi .
Fakat Musallat'ı türünün ilginç örnekleri arasına koymakta kesinlikle sakınca görmüyorum .
Belki bana Uluçay'ın minik kâbusunu çağrıştırdığı ; belki de korkuları " başka " yerlerde , aslında tam da bizim korkularımızda aradığı ve kısmen bulduğu için önemsemiş olabilirim .
Korku sahnelerinin zayıflığı nedeni ile filmi fantastik kategorisine de kaydırabiliriz , sorun yok .
Alper Mestçi'nin taze ama hassas bir konu üzerine inandırıcı bir film yapmaya çalıştığını hissediyorum .
Yine de ikinci filminin bir korku / fantastik değil , sıkı bir komedi filmi olmasını da öneri olarak ekleyebilirim .
Ciddiyetle çekilmiş komedi filmlerine ihtiyacımız var .
