Amerikan edebiyatının aykırı yazarı William S. Burroughs'un popüler sözüdür : " Dil Virüstür " .
Popüler derken utanıyoruz , ama şarkı sözleriyle ve diğer uyarlamalarla popüler kültür de kullanmıştır bu karanlık benzetmeyi .
Düşük bütçeli bir zombi filmi gibi duran , halbuki yönetmeninin açıklamasıyla zombilerin yerini " iletişim kurbanlarının " aldığı bu orijinal filmin arkasında , Kanadalı bir yönetmenin olmasına şaşırmamak lazım .
David Cronenberg filmlerini hatırlatan ( ama onlara benzemeyen ) filmin arkasında , en son " The Tracey Fragments " a imza atan serüvenci bir yönetmen var .
Filmlerin metin boyutunu da önemseyen bağımsız ruhlu sinemacıların tür sinemasına el atması oldukça iyi sonuçlar doğurabiliyor .
Okur / yazar sinemacıların bu konudaki tercihi ise daha çok zombiler oluyor ; ki bu konuda haksız sayılmazlar .
Şimdi radyoyu açabiliriz .
Çenesi düşük ama boş konuşmayı sevmeyen bir radyo DJ'i sıradan bir güne başlıyor .
Sesten yalıtılmış canlı yayın odasında günün telefonlarını alıyor ; radyoculara özgü sevimli bir ukalalıkla dışardaki hayatla iletişim kuruyor .
Daha sonra dışarıdan tuhaf haberler gelmeye başlıyor ve bir tür virüsün sokaklarda yayıldığına kulak misafiri oluyoruz .
Her şey kontrolden çıkmış bir virüsün yol açtığı zombileşme salgını gibi gözüküyor başta ; sonra içeri girmeye başlayan kurbanlardan bu virüsün başka türlü bir virüs olduğunu öğreniyoruz .
Dünyanın en popüler ve yaygın dili ; bilmemenin ayıp karşılandığı İngilizce'nin çok kullanılan bazı kelimeleri virüs kapmıştır .
Çaresi yok mudur ?
Vardır .
Başka bir dil veya hastalıklı dili yeniden düşünmek , düşünerek konuşmak ; sözcüklerin içini doldurmak .
Hastalık manidar ama çözüm belirsiz .
Öldüren Kelimeler , bir Quentin Tarantino filmi gibi her tür izleyicinin farklı derecelerde tatmin olabileceği bir film değil .
Tarantino'nun bunu nasıl başardığını da anlayabilmiş değiliz , fakat " sinefil yönetmen " imajının da bunda katkısı olsa gerek .
Düşük bütçeli bir zombi filmi görünen ama dilbilim , iletişim ve kültür gibi konulara dalarak türü derinlere çeken bir film size orijinal geliyorsa , bu filmin küçük bir başyapıt olduğunu kabul edeceksiniz .
Tek mekanda geçen klostrofobik filmlere dayanamıyorsanız ; sinemanın saf görsel bir sanat olduğu , geveze filmlerin yanlış olduğu gibi sinema okulu klişelerini ciddiye alıyorsanız ; veya aksiyon dozu düşük filmler az uyuduğunuzu hatırlatıyorsa , o zaman uzak durabilirsiniz .
Yazıyı film eleştirilerinin virüslü cümlesiyle bitirelim : Uzak durursanız , çok şey kaybedersiniz .
