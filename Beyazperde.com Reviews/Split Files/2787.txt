Animasyon film yapma hadisesi bir zamanlar olduğu gibi Hollywood’un tekelinde değil artık .
Evet , en parlak örnekler her zaman onlardan geliyor ancak İspanyol - Arjantin ortak yapımı Altın Gol , reformist yanı pek kalmayan Hollywood animasyonlarına kafa tutacak kadar yetkin ve eğlenceli bir örnek .
Filmin en başında “futbolun icadı” sekansı olarak tanımlayacağımız kısımda sinemanın en unutulmaz filmlerinden biri olan 2001 Uzay Yolu Macerası’na ( Sinemalarımızda bu adla gösterilmişti ) oldukça şık bir gönderme yapan Altın Gol , “biz sinemacıyız” kaşesini basan bir ekibin elinde çıkma olduğunu da böylece belli ediyor .
Nostaljik bir temadan yola çıkan Altın Gol , artık 40 yaş üstü insanların anılarında kalan langırt makinelerinin kahramanları canlanırsa ne olur sorusundan bir macera üretiyor , bunu da hemen her sekansta duygu ve mizahla beslemeyi ihmal etmiyor .
Orijinal dilinde izlediğim film , dublajlı olarak karşıma çıksa hangi Hollywood stüdyosunun işi olduğunu düşünür dururdum .
Kahkahalar atarak izlediğim , her yaştan seyirci için uygun ve animasyon kalitesiyle kendini gösteren bu filmi izlerken “Türk sineması çok yol aldı” diyenlere , “Latin sinemacılar da o esnada hiç boş durmamış , bize tur bile bindirmişler” diyesim geldi .
Peki , sıkıntı yok mu , olmaz olur mu var tabii ancak bu daha ziyade hikâyeden kaynaklanıyor .
Altın Gol biraz maço bir animasyon , daha ziyade erkek çocukları düşünerek çekilmiş .
Aslında bu da normal ancak karşımıza çıkan onca ‘pembe animasyon’dan sonra buna da şaşırıyor insan !
Olsun , uzaylılara karşı savaşan silahlanmış gençlerin maceralarını izlemekten daha iyidir her zaman , futbolda insani bir şeyler hep var .
Altın Gol’ün belki de en güzel tarafı ; yönetmen koltuğunda usta sinemacı Juan José Campanella’nın oturuyor olması …
Gözlerindeki Sır  ( El secreto de sus ojos ) adlı nefis filmiyle 2010 yılında “en iyi yabancı film” dalında Oscar kazanan sinemacı , bizdeki sektör yapılanmasının ne kadar sakatlandığının ispatı adeta …
Aklınıza hiç Nuri Bilge Ceylan ya da o çapta bir sinemacının çocuk seyirci hedefli bir gişe animasyonu yöneteceği gelir mi ? “Olmaz öyle şey ! ” diye düşünüyorsunuz ancak ülke sinemasını gişe ve festival diye ikiye ayırarak kendi bildiğimiz dalı kestiğimizi ve hep aynı filmi çeken sinemacılara sahip olduğumuzu düşünüyorum .
Bu paragrafın filme gitmeyi düşünen seyirciye çok faydası olmayacaktır ancak tarihe not düşmek istedim .
Altın Gol , mizahi yönden güçlü , animasyon kalitesiyle şaşırtan ve oldukça duygusal anlar yaşatan bir Latin animasyon sineması örneği …
Beklentilerimin oldukça üstüne çıktı ve izlerken oldukça keyiflenmeme sebep oldu .
Kaldı ki benim futbolla pek bir alakam da yoktur .
Çocuğunuzla sinemada birlikte olmayı dilerseniz , harika bir seçim olacaktır .
Bu eskimiş plastik langırt kahramanlarına bir şans verin , sizi de eğlendirmeyi başaracaklar .
Bitirirken şunu not düşmek isterim ; filmin renk paleti bana yıllar önce oynayıp çok sevdiğim bir bilgisayar oyunu olan Full Throttle’ı anımsattı nedense … murattolga@gmail.com
