Sinema seyircisinin " Timothy Green'in Sıradışı Yaşamı ( The Odd Life of Timothy Green ) " gibi filmler için kalıp bir tanımı var : Aile filmi . 
O kadar doğru bir tanım ki bu .
Hani paralı TV kanallarında karşımıza çıkan , " sevgi " , " ailenin önemi " , " çocuk sevgisi " , " fedakarlık " temalı filmler .
Film Disney yapımı - ki bir aile filmi için bu bir avantaj .
Asla kan yok , asla yumruklaşma yok , hatta filmin kötü adamı bile yok !
Ama akıllarda deli sorular . 
Çocuk sahibi olmaya çalışan genç çift .
Umutlarını yitirdikleri anda karşılarında beliren bir çocuk .
Ama bu " farklı " bir çocuk .
Bacaklarında yaprak var .
Bu çocuk nereden geldi ?
Neden bu kadar sevimli ?
" Doğanın gücü " nün bir yansıması olabilir mi ?
Ya da bir " ders " ? 
Zamanında Hugh Grant'li " Bir Erkek Hakkında ( About a Boy ) " için yazdığı senaryoyla epey sükse yapan Peter Hedges , yine hem yetişkinlerin hem de çocukların dünyasındaki sorunlara eğiliyor .
Ama bu " gerçeküstü " bir müdahalede bulunuyor .
Bacaklarındaki yapraklar dışında sorunsuz görünen bir çocuğu bir anda peydah ederek , genç çiftin hayatına sokuveriyor .
Burada yönetmen ders verir gibi : " çocuk diye tutturan genç çiftler acaba gerçekten bir çocuk sahibi olmaya hazır mı ? " . 
Jennifer Garner ( ve gamzelerinin ) oynadığı Cindy , Joel Edgerton ( " Warrior " da Tom Hardy'den rol çalan adam ) tarafından icra edilen Jim , sadece Disney yapımı bir aile filminde olabilecek türden bir çift .
O kadar iyi kalpliler ki .
Geçim dertleri var ama onun ötesinde kafayı taktıkları şu çocuk meselesi .
Nasıl bir çocuk istediklerini kağıtlara yazıp kutuya koyuyorlar .
Bahçeye gömdükleri o kutunun içinden yağmurlu bir gecede Timothy adında sevimli mi sevimli bir çocuk ( CJ Adams gerçekten çok sevimli ) çıkıveriyor .
Biraz korkutucu bir sahne aslında .
( Filmdeki evin aynı zamanda Halloween 2'de kullanıldığını söylesek ? ) 
Woody Allen'vari " bastırılmış bir gerçeküstücülük " var burada .
Ne genç çift ne de çevresinde yaşayanlar , bu çocuğun nereden çıktığını sorguluyor .
Sanki yıllardır orada onlarla yaşıyormuş gibi .
Ama film bunu umursamıyor ; dediğimiz gibi amaç " ders vermek " .
Neydi o ders : çocuk sahibi olmak kolay değil .
Hele " mükemmel bir çocuk " için liste hazırlayan çiftlerin dikkatine : peki siz mükemmel misiniz ? 
Doğmaktan çok doğanın bir çocuğu gibi Timothy Green .
Size yer yer Pinokyo'yu , yer yer " Yapay Zeka ( A. I. Artificial Intelligence ) " daki robot çocuğu yer yer de " İyilik Bul , İyilik Yap ( Pay it Forward ) " daki " iyiliği akımı başlatan " ufaklığı hatırlatabilir .
Toplumların daha da önemlisi ailelerin " farklı " doğan çocukları kabullenişi üzerine bir öyküdeyiz .
Ama Hedges sanki anlatması kolay bir şeyi gereğinden fazla zorlaştırmış gibi .
Genç çiftin hayatına bir çocuğu uzaylı gibi sokmak yerine en baştan " evlat edinme " müessesini kullanmış olsa , bazı taşlar yerine daha rahat oturabilirdi . 
Yazımızı bağlayacak olursak , gecenin geç bir vaktinde anne - babanız tarafından paralı bir tv kanalında seyredilen ve ertesi sabah size " dün geceki film çok güzeldi , tam bir aile filmi " şeklinde anlatılacak bir yapım bu .
Tercih sizin . 
twitter : @orkansanci
