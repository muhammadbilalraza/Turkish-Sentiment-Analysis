Müjdat Gezen Sanat Merkezi’yle ülkemize değerli birçok oyuncu kazandıran , Türkiye’nin ileri gelen oyuncu , tiyatro insanı , sinemacılarından Müjdat Gezen ; öğrencileriyle birlikte bir film çekme hayaliyle senarist ve yönetmen koltuğuna oturdu ve Diktatör Adolf Hitler'in Hayatının Esrarengiz Yönleri , bu hafta vizyonda . 
Tiyatroyu ülkemizde ileri götüren , 100’e yakın filmde rol alan , Gırgıriye filmlerinin öykülerini yazan , senarist , yönetmen vb. daha birçok özelliği olan Müjdat Gezen , bu filminde maalesef ismi gibi uzun bir film çekerek , sıkan 2 saatlik bir sinema deneyimi sunuyor . 
Hayatını Yeşilçam’a adamış , 50 yıldır reji asistanlığı koltuğundan oturmuş Muammer Çetintaş , yönetmenlik hayalini gerçekleştirmek için bir adım atar .
Babasından kalma evini ipotek ettirerek , hasta olmasına rağmen film çekimlerine başlar .
Muammer film çekimi boyunca karşılaştığı zorlukları Yeşilçam’dan öğrendikleriyle kotarmaya çalışsa da hem sette hem de özel hayatında işler pek de umduğu gibi gitmez . 
Müjdat Gezen’i az çok takip eden , ki ülkemizde bilmeyen yoktur , filmin isminden dahi yola çıkarak güldürürken ve ağlatırken eleştirel tavırda olacağını tahmin eder .
Nitekim canlandırdığı başrol karakteri Muammer’in film konusu için seçtiği Adolf Hitler de günümüz Türkiye düzenine bir eleştiri niteliğinde .
Bununla birlikte Yeşilçam’a saygısını gösterdiği filmde sinema sektörünü , kişilerin duruşunu da irdeliyor .
Fakat filmin içerisine serpiştirilmiş milli içkimiz ayrana gönderme gibi sahnelerin ana fikri Müjdat Gezen’den beklenirken , bu sahneler çekici şekilde işlenmemiş .
Filmde ne gülebiliyorsunuz ne de filmde yükselen ağıtsal müziklere rağmen duygulanabiliyorsunuz . 
Müjdat Gezen’in oyunculuğu tanıdık , diğer oyuncular ortalama düzeyde , çekimler eski usul .
Şevket Çoruh , Mustafa Alabora , Günay Karacaoğlu gibi sevilen isimler konuk oyuncu olarak filmin nabzını biraz olsun yükseltse de diyalogları sönük . 
Müjdat Gezen her yıl öğrencileriyle birlikte film çekmek istiyormuş , fikren Türk sinemasının ve öğrencilerinin gelişmesi açısından şahane bir haber .
Fakat sinema teknikleri , mizah anlayışı değişirken buna ayak uydurmayan yapımlar seyircinin kalbinde yer etmeyecek , beklenilenden daha az kişiye ulaşacaktır .
