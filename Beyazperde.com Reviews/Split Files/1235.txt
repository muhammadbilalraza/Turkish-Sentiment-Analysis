Söz konusu Türk sinemasında aksiyon , gerilim , korku olunca şöyle bir çekine çekine oturuyoruz koltuklara .
Malum ne yapılsa olmuyor , hep eksikler ya da fazlalıklar .
Senaryo iyi olsa oyunculuklar kötü , yönetmen bir şeyler yapmak istiyor ama hikaye sınıfta kalıyor .
Bir türlü ayar tutmuyor , seyirci memnun olmuyor .
Dönem dönem çok iddialı tanıtımlarla vizyona giren ancak hezimete uğrayan yapımların ardından , bir Tolga Örnek’in Labirent’ini sayabiliyoruz eli yüzü düzgün aksiyon olarak ve bence artık bir de Panzehir’i .
İlk iki filmi Büşra ve Dağ ile cesaret isteyen sulara açılan Alper Çağlar , üçüncü filmi Panzehir ile de iddiasını sürdürüyor .
Çağlar Panzehir’de bir aksiyon / suç filminin gerekliliklerinin hemen hepsini yerine getiriyor ve bunu yaparken de etkileyici bir atmosfer yaratıyor .
Karaktere hayati bir amaç verip , bir de zaman sınırlaması koyarak geri sayım yaptırınca , hikayenin dinamiği oluşturulmuş oluyor zaten .
Senaryo açısından geriye kalan ise , ana hikayenin boşluklarını doldurarak , yan karakterleri hikayeye yedirmek ve diyalogları oluşturmak .
Bunu da layıkıyla başarırsan , elinde senaristlik açısından başarılı bir metin tutuyorsun demektir ve artık işin çok daha kolaydır .
Alper Çağlar da Panzehir'de aynen bunu uygulamış , baş karakteri tetikçi Kadir Korkut’a hayati bir amaç ve yalnızca 6 saat vererek heyecanı doruğa çıkarmış .
Ancak eminim ki Kadir 6 saatlik yolculuğunu tek başına yapsaydı , filmden bu kadar zevk almazdım .
Çünkü Kadir’e eşlik eden köstebek Polis Cem , Panzehir’in en iyi yazılmış ve oynanmış karakteri .
Detaya girmeden filmin hikayesinden bahsederek devam edelim .
Kadir , babası tarafından can dostu Cemal’e emanet edilen ve ailesini kaybettikten sonra Cemal’in yanında büyüyen bir tetikçi .
Yıllar boyu mafyaya hizmet etmiş , Kara Cemal’in en pis işlerini yapmış , gözünü kırpmadan adam öldürmüş , ama içindeki iyiliği öldürmeyi becerememiş bir adam .
Günün birinde bu iyi tarafını kalp gözü ile görebilen bir dünya güzeli çıkıyor karşısına Kadir’in ve Kadir ona bir söz veriyor .
Gidecekler buralardan , bırakacak bu işleri .
Kadir yıllardır hizmet ettiği Kara Cemal’den affını istiyor ama bu dünya öyle bir dünya ki ; girmek zor , çıkmak imkansız .   Kara Cemal’in iki ezeli rakibinin ortadan kalkması lazım ve bunu ancak Kadir yapabilir .
Peki bunu Kadir’e ne yaptırabilir ?
Sadece 6 saat içinde ölecek olması yetmez , yanında onun yüzünden ölecek bir başkası daha ve sonunda onun yüzünden zarar görecek sevdiği kadın da olmalı işin içinde .
Filmin aksiyonu dur durak bilmeyen cinsten değil , gayet dozunda .
Çekim teknikleri , gri siyah atmosfer , müziklerin kullanımı oldukça başarılı .
Birkaç efektte ( Zincirlikuyu Mezarlığı’ndaki patlama sahnesi gibi ) bir rahatsızlık hissediyorsunuz ama bundan sebep filmi yermek , tek başına yeterli değil .
Bir de filmin başlarında küçük Kadir’in nişan alıp vuramadığı su sişesini , Kara Cemal’in oğlunun masasında görünce bir konuya bağlayacaklar diye düşünmüştüm açıkçası .
Ancak o obje bir şekilde es geçilmiş .
Filmin başrolünde yer alan Emin Boztepe , Güney Çin kökenli bir dövüş sanatı olan Wing Tsun ustası olarak biliniyor .
Bu özelliği ile de Kadir Korkut karakterine çok başarılı ve tabir - i caizse " havalı " bir şekilde can veriyor .
Cüneyt Arkın bu kez kötü adam .
Arkın’ın karakteri Kara Cemal’in gençliğini oğlu Murat Arkın oynuyor ki , bu da kadronun büyük artılarından biri .
Gelelim Polis Cem karakterini oynayan Tolga Akdoğan’a .
Kendisi ile bir izleyici olarak ilk kez bu filmde tanıştım ve dedim ki ; " vay be " !
Oldukça doğal bir oyunculuk sergileyen Tolga Akdoğan’ın oynadığı Cem / Osman karakteri , aslında resmen filmin ikinci başrolü .
Ancak ne tanıtımlarda , ne de basın bültenlerinde ön plana çıkmıyor .
Gönül rahatlığı ile söyleyebilirim ki , filmin en güzel sürprizi bu karakter oldu benim için .
Özenle yazılmış ve iyi oynanmış , ağzından çıkanlar da bir o kadar kendine yakışır kelimeler .
O gerilimli atmosferin içinde gülümsetiyor .
Filmde farklı karakterlerden ötürü Almanca , İtalyanca ve İngilizce olmak üzere 3 farklı yabancı dil de kullanılmış , bu kişilerin anadilleri kullanılınca da kesinlikle sırıtmıyor tabii .
Panzehir bu hafta bize “Son 6 saatin kalsaydın sen ne yapardın ? ” sorusunu yöneltirken , bizim de ona bir sorumuz var ; “Kızın adı ne ? ”
