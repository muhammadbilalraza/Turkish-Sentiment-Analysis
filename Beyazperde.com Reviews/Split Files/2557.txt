Angelina Jolie'nin ‘dünya meselelerine duyarlı ' oluşunun arkasında bir ‘rol yapma ' durumu seziyor musunuz ?
Bize sorarsanız , birçok kişinin kafasını meşgul eden bu sorunun cevabının pek bir önemi yok deriz .
Neden mi ?
Bir şekilde ellerinde ‘güç ' bulunduran isimlerin , her ne sebeple olursa olsun kimi kaygılar taşıyıp bunların üzerine gitmelerinin ne gibi bir zararı olabilir ? ‘Güçsüz'ün ( ya da ezilenin ) meselesine eğilirken illaki ‘samimi ' olmak gerekmez , gerekmemeli .
Bunu bir reklam aracı olarak kullanıyorsanız bile , en nihayetinde bir ‘duyarlılık'ın yansımadır bu .
Ezilene az ya da çok sağladığınız yarar , bir şekilde genel toplamda adaletsizliğin karşısında durmak anlamına gelecektir . 
2007 yapımı belgesel " A Place in Time " ı bir kenara koyarsak , Angelina Jolie'nin ilk yönetmenlik çalışması Kan ve Aşk ( In the Land of Blood and Honey ) da beklendiği gibi bu duyarlılığın bir uzantısı olarak karşımıza çıkıyor .
Her ne kadar Sırp toplumunun öfkesini üzerine çekmiş , Sırpların filmin IMDb'deki notunu düşürmek için ellerinden geleni yapmalarını tetiklemiş olsa da , bu filmin bir ‘rol ' olmadığı apaçık ortada .
Jolie'nin buradaki hikâyeyi anlatırken ‘tarafgir ' olduğu iddia edilebilir , doğrudur da .
Ancak bu taraf olma durumunun bir yandan da insanlıkın tarafını tutma anlamına geldiği de unutulmamalı . 
2. Dünya Savaşı'ndan sonra Avrupa kıtasının 20. yüzyıldaki en yakıcı çatışmalarına sahne olan Saraybosna'yı mekan ediniyor Kan ve Aşk .
Kapı komşularının birbirini ezip geçtiği , ‘ölüm'ün sıradanlaştığı , tecavüzün ‘hak ' sayıldığı bir dönemi yeniden anlatıyor Jolie filmiyle .
Erkeklerin hiç edildiği , kadınlarınsa yaşamayı unutacak kadar aşağılandığı ‘günah yılları'na yöneltiyor kamerasını .
Evet , Sırpların bu filme öfkelenmelerini anlayabiliyoruz .
Unutmaya çalıştıkları bir günahı yeniden önlerine getiren Jolie'ye karşı bir ‘cadı avı'nı başlatmış olmalarını da .
Ancak tüm bunların yaşananları , tanıklıkları , acıları , daha doğrusu ‘gerçek'i törpüleyeceğini sandıklarını düşünmüyoruz .
Onlar da biliyor günahlarını , her ne motivasyonla olursa olsun yapılanların bir ‘soykırım'ı işaret ettiğini . 
Kan ve Aşk , Bosnalı Müslümanları yeryüzünden silmeye çalışan Bosnalı Sırplara yükleniyor , evet hem de epeyce yükleniyor .
Ama bu yüklenişte tipik bir Batılı soğukkanlılığı da mevcut .
Bunu bir aşk hikâyesiyle örtmeye çalışıyor Jolie . ‘Kurban ve cellat ' arasındaki aşkın yansımalarını koyuyor hikâyenin göbeğine .
Bosnalı Müslüman kadın Ayla ile ona âşık olan Sırp subay Danijel'in ‘kirli savaş ' boyunca yaşadıkları ilişkiyi izliyoruz filmde .
Hikâye , bu yanıyla Ang Lee'nin Dikkat Şehvet ( Se jie ) ' ini hatırlatıyor .
Oradaki karakterlerin motivasyonlarına benziyor buradakilerin duyguları ve eylemleri .
Bu ortaklık , filmi bir ‘kopya'ya dönüştürmüyor , aksine farklı coğrafyaların evrensel meselelerine dikkat çekme işlevi üstleniyor . 
Bütün dünyanın uzunca bir süre sırtını döndüğü , görmemeyi tercih ettiği savaşa olabildiğince içeriden bir bakış atan Kan ve Aşk , bu tür ‘olağanüstü ' durumlarda kadınları ‘doğal fahişe ' olarak gören zihniyetin üzerinde tepiniyor , yaşananların acısını tükürüyor bu zihniyetin suratına , ‘insan olma'nın nasıl da çabucak unutulduğunu gösteriyor bir kez daha .
Filmde birçok çarpıcı sahne var , ama biri bu anlamda tam da hedefi buluyor .
Danijel , askerlerinden birine evde durumların nasıl olduğunu soruyor .
Askerse karısının üç aylık hamile olduğunu ve erkek çocuk istediğini söylüyor .
Kız çocuk olursa onu çok seveceğini ve rahat bırakmayacağını ekliyor ardından da .
Bunları gayet ‘doğal ' bir şekilde anlatırken , hayatlarını yaşanmaz kıldıkları , ailelerini öldürdükleri , sistematik biçimde tecavüz ettikleri , hamile bıraktıkları , kısacası ‘insan ' olarak görmedikleri kadınlara dair bir ‘parantez ' açmayı bile düşünmüyor .
Onların ‘normalleşen ' bir sürecin son derece ‘normal ' kayıpları olduklarını kanıksamış belli ki ! 
Kimi zaman ajitatif hamlelerin öne çıktığı , hikâye kurgusunda bazı aksaklıkların göze çarptığı Kan ve Aşk , anlatımından ziyade anlattıklarıyla ‘önemli ' bir film .
Angelina Jolie de işin bu yönünün öne çıkmasını sağlıyor yönetimiyle , ‘mükemmel ' bir sinema filmi yapmak değil belli ki amacı .
Zaaflarına rağmen bunu başarıyor sonuç olarak , etkiliyor izleyenleri , tepkisiz kalmalarına izin vermiyor .
Tepkisiz kalmak demek , insanlıktan da giderek uzaklaşmak demek zaten .
Bunu da biliyoruz filmi izlerken , uzaklaşmamaya çalışıyoruz insanlığımızdan .
