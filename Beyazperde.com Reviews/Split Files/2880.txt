Florence ( 2016 ) , Benim Güzel Çamaşırhanem ( 1985 ) , Tehlikeli İlişkiler ( 1988 ) , Sensiz Olmaz ( 20 ) ve Kraliçe ( 2006 ) gibi filmlerle aklımıza kazınan İngiliz yönetmen Stephen Frears’ın son çalışması .
1944 yılının New York’unda açılan film , dönemin sosyetik isimlerinden Florence Foster Jenkins’in gerçek hayat hikayesinden bir kesite yer veriyor .
Babasından kalan yüklü mirasına ve müziğe olan gönülden bağlılığına tutunarak , dünyadan bir haber yaşayan Florence , Carnegie Hall’da izlediği bir konserden esinlenerek sahnelere geri dönmeye karar veriyor .
Florence’ın kapı gıcırtısından hallice olan sesi , bu denklemdeki en büyük sorun oluyor .
Ancak kocası St Clair Bayfield’ın elindeki maddi gücü kullanarak yarattığı güvenli ortam , Florence’ın tüm yeteneksizliğine rağmen hayallerindeki soprano olarak sahne almasını sağlıyor .
İzleyenlerin filmi seyrederken Florence ile kurduğu tereddütlü sevgi - nefret ilişkisi Frears’ın filminin en cazip özelliği .
İngiliz yönetmenin , çevresindekilerin ilgisinden ve beğenisinden beslenen , saftirik New York sosyetesi Florence’in hikayesini beyazperdeye taşırken tutturduğu ikircikli anlatım müthiş keyif verici .
Filmin bir sahnesinde kendisini Florence’ın para gücüyle sahip olduğu cürete öfke duyarken bulan seyirci bir başka sahnede St Clair’in sevdiği kadın için yarattığı gerçekdışı aleme rahatlıkla sempati duyabiliyor .
Hikayenin farklı aşamalarını bambaşka duygulara kapılarak izleme fırsatı sunan Florence , bu özelliği sayesinde temposunu bir an olsun düşürmüyor .
Film bu sürükleyiciliğini Stephen Frears’ın başarılı yönetiminin yanı sıra başrol oyuncusu Meryl Streep’in kusursuz performansına borçlu .
Gidişatın izleyenlere yaşattığı duygusal gelgitlere bir an olsun teklemeden uyum sağlayan Streep’in göz kamaştırıcı oyunculuğu sayesinde Florence’ın naif , şuursuz , şımarık , çocuksu ve bir o kadar da hayatın türlü türlü yükünü üzerinde taşıyan renkli karakteri tüm inandırıcılığıyla beyazperdeye aktarılıyor .
St Clair karakterini canlandırırken izlediğimiz Hugh Grant’in performansı ise bu inandırıcılığın pekiştirilmesinde kilit rol oynuyor .
Filmde , Florence’ın ustalıkla kurgulanmış gerçekliği ile dış dünyanın mantıksal gerçekliği arasındaki denge , St Clair karakterinin istikrarlı duruşu sayesinde tutturuluyor .
Hugh Grant’in canlandırdığı karakterin tepkisizliğini bile bir tepkiye dönüştüren başarılı performansı bu karmaşık duygu durumunu ustalıkla yansıtıyor .
Yıllardır The Big Bang Theory dizisinde izlemeye alıştığımız Simon Helberg’in Cosmé McMoon rolünde karşımıza çıkması ise filmin en büyük sürprizlerinden biri oluyor .
Meryl Streep ve Hugh Grant gibi iki usta oyuncu karşısında bir an olsun ezilmeyen Helberg , başarılı bir performans sergiliyor .
Bütün bu özellikler , filmin başarılı sanat yönetimi ve kostüm tasarımlarıyla birleştiğinde ise ortaya izleyenleri duygudan duyguya sürükleyen bir sınıf eleştirisi çıkıyor .
Hiçbir politik iddiası olmamasına rağmen kapitalist sistemin toplumsal değerleri nasıl şekillendirdiğine ilişkin örtülü mesajlar vermeyi başaran Florence , izleyenleri sosyal hayatın yapıtaşları üzerine düşünmeye ve insanlar arasındaki güç ilişkilerini sorgulamaya itiyor .
Böylelikle , Stephen Frears’ın yeni filmi , izleyenlere sayısız duyguyu aynı anda yaşatmayı başaran , düşündürücü ve bir o kadar keyifli bir sinema deneyimine dönüşüyor .
