Not : Yazı filmle ilgili bazı sürprizbozanlar içerir . 
Glenn Close'yi tanımasaydık ve önceden filmle ilgili bir şey duymuş olmadan izleseydik Hizmetkar Albert Nobbs ( Albert Nobbs ) ' u , şu bir gerçek ki Close bizi çok daha fazla şaşırtmış olacaktı .
Kendiliğinden erkeksi ve karakteristik yüz hatlarına sahip olan ünlü oyuncu Close için erkeğe benzemek açıkçası çok da zor olmamış , saçlarının kısa olması , makyaj yapmaması ve takım elbise giymesi yeterli olmuş dış görünüş için .
Ama bir karakter olarak Albert Nobbs'a hayat verişi , bana sorarsanız Oscar'lık ! 
İrlandalı yazar George Moore'un 1918 yılında yazmış olduğu bir kısa öyküden , önce tiyatroya adapte edilen Albert Nobbs , 1980 yılında salonlarda yerini alırken başrol gene Glenn Close'daydı .
O günden beri , yani 30 yıldır bu karakterin sinemaya taşınması projeleri için çalışmakta olan Close , ancak 2011'de muradına erebildi .
19. yüzyıl İrlandasında kadınların ikinci sınıf muamele görmesi sonucunda erkek kılığına girerek bu acımasız dünyada kendine bir yer edinebilen , erkek görünümüyle mekanlarda garsonluk yaparak bu zamana kadar geçimini sağlamış olan , bu yüzden artık kadınlık nedir bilmeyen , aslında erkeklik nedir onu da bilmeyen , artık neredeyse cinsiyetsiz biçimde sadece hayatını idame ettirmeye odaklanmış bir karakter Albert Nobbs .
Filmi izlememiş olanlar için bir sürprizbozan uyarısı vermek durumundayım zira filmle ilgili önemli bir karakter daha var ki bahsedilmeden geçilemez .
Nobbs İrlandanın en popüler otelinde garsonluk yaparak ve aldığı bahşişleri odasında gizli gizli biriktirerek kendi hayatını çizmek adına hayaller kurarken bir geceliğine odasını paylaşmak zorunda kaldığı iri kıyım Mr .
Page onun gizlenmekte olan bir kadın olduğunu anlar !
Nasıl bir tesadüftür ki , Page de aslında , erkek kılığıyla yaşamına devam eden bir kadındır !
Hikayenin bu kısmı , " tesadüflere inanırım ama bu kadarı da fazla " dedirten cinsten açıkçası .
Fakat Hubert Page rolündeki Janet McTeer'in inanılmaz performansı da , en az Close kadar alkışlanmalık .
Üstelik Nobbs karakterine kıyasla kendine daha güvenli , daha hareketli ve konuşkan bir karakter olarak çizildiğinden , filmde kendini göstermesi ve hatta sivrilmesi de daha kolay olmuş diyebiliriz .
Page , Nobbs'un hayatında bir dönüm noktası olacaktır , nasıl yaşaması gerektiği konusunda bir fikri olmayan Nobbs , sanki dünyaya düşmüş iki uzaylıdan biriymiş gibi , diğer uzaylının yaptıklarını taklit ederek ancak bu dünyada varolabilecektir .
Neden Page de onun gibi kadınlığını saklamış ve yaşamamıştır ?
Peki nasıl olmuş da başka bir kadınla evlenebilmiştir ?
Evlendiği nasıl bir kadındır , sahici midir ?
Hayatlarını nasıl kurmuşlardır ?
Aynı yollardan o da geçerse mutlu olacak mıdır ?
Nobbs filmde bu noktadan sonra kendi hayatı ve mutluluğu adına yeni öğrendiği bu yoldan ilerlemek için naif bir çaba gösterecektir . 
Filmde bir yandan otelde olup bitenlere de şahit oluyoruz .
Page'in karısının dediği gibi , aslında dışarıdan bakıldığında eğlencelidir , otelin içinde yaşananlar .
Otel sakinleri , karakteristik özelliklere sahipler .
Her biri ya komik , ya gıcık , ya işveli , ya çapkın , ya sarhoş .
Üstelik çoğunun herkesten sakladığı sırları var .
Evet , aslında tanık olduğumuz tek sırra sahip kişi Nobbs değil , biz ona odaklanarak öykünün etrafında dolanan herkesin sakladıklarına da ufak ufak tanıklık etmiş oluyoruz .
Filmde Nobbs'un hayallerindeki karısı , Mia Wasikowska'nın canlandırdığı Helen'dir ama maalesef Helen gönlünü otel çalışanlarından Joe'ya kaptırmıştır .
İlginçtir , Joe , içi en dolu yaratılmış karakterlerden biri olmuş .
Aslında Helen'i sevdiğine ve onunla Amerika'ya kaçmayı başararak bir hayat kurmak istemesine , fakat gençliği , sorumsuzluğu ve içki alışkanlığı nedeniyle agresif tavırlar sergilemesine , babasından nefretle bahsetmesine ve en korktuğu şeyin babasına dönüşmek olduğuna , bir çocuğu olduğunu öğrendiğinde tam da bu yüzden paniklemesine , önce bu sorumluluğu kabul edip , sonra yapamayacağını söylemesine ve yarattığı kaosa inandırıyor seyirciyi .
Fakat bu küçük hikayenin , filmin asıl hikayesine bir katkısı olduğunu söylemek ne yazık ki güç . 
Film bir dönem filmi ve aslında dönemin toplumsal yapısını göstermek üzerine daha çok odaklanıyor .
Hal böyle olunca , aslında günümüzde bile yaşansa büyük bir marjinallik olarak algılanacak olan , bir kadının erkek olmak zorunda hissetmesi ve kendi hayatını kurmak için başka bir kadınla evlenmenin hayalini kuracak kadar kendinden uzaklaşmış olması şeklindeki psikolojik durumun çok da derinine inilmemiş oluyor .
Elbette , kendisini bu duruma düşüren şeyin ta kendisi toplumsal durum zaten fakat sonuç olarak etrafında bir kadın olarak da hayatını idame ettirebilmiş örnekler var .
Nobbs tam olarak neler yaşadı da kendisini bu çıkmazın içinde buldu ?
Bununla ilgili detayları , Page ile bir şöminenin karşısında dertleşirken kısacık paylaşıyor Nobbs ama ne yazık ki karakterin derinliği açısından bu bilgiler yeterli olmuyor .
Nobbs'un kurmayı hayal ettiği tütün dükkanını kendi kafasında yaratırken , o hayale bizi de çok başarılı bir şekilde dahil eden yönetmen , keşke aynı teknikle Nobbs'un geçmişine de giderek bizi psikolojik durumunun içine biraz daha sokabilseydi . 
Aslında çok fazla inişleri çıkışları olmayan filmde duygusal anlamda en etkileyici sahnelerden biri de , Nobbs ve Page'nin kadın kıyafetleriyle sahilde dolaşmaları ve Nobbs'un kendisini ilk kez bu kadar özgür hissettiğine şahit olduğumuz dakikalardı .
Close ve McTeer , filmde gerçekten o kadar erkekleşmişler ki , üzerlerine kadın kıyafetleri giydiklerinde , sanki gerçekten de iki erkek kadın kılığına girmişler ve kıyafetler üzerlerine " doğal olarak " hiç de oturmamış , sakil durmuş gibi görünüyordu . 
19. yüzyıl İrlanda'sı fonunda sevgiyi aramayı , kabul görmeyi ve kendini bulmayı anlatmak istiyor Hizmetkar Albert Nobbs , üstelik cinsel eşitsizlik konusunda evrensel bir duruma işaret ederek .
Oyunculuk performansları ve cesur konusu ile , izleyip üzerine düşünülmeyi hak eden filmlerden . 
twitter . com / blossomel
