Henüz bu tür şeylere alışık olmayan ' muggle ' lara ( büyücü olmayan normal insanlar ) önemli hatırlatma : burada işler sizin dünyanızdaki gibi işlemez .
Burada büyücüler , cadılar , asalar , iksirler , birbirinden garip yaratıklar ( böcürt , pıtırkurt , hinzıpır . ) ve tabii ki dünyanın en heyecanlı oyunu quidditch vardır .
Bu yüzden yapılacak en güzel şey , 2 saat 15 dakika kadar ne olduğunuzu unutup , hayal ürünü olarak adlandırdıklarınızın tadını çıkarmaktır .
Harry Potter serisi bir anlatıcıya ihtiyaç duysaydı , ben bazı yetişkinler ( özellikle Küçük Prens'in yakındıkları gibi olanlardan ) için bu açıklamanın yapılmasını oldukça uygun görürdüm .
Tabii benim gibi kitapları çoktan okumuş , hararetle filmlerin gösterime girmesini bekleyenler için zaten ihtiyaç yok .
Serinin her filmini hararetle beklesem de Harry Potter ve Azkaban Tutsağı , beni ve tahminimce diğer birçok Harry Potter severi diğerlerinden daha fazla heyecanlandırmakta .
Nedeni ise bu bölümün öncekilere göre çok daha fazla gerilimli ( hatta korkunç desek abartmış olmayız ) olması ve adeta bir polisiye roman mantığı ile , düğümleri çözüle çözüle , merakı sonuna kadar sürdürerek ilerlemesi .
Gerçekten de bu bölümde merak ettiğimiz şeylerin sayısı oldukça fazla : Sirius Black'in Azkaban'dan nasıl kaçabildiği ( kaçan ilk mahkum ; oldukça da azılı bir suçlu ) ve neden şimdi Harry'nin peşine düştüğü , Hermione'nin nasıl olup da saatleri çakışan birçok derse birden girebildiği , Profesör Snape'in yeni Karanlık Sanatlara Karşı Savunma öğretmeni Profesör Lupin hakkındaki şüpheleri , ruh emicilerin Harry'yi diğerlerine göre neden daha fazla etkilediği ve tabii Harry'nin gördüğü kocaman siyah bir köpek görünümündeki ' Ecel ' !
İşte filmin ( aslında tabii kitabın ) güzelliği de burada yatıyor .
Çözülmesi gereken o kadar çok gizemli olay var ki , sonu gelene kadar yerinizde duramıyorsunuz .
Küçük büyücülerimizin her an yeni bir sorunla karşılaşabileceklerini biliyor ; ancak bu sorunla başedebilmek için ne tür büyücülük yöntemlerine başvuracaklarını tam olarak tahmin edemiyorsunuz .
Tahmin edilemezlik bununla bitmiyor .
Film boyunca kimin iyi kimin kötü olduğu konusunda da bir ikilem söz konusu .
İlk olarak , Azkaban muhafızları oldukları için aslında sadece kötü suçluları etkilemeleri beklenen ruh emiciler , suçluluk ya da masumiyet kavramlarından ziyade , hayatın kendisine saldırmakta .
Onlar için etraflarında herhangi bir canlının olması yeterli .
İlk yaptıkları şey o canlının içindeki tüm iyilikleri çekip , almak oluyor .
Vicdan ya da mantık sahibi değiller .
Şimdi bunlar iyi muhafızlar mı ?
İkincisi , filmin sonunda büyük sırrını öğrendiğimiz Lupin , çok iyi bir öğretmen , karanlık sanatlardan gerçekten anlıyor ( öncekilerin pek anladığı söylenemezdi ) ve Harry'ye çok yardımı dokunan , ona adeta akıl hocalığı yapan biri .
Peki büyük sırrı onu kötü biri mi yapmakta ?
Son olarak , Harry Potter serisinde salt kötü olarak gördüğümüz , zayıf yanlarından henüz haberdar olmadığımız ( bebek Harry tarafından yenilgiye uğratılması dışında ) tek insan Lord Voldemort .
Onun en sadık hizmetkârı olduğu söylenen Sirius Black de yalnızca kötülük tarafından yönlendirilen bir insan mı ?
Onun da birtakım iyi yönleri olamaz mı ?
Bu ikilemlere düşmek , ergenlik çağına girmiş büyücü çocukların da normal çocuklar gibi bağımsızlık , ebeveyn yokluğu , kendi aralarında çekişme problemleri yaşayabildiklerini görmek , her tür acayip olayın gerçekleşebileceğine inanmak isteyenlerdenseniz Harry Potter ve Azkaban Tutsağı'nı seveceksiniz demektir .
Eğer bunlar yeterli değilse ; size oldukça karanlık ve bir o kadar gotik görüntüleri öneririm .
Cuaron , bu atmosferi sağlamak için bayağı uğraşmış , uğraştığına da cidden deymiş .
Tabii özel efektler de görüntülerinin etkisini artırmış .
Özellikle ruh emicilerin etrafta olduğu sahneler , onların , romanda ayrıntılarıyla tasvir edilen hayatsızlıklarını çok iyi yansıtmış .
Kitabı okuyup , seven birçok kişi eminim filmin romanla uyumunu merak etmekte .
Film , hâliyle , kitaba birebir uymamakta .
Zaten bu yüzden uyarlama adını almakta .
Benim , kitaptan farklı olarak aktarılan yerlerle ilgili sadece tek bir endişem var : o da kitabı okumayanların ya da çocukların , ' Çapulcu Haritası'ndaki kişiler ile ilgili bağlantıyı kuramama ihtimalleri .
Belki de boşuna bir endişedir ya da yapımcılar bunu benden önce düşünmüştür ve sonraki filmlerde bir hatırlatma olacaktır .
Farklı uyarlamanın getirdiği en hoş şey ise zamana dair kısır döngünün ( kitapta yalnız bir örnek ile ifade edilirken ) filmde üç tane örnek ile birden pekiştirilmesi olmuş .
Yeni karakterleri canlandıran ünlü oyunculara gelince .
Emma Thompson , oldukça garip ve komik bir tip olan Trelawney'e inanılmaz yakışmış .
David Thewlis , benim hayalimdeki Lupin'den farklı olsa da , film esnasında karakteriyle gayet uyumlu gözüküyor .
Ve tabii Sirius Black'te Gary Oldman'ı görmek fazlasıyla memnuniyet verici .
Oldman hangi karakteri canlandırırsa canlandırsın , biliyorsunuz ki hakkıyla canlandıracak , karakterinde mutlaka ilginç birtakım yönler ve hakiki bir derinlik olacak .
En iyisi boş vaktiniz olduğunda ( boş vakit ; çünkü aynı anda birçok yerde birden olamazsınız ) bu filmi izleyin .
Emin olun yaptığınız birçok ' muggle'ca şeyden daha zevkli gelecek .
