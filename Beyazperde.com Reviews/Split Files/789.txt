Hakkında en az şey bildiğimiz organımız olan beynimiz kimi zaman şaşırtır bizi .
Bazen bir mimik , bir koku , bir gülümseme , bizi yıllar öncesinde kalmış bir anıya , bir kişiye götürebilir .
Neden böyledir ?
Beyin asla unutmaz mı ?
Unutan kim o zaman ?
Biz öldükten sonra beynimizin ilgili bölümleri uyarılarak sinyaller başka bir beyne taşınabilir mi ?
Bu başarılırsa , bir başka bedende yaşamaya devam mı ederiz ? “Suçlu” bu sorulara bilimsel bir yanıt vermiyor elbette .
Ama alakalı bir öyküsü var .
Çok önemli bilgilere sahip bir CIA ajanı devre dışı kalınca , onun hafızasındaki bilgiler bir başkasının beynine nakledilir .
Ama o kişi , ömrünün yarısından fazlasını hapishanede geçirmiş çok tehlikeli bir suçludur .
Tıbbi gerekçelerle ve tehlikenin büyüklüğü nedeniyle kısa sürede bulunabilecek en uygun denek o’dur .
Empati duygusu sıfırdır , hiçbir şey hissetmez .
O çok kıymetli bilgilerle bu adam ne yapacaktır , tehlikeli görevi yerine getirebilecek midir ?
İsrail doğumlu genç sinemacı Ariel Vromen filmine böyle bir başlangıç yapıyor ama sonra hızla bilimsel düzlemden uzaklaşıp Hollywood’un o bildiğimiz sularına meylediyor .
Şipşak olup biten olaylardan oluşan bir örgü , klişe sözcüğünün tam anlamını veren sonu belli sahneler , abartılı çizilmiş kartondan kötü adamlar .
Ama her klişe , içinde bir parça doğruluk da taşır .
Dolayısıyla yönetmenin aksiyonu gazlaması kötü bir tercih değil .
Hatta seyirci , o kötü adamın , iyi bir insanın beyniyle yapabileceklerini merakla izliyor .
Araya mizah içeren sahneler de serpiştirilmiş .
Drama sahnelerinde ise aynı iyimserliğimizi korumamız güç .
CIA ajanını oynayan Ryan Reynolds , ne ilginçtir ki , 2015 yapımı “Selfless”ta benzer bir senaryoda yer almıştı .
Hassas bilgilerin taşındığı tehlikeli suçlu Jericho’da ise Kevin Costner , son yıllardaki bitkin duruşunu terk etmiş , 61 yaşına rağmen gayet fit bir görünümle karşımıza çıkıyor .
Kötü kalpli ama “iyi” duygularla yeniden tasarlanmış düşünceleri yüzünden sık sık ikilemde kalan Jericho , ister istemez seyircide sempati yaratıyor .
Bunda , Costner’ın , yıllar önce bir Clint Eastwood şaheseri olan “A Perfect World”de yaptığı gibi , iyi - kötü arasında gidip gelen bir adamı başarıyla canlandırmasının rolü büyük .
Perdede ne yaparsa yapsın seyircinin kızamadığı bir suçlu yaratmak kolay iş değil .
Costner ayrıca sinemada , özellikle bizde pek kıymeti bilinmeyen “bakış / bakmak” eyleminin oyunculuğa neler kazandırabileceğini de bir kez daha gösteriyor .
Duygularını tamamen dışavuran bir bakış , sayfalarca metne bedel .
Filmin ilginç bir özelliği de Costner ile Tommy Lee Jones ve Gary Oldman’ı “JFK”den sonra bir kez daha buluşturması .
Doğrusu , Jones’un doktor ve Oldman’ın CIA yöneticisi tiplemeleri , isimlerinin ağırlığına oranla biraz hafif roller .
Sanki bu üç aktör çok gerekmese de bir “reunion” yapmayı istemiş gibi .
Kadroda ayrıca “Wonder Woman” karakteriyle önümüzdeki yıllarda daha sık göreceğimiz güzel aktris Gal Gadot da var .
Ama tüm bu isimler , Costner’ın resmen tek rol olduğu bir film olduğu için öne çıkamıyor .
Gary Oldman’ı merkeze alan yanıltıcı film afişi sizi yanıltmasın .
Tüm bu anlattıklarımızdan sonra aklınızda “klişe” vurgusu kalmış olabilir .
Biz de altını bir kez daha çizelim .
Film , kötü adamları temizlemekle görevli bir “iyi adam” üzerine kurulu .
O “iyi adam”ın ortaya çıkışı ilginç sadece .
Öyle çok stilize aksiyon sahneleri de yok .
Ama film , görevini yerine getiriyor mu getiriyor .
Costner’ın hala iyi durumda olduğunu görmek de hayranlarının yanına kar kalıyor .
