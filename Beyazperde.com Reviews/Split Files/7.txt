Sinema diliyle olduğu kadar mütevazı tavırlarıyla da festivallerde ilgi gören yeni nesil sinemacılarımızdan Tufan Taştan’ın yönetmenliğini üstlendiği ve 40. İstanbul Film Festivali’nde Türkiye prömiyerini yapan “Sen Ben Lenin” , gezdiği festivaller sonrası daha fazla da geciktirmeden , biraz da fazla kalabalık bir vizyon haftasında gösterime giriyor … 
28. Adana Altın Koza Film Festivali’nin ulusal yarışma bölümünde seyretme fırsatını yakaladığım yapım , Adana’da açık ara en yoğun seyirci ilgisine mahzar olan filmdi .
Tabii bu ilgide filmin her biri kendi başına başrol olacak kalibredeki yıldız oyunculardan oluşan “asemble kadrosunun” etkisi çok büyüktü .
Velhasıl bu festivalin ödül dağılımında jüri tarafından göz ardı edilse de seyirci , filmi Adana Seyirci Ödülü’ne layık görerek ‘halkın sevgilisi’ mertebesine çıkardı .
Öte yandan , şüphesiz ki karşımızda bu tabirden çok daha fazlasını barındıran bir yapım var . 
Önce kısa özet geçecek olursak ; sanki zamansız ve coğrafyasız ( sadece denizi olduğunu bildiğimiz ) bir kasabanın sahiline günün birinde bir Lenin heykeli vuruyor ; önce çocukların sonra da halkın ve nihayetinde bürokrasinin de ilgisini çekiyor , fakat tam da törenle kasaba meydanına dikileceği günün öncesinde , bu heykel sırra kadem basıyor !
Kimler gördü , kimler ilişki kurdu , kim çaldı , neden çaldı , koca bir muamma …
Ve bir arzu nesnesi olarak hem kasabalının hem de seyircinin önüne atılan ama perde gerisindeki bizlerin hiç göremediği bu kayıp heykelin soruşturulması için görevlendirilen iki polis amiri , tüm kasaba halkını tek tek sorguya çekiyor .
Amaç , ifadelerle ‘büyük resmi’ tamamlamak ve heykeli ne olursa olsun bulmak … 
Ankara doğumlu olan ve film yönetmenliğinden önce tiyatroculuk , oyunculuk , yazarlık geçmişi olan Tufan Taştan , polisiye kurgusuna yedirilen kara mizah örneği Sen Ben Lenin’i yakın dönemin sağlam yazarlarından Barış Bıçakçı ile beraber kaleme almış .
2017’de Pelin Esmer ile “İşe Yarar Bir Şey” filminin senaryosuna da imza atan Bıçakçı , aslında Seyfi Teoman’ın ( ki çok genç ve yazık bir kayıptır , ışıklar içinde olsun ) “Bizim Büyük Çaresizliğimiz” ( 2011 ) filminden bu yana edebiyatseverlerin yanı sıra sinema seyircisi tarafından da bilinen bir isim olageldi .
Senaryolardaki Barış Bıçakçı dokunuşunu , karakter işlenmesini ve hatta diyalogların seyirci tarafından artık fark edildiğini söylemek mümkün .
Hele ki “Sen Ben Lenin” filmini göz önüne alırsak ! 
Zira yukarıda bahsettiğimiz soruşturma tek mekanda geçiyor ve neredeyse tüm yükünü , karakterlerin polisiye olay örgüsünü farklı açılardan tutarak anlatma kabiliyetlerine yaslıyor .
Bu açıdan film , kelimenin tam anlamıyla bir diyaloglar Jenga’sı !
Her bir sahnenin ve karakterin kayıp olan meşum Lenin heykeli ile bir şekilde bir bağlantısı var ; ama , hiç kimse ağzındaki baklayı ilk soruşturmasında hemen de çıkarmıyor , olaylar dallanıyor budaklanıyor , soruşturmayı yürüten komiserler bir umut Jenga çubuklarını çekiyor çekiyor ama karakterlerin müthiş soru - cevap diyalogları ile bazen de monologlarla ördüğü bu kule , uzun süre dağılmadan dengede kalmayı başarıyor .
Evet , seyirciyi ilk bakışta ürkütecek kadar çok karakter var ve tabii ki ana hikaye harici karakterlerin de gördüğümüz , algıladığımız birer nev - i şahsına münhasır kişiliği var .
Öte yandan bu denge Taştan ve Bıçakçı ikilisi tarafından öyle iyi kotarılmış ki bir yandan polisiye duygusunu koruyarak diğer yandan hikaye akışına kendinizi kaptırarak izliyorsunuz .
Bu haliyle senaryonun 32. Ankara Film Festivali’nden ‘En İyi Senaryo Ödülü’ ile döndüğünü de hatırlatalım . 
Bu akış içerisinde filmin tek mekan zarureti biraz olsun , komiser Ufuk’un ( Saygın Soysal ) pencereden dışarı baktığı ve kasabayı kendi hayal dünyasında giydirdiği o sürreal öğelerle kırılıyor .
Bir de tavandan gelen , kimden kaynaklandığı şüpheli olan ama hakkında tahminler yürütebileceğimiz gıcırtılarla … 
Sona doğru yürürken kafamızdaki soruları çözmek yerine daha da çok arttıran Sen Ben Lenin , özellikle hüzün ve tebessüm arasında gidip gelen final jeneriği ile de seyirciye son vuruşunu yapıyor .
Ah be Ahmet abi , sen ne güzel adamdın !
Peki ya gerçekten var mıydın ?
Konuk oyuncu olarak görünenler de dahil “az ünlü” oyuncunun dahi olmadığı şampiyonlar ligi kadrosuyla , bulunamayan bir heykelin hüzünlü hikayesini beyazperdeye taşıyan “Sen Ben Lenin” , 26 Kasım’ın kalabalık vizyon haftasında en seyredilesi yerli yapım olarak vizyonda .
İlk giriş sahnesinden itibaren mutlaka dikkatle ve kafanızda sorularla izleyin … 
Keyifli seyirler ! 
Twitter . com / duygukocabayli
