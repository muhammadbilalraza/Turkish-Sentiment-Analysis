Sinemalarımızda en son Iris ile izlediğimiz tiyatro kökenli İngiliz sinema yönetmeni Richard Eyre , aslına bakarsanız basbayağı vasat bir yönetmen .
İyi bir metin ve kadro ile çalıştığı sürece , başarılı kabul edilen filmler ortaya çıkarabiliyor .
Fakat yine de bugüne dek önemli bir sinema eseri yaratabildiğini söyleyemeyiz .
Sahne Güzeli ( Stage Beauty ) de bir istisna değil .
1660'larda , kadınların tiyatro oyunculuğu yapmalarının yasak olduğu ve dolayısıyla tüm kadın rollerinin erkekler tarafından canlandırıldığı bir dönemdeyiz .
Daha önce 1993 tarihli Çin yapımı Elveda Cariyem'de ( Farewell , My Concubine ) karşımıza başka bir kültürün penceresinden anlatılmış haliyle çıkmış bir öykü bu .
Billy Crudup tarafından canlandırılan Ned Kynaston , İngiltere'nin en popüler oyuncusudur .
Shakespeare'in Othello'sundaki Desdemona rolüyle salonları doldurmaktadır .
Onun asistanı olan ve Claire Danes tarafından canlandırılan Maria ise , gizli bir şekilde oyunlar sergileyen bir yeraltı tiyatrosunda aynı rolü oynamaktadır .
Film , sarayın dikkatini çeken bu performans sonrasında Kral II. Charles'ın ( Rupert Everett ) , yakın çevresinin ve kendi geçmişinin de etkisiyle , önce kadınlara sahneye çıkma hakkı tanıması , ardından da kadın rollerinin erkekler tarafından canlandırılmasını yasaklamasıyla birlikte sanatı elinden alınan Kynaston'un içine düştüğü çelişkileri anlatıyor .
Çünkü Kynaston , bir kadının gerçek bir kadın tarafından canlandırılmasında hiçbir sanatsallık , yaratıcılık olmadığına inanıyor .
Şüphesiz , bu çok ilgi çekici bir öykü .
Kadınlığa dair abartılı ve çoğu noktada hatalı bir bakış açısı olan , küçük yaştan itibaren bu roller için olasılıkla yoğun bir şekilde cinsel tacize de uğrayarak yetiştirilmiş ve cinsel yaşamında da kendini bir kadın olarak konumlandırma eğilimi içindeki bir erkeğin , artık kadın rolü yapamayacağı yönündeki yasanın ardından içine düştüğü durum oldukça zengin bir malzeme sunuyor .
Ancak senaryo bu malzemeyi değerlendirebilir gözükse de kıvrak bir ingiliz hicvi olması için gerekli zeka parıltısını bir türlü yakalayamıyor .
Ve bir noktadan sonra , eşcinsel bir erkeğin doğru kadını bulduktan sonra , o kadın tarafından nasıl " normal " e döndüğü , sanki tedavi edildiği üzerine bir filme dönüşüyor .
Kadın rollerini canlandıran bir tiyatro oyuncusu olmaktan ziyade , hayatının her alanında kadın rolünü oynaması için yetiştirilmiş olan bu genç adam , heteroseksüel cinsel kimliğini geri kazanmayı başarabildiği noktada her tür rolü oynayabilecek gerçek bir aktöre dönüşüyor adeta .
Genelde Hollywood sinemasında karşımıza çıkmasına alıştığımız bu ayrımcı tavır , filmin niyetindeki ahlakçılığı açık ediyor .
Halbuki hiçbir kadının gerçek hayatta , sahnelerde o güne dek canlandırıldığı gibi tepkiler vermediği ya da hareket etmediği şeklindeki eleştirileriyle erkek egemen sanatta kadının sunumuna dair ; kadın oyuncuların , sadece o günlerde değil şimdi bile nasıl belli kalıplar içindeki rollere mahkum edildiklerine dair , Maria tarafından dillendirilen , gayet yerinde yorumların ardından , farklı cinsel gruplara da benzer bir yaklaşımın getirilmesini beklerdik .
Fakat yüzeydeki eleştirel tavrına rağmen , karşımızdaki yine de erkek egemen zihniyetin elinden çıkmış bir film .
Filmi oluşturan unsurlara değinecek olursak ; oyuncu kadrosu elbette başarılı ama Billy Crudup özellikle öne çıkıyor .
Dekor ve kostümler başarılı olmalarına rağmen zayıf kalan görüntü yönetimi sebebiyle güçlerini yitiriyor ve pek etkileyici gözükmüyorlar .
Richard Eyre'ın o eski moda sinema anlayışından kurtulmak isterken , bazı sahnelerde elde kamera kullanmaya kadar varan anlatımı ise filmi iyice vasatlık sularına çekiyor .
Kısacası , üstüne düşünülecek bir öykünün vasat bir sinemacı ve seksist bir yaklaşımla sunulduğu bir film Sahne Güzeli .
Bir - iki ay sonra vizyona girecek olsa belki oyunculukları ya da teknik unsurlarıyla birkaç ödül almış olur ve bu sayede biraz olsun seyirci ilgisi çekebilirdi .
Ama yılın şu noktasında Türkiye'de kimin bu filmle ilgileneceğini kestirmek zor .
