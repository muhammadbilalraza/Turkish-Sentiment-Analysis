Sinemanın yaratıcılık hezeyanları içerisinde gelmiş olduğu şu noktada , beyazperdedeki roman uyarlamalarını saymayı çoktan bırakmıştık aslında .
Romanların , hele ki klasik eserlerin , sinemacılara bolca ilham veriyor olması pekala normal bir durum .
Fakat , Jane Eyre'ı çekilmiş altıncı filmiyle sinema salonunda görüp de , zaten beş farklı hayal gücüyle izleme şerefine nail olduğumuz bir eserin bir uyarlamaya daha ihtiyacı var mı , diye sormamak mümkün değil .
Sonuç olarak , 2009'da çekilen Sin Nombre'nin umut vadeden yönetmeni Cary Fukunaga'nın ellerinde , Jane Eyre'ın acıklı hikayesi bir kez daha karşımızda . 
Henüz 10 yaşında öksüz kalan , disiplinli bir okula gönderilen , mutsuz bir çocukluk geçiren bir kızın aşık olma hikayesini anlatıyor Bronte'nin eleştirel romanı .
Bir yandan zorluklara göğüs germeye diğer yandan yalnızlığıyla baş etmeye çalışarak ayakta durmaya çalışan Jane , roman dünyasında feminist edebiyatın en önemli eserlerinden biri olarak kabul ediliyor .
Dönemin diğer eserlerinin içerisine arzu nesnesi olarak yerleştirilen karton kadın karakterlerin karşısında gururuyla , derinliğiyle ve duygularıyla dimdik duran ve kadın edebiyatının geleceğine yön veren bir eser olan Jane Eyre , trajik öyküsüyle sanat takipçisinin canını yakmaya devam ediyor . 
Michael Fassbender ve Mia Wasikowska gibi yeni nesil iki başarılı oyuncuyu da yanına alan ve filmin özellikle ilk yirmi dakikasında ‘farklı ' işler yapmaya çalışan bir yönetmen olarak dikkat çeken Cary Fukunaga , ilerleyen dakikalarda aniden yenilikçi ve modern anlatımından vazgeçip romanın sunduğu dünyaya yeni bir bakış açısı kazandırmayan , düz bir seyirliğe çeviriyor filmini .
Film sanki pre - prodüksiyon aşamasında büyük bir hevesle başına oturulmuş , bir süre her sahnesi üzerinde uzun uzadıya düşünülmüş ; ancak sonlara doğru romanın artan kasvetiyle ekibin yaratıcılığını törpülemiş bir uyarlama tadında .
Giriş bölümünde , başarılı bir kurguyla uzun bir süreci eksiksiz anlatmayı başaran film , zaman mefhumunu çizgisel hale getirdiği anda zayıflamaya başlıyor .
Bu bakımdan daha modern ve çağın koşullarını yakalayabilen bir anlatımla sunulamayan , daha doğrusu tutturduğu o anlatımı sürdüremeyen bir klasik uyarlamasının sihri azalıyor sinemasever nezdinde . 
Ne olursa olsun Moira Buffini'nin romanı çok iyi özümsemiş senaryosu ve Bronte'nin zaten etkileyiciliğini hiçbir vakit kaybetmeyecekmiş gibi gözüken içi dolu karakterleri , Fukunaga'nın su alan teknesini bir nebze olsun kurtarmayı başarıyorlar .
Romanın ve karakterlerin duygusu pek fazla zarar görmeden sinemaya taşınıyor .
Bu noktada , Mia Wasikowska'nın müthiş Jane Eyre kompozisyonu da kesinlikle övgüyü hak ediyor .
Güçlü , akıllı bir kadın olan ve yaşanan olaylar karşısında ayakta durmayı başaran Jane'in tüm hisleri , Wasikowska'nın gözlerinden dahi okunabiliyor . Wasikowa'ya başrolde eşlik eden , Rochester rolündeki Michael Fassbender de karakterinin ağırlığını müthiş bir şekilde taşımayı başararak kendisine alışan seyirciyi şaşırtmıyor .
Genel olarak başarılı oyuncu performanslarıyla izlenmeyi hak etme eşiğini aşan filmde , Judi Dench ve Sally Hawkins'i de tatmin edici rollerde görmek mümkün . 
Filmin teknik anlamdaki yetkinliği ise bir dönem filmine yakışır cinsten .
Son derece başarılı görüntü ve sanat yönetimleriyle tarihsel film izleme keyfini yaşatmayı başaran film , daha önce de belirttiğim gibi çağımızın en büyük hastalıklarından biri olan " yeni bir şey söyleyememe " sorunundan muzdarip .
Zaten periyodik aralıklarla karşımıza gelen ve şimdi de altıncı kez uyarlanacak olan bir romanı , kimsenin aklıma gelmemiş üstün fikirlerle ele alamıyorsanız , bütün bu teknik başarınıza rağmen hiçbir şey katamayarak unutulur olmaya mahkumsunuz demektir .
Cary Fukunaga'nın Jane Eyre'ı , daha önce hiçbir Jane Eyre filmi izlememiş bünyeleri sinema salonunda tatmin edebilir ; ancak romanın sinemadaki yolculuğundan haberdar olanlar , filmi büyük bir beklentiyle izlememeliler .
