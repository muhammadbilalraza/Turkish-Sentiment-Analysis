Kış vizyonunun orta yerinde seyirci ile buluşan , yaz sıcağı filmi Görevimiz Tatil’de aslında bir sarı - kırmızı deniz - kum - güneş temasından fazlası var .
Ya da en azından yönetmen ve ortak senarist Murat Şeker daha fazlasını hedefleyerek yola çıkmış … 
 
Ana akım , popcorn sinema seyircisinin hafızasında “Çakallarla Dans filmlerini yapan Fenerli adam” olarak yer eden Murat Şeker ve aile şirketi Sugarworks 2016’da gelen dram - spor türlerini harmanlayan Deli Ormanlı’dan sonra yeniden bir yol komedisi ile vizyonda şansını deniyor .
Ülkeninin ve gençliğin gündemini , esprilerini , taze mevzularını senaryolarına taşımasıyla tanıdığımız ve taşlamayı Çakallarla Dans serisine iyice yediren Şeker , tabir - i caizse bu son filmini tamamen kendi hassasiyetlerini perdeye yansıtmak için çekmiş gibi görünüyor . 
 
‘Rejisör’ü sosyal medyadan takip edenlerin de farkında olduğu üzere Şeker , toplumsal duyarlılık gerektiren pek çok konunun yanı sıra özellikle çevreci gündemlere verdiği tepkilerle de biliniyor .
Zeytin alanlarının imara açılma yasa tasarısının kamuoyunda ciddi tepkiler yarattığı günlerde , ‘#zeytinimedokunma’ kampanyasına kişisel olarak destek veren sinemacı , Görevimiz Tatil filmini neredeyse tamamen bu mevzu üzerine inşa etmiş . 
Standart bir çekirdek Türk ailesinin , bilindik olası dertleriyle ( çocukların telefon ve tabletten kafasını kaldırmaması , kocanın kendisini TV’ye kilitlediği bencil iletişimsizliği ve kadının ev hanımı + anne kimliğinden başka bir sıfatı olmaması ) açılışını yapan film , yıllardır nefes almadan , kendisini düşünmeden ailesine hizmet eden Türkan Mutlu ( Demet Akbağ ) karakterinin tatilsizlikten ama en çok da ailesiyle iletişimsizlikten ‘kayışları sıyırmasıyla’ kırılma noktasını yaşıyor .
Ailenin vurdumduymaz babası Sıtkı Mutlu ( Zafer Algöz ) yıllar sonra ailesini tatile çıkartmak ve karısını mutlu etmek için harekete geçince filmin yol hikayesi de bu noktada başlıyor .  
 
Filmin ana derdi iletişim kopukluğu yaşayan aileyi tatile çıkarmakken , Antalya’da bir tatil köyü hedefi , Murat Şeker ve Ali Tanrıverdi’nin kaleminde Yavaşlar Köyü’ne evriliyor .
Zira Şeker ve Tanrıverdi zeytinliklerin imara açılma meselesini yerinde tartışmak adına ailenin tatilli terapi çözümünü denizsiz ama bol zeytinlikli bir Ege kasabasına evriltiyor .
Bu anlamda seyircinin kafasını karıştıran senaryo matematiği filmin ikinci yarısında ilgiyi diri tutmak adına bol bol sosyal medya mesajı içeren , günlük dilimize aşina bir akışla ilerliyor .
Nihayetinde şehirli bir ev hanımının köydeki kadınlı - erkekli herkesi eğitip , bilinçlendirmesi ile de terapi filme göre tamamlanıyor .
Ülkenin pazar yerine dönen gündeminde , safını İzmir Marşı ile belli eden Şeker , aile filmi hedefinde pek çok detayı oldubittiye getiriyor , zayıf kalan senaryoyu güncel ipliklerle tutturmaya çalışıyor . 
 
Bu tarz bir komedi filminin içerisinde başroller Demet Akbağ ve Zafer Algöz’ün oyunculuk kalitesi yer yer harcanırken , iki usta oyuncu da karakterlerinin gerekliliklerini şüphesiz ki yerine getiriyorlar .
Genç oyuncularınsa deneyimsizlikleri ve karakterlerini hakkıyla oynayamamaları maalesef her sahnede göze batıyor .
Öte yandan , özellikle köy sahnelerinde yararlanılan , yöre halkı olduğu her hallerinden belli olan doğal oyunculukların kullanılması filmin yüz gülümseten artısı olarak hanesine yazılıyor .
Müzik kullanımı yer yer yorucu olsa da sıcak renklerin hakim olduğu görüntü yönetimi , özellikle hava çekimlerinde seyirciyi ferahlatıyor .  
 
Velhasıl Görevimiz Tatil , güncel dertlerinden ötürü biraz aceleye getirilmiş duran , başrollerine taşıdığı yıldızlarla ve aile filmi formatıyla ve de sevimli Ege şivesiyle seyircisine derdini aktarmaya çalışan bir yerli komedi .
Sinema koltuğuna bilet parası verip oturan hemen hemen her orta sınıf sinema seyircisine hitap edebilecek ve dokunabilecek düzeyde bir yapım .
Ha tabii şüphesiz #zeytinimedokunma ! 
 
twitter . com / duygukocabayli
