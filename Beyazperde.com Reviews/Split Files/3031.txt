Film izlemek hepimizin yaşamının bir parçası .
Kimimiz daha az , kimimiz daha çok ama neticede belli bir süreklilik içinde filmler izliyoruz .
Her izlediğimiz film , beğeni ve beklentilerimizin bir parça olsun gelişmesi demek ; her zaman bilincinde olmasak bile .
Ve öyle zamanlar oluyor ki ; karşımıza Dehşet Gecesi ( Fall Down Dead ) gibi filmler çıkıveriyor .
Çeşitli gerekçelerle bir film vizyona elbette sokulabilir .
Ama herhangi bir izleyicinin zekasına hakaretten öteye gitmeyecek böyle bir filmi yapmış olanlar için nasıl bir mazeret bulunabilir , ben düşünemiyorum .
Nereden başlasak ?
Dehşet Gecesi , bir seri katil filmi .
Udo Kier tarafından canlandırılan , Picasso namıyla ün salmış bu eksantrik suçlunun başlıca özelliği , sadece kadın olan kurbanlarından çeşitli deri ve uzuvlarını kesip alması .
Bunları kah çeşitli tablolara yamıyor kah satranç taşları olarak kullanıyor .
Usturasıyla yaptıklarını hem kendisi hem de güya " adli tıp " , sanat olarak tanımlıyor .
Ama doğrusu film bizi buna ikna etmek için fazla uğraşmıyor .
Açılıştaki bir sahnede bir tablonun üzerine beceriksizce yerleştirilip boyanan bir deri parçası dışında , bu adamı sanatçı duyarlılığına sahip ilgi çekici bir seri katil haline getirecek malzeme yaratılmıyor .
Bahsi geçen sahnede , bu adamcağızın duvarını süsleyen bir kara kalem çalışmasına dikkatimiz çekiliyor .
Biraz sonra tanışacağımızı bildiğimiz başrol oyuncumuzun ( Dominique Swain ) tıpatıp aynısı bu çizimdeki kadın .
Sebebini hiç öğrenemediğimiz bir şekilde adamın saplantısı olan bir çizim bu .
Yeni bir cinayetine tesadüfen şahit olan Swain'in karakteri Christie'yi gördüğünde Picasso'nun gözü parlıyor ( Bu tam olarak bir mecaz değil aslında ; Kier'in filmdeki tüm yakın planlarında gözüne yapılmış cehennem alevleri misali bir kırmızı ışık gerçekten mevcut ) .
Planı Christie'yi yakalayıp öldürüp , suratının derisini yüzerek bu kara kalem çizimin üstüne yerleştirmekse , övündüğü sanatçılığın ne kadar yaratıcılıktan ibaret olduğu tartışılır .
Neyse işte , çok genç yaşta doğurduğu çocuğuna bakmak için Noel gecesi bile çalışan Christie can havliyle kaçıyor tabii Picasso'dan .
Bir binaya sığınıyor .
Binadaki güvenlik görevlisi polise haber veriyor .
Çağrıya sadece iki polis yanıt veriyor ki onlar da zaten Picasso'nun peşindeler ve içlerinden birinin Cehennem Silahı'ndaki Mel Gibson misali psikolojik problemleri söz konusu .
Tahmin ettiniz tabii ; bu polisi Mehmet Günsür canlandırıyor .
İtalya'da büyümüş ama İngilizceyi İtalyanlara özgü o çok tipik aksanla değil de basbayağı Türk gibi konuşan Stefan'ı .
Daha önce Tamer Karadağlı ile Yelda Reynaud'ya Hollywood'un kapılarını açan Ölümle Dans ( Living & Dying ) filmini de çekmiş olan Jon Keeyes adlı yönetmen , filmin geri kalanının geçtiği bu binaya " Hitchcock " adını vererek , saygı duruşunda bulunmak istemiş polisiye ve gerilim türlerinin ustasına .
Benimse bunu haddini bilmemek olarak algılamamda sakınca görmezsiniz umarım .
O binanın girişinde kocaman yazan isim , bu film için en az birkaç gömlek büyük kalıyor .
Devam edelim .
Açılış sahnesi haricinde , tek bir gece içinde ( Noel ) geçen olayların büyük bir kısmı da tek bir binanın içinde cereyan ediyor .
Sınırlı mekan ve sınırlı zaman , bu tür filmler için test edilip onaylanmış bir formül .
Filmin meziyetleri de orada başlayıp orada bitiyor sanırım .
İlk andan itibaren son derece kabaca yapılan karakter tariflerinin üstüne , mesela güvenlik görevlisi rolündeki David Carradine'ın neden bir komedi filmindeymişçesine rol kestiğini anlayamıyoruz .
Sonra , boş olduğunu sandığımız binadan teker teker yeni karakterler çıkmaya başlıyor ama onlar da olabildiğine tek boyutlu ve kötü oynanmışlar .
Zaten fazla yer işgal etmiyorlar .
Bir seri katil filmine bolca kurban lazım sonuçta ; dar bir alanda paslaşsak da .
Hakkını verelim , kadro içinden yüzünün akıyla çıkmayı tek başaran isim , Dominique Swain .
Rolü kötü yazılmış olsa da o üstüne düşeni pekala yapıyor .
Mehmet Günsür'ün de oyunculuğuyla ilgili bir sorun yok aslında .
Başarısız aksanı ve karakterini taşıyamayan çocuksu görünümü işleri bozuyor .
Yine de , geçmişteki Tamer Karadağlı örneğinde olduğu gibi mesela , ne ihtişamlı bir aktör olduğunu ispatlamaya uğraşmadığı için , doğallığı sayesinde kurtarıyor durumu .
Udo Kier tanıdık hallerinde .
Doğru dürüst bir yönetmen aynı performansı etkili bulmamızı sağlayabilirdi belki .
Bu kez oyuncu kadrosunda sadece tek bir Türk olduğundan , dengelemek için başka bazı görevler yurttaşlarımıza verilmiş .
Özelikle yan rollerdeki oyuncuların öğrenci filmlerinden fırlamış hallerini uluslararası ' casting ' sorumlusu arkadaşımıza bağlayabiliriz belki , fazla üstüne gitmeden .
Ama müziklerin altına imzasını atan Pınar Toprak'ın biraz üstüne gitmek boynumuzun borcu , kusura bakmazsanız .
Müziğin film boyunca hiç susmuyor olmasının faturasını yönetmene çıkarmak gerek şüphesiz .
Müzik de olmasa filmine hiç katlanılamayacağını düşünmüş olmalı .
Bir video / televizyon filmi için normal .
Ama dinmek bilmeyen bu müziğin aşırılığı tahammül edilir gibi değil .
Seyirciyi sıçratmak için çok kullanılır müzik ya da ses efektleri bu tür filmlerde , malum .
Fakat Dehşet Gecesi , bu anlamda tüm benzerlerini açık ara geride bırakıyor .
Zaten klasik gerilim filmi atmosfer kalıplarını tekrarlayan müzikler öylesine abartılı ki , filmi izlerken öfkelenmemek mümkün değil .
Karakter çizmek , oyuncu yönetimi gibi konularda son derece amatör ; zamanlama konusunda hepten beceriksiz ; en gerilimli olması gereken bir anda , daha iki saat önce tanışmış karakterlerini özel hayatlarındaki sorunlarıyla ilgili olarak atıştırmak gibi gülünç senaryo çapsızlıkları içeren ; asıl hedefi olan video / dvd ya da televizyon piyasaları için bile oldukça başarısız bir yapım Dehşet Gecesi .
Bu kadar Amerika'larda gezinip bağlantılar kuran , projeler üreten yapımcılarımız neden paralarını daha bu işten anlayan sinemacılara yatırmayı beceremezler ?
Her açıdan aynı ölçekte bir projeyi daha beceriklice kotaracak çok genç yönetmen vardır Kuzey Amerika'da , eminim .
Doğru insanları bulmayı becermek de bu sektörün en önemli gereklerinden biri .
Yoksa daha çok dehşetli geceler bekler bizi .
