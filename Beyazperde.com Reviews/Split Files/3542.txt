Eşiniz bir gün " Bu hayata daha fazla dayanamıyorum " dese ve ertesi gün hiçbir iz bırakmadan ortadan kaybolsa neler hissederdiniz ?
Üstelik canı gibi sevdiği iki küçük çocuğu da ardında bırakarak ?
Kendinizi nereye kadar suçlardınız ; ve aynı hayatı sürdürerek onun dönmesini ne kadar beklerdiniz ?
Yazar Paul Anderen , karısı Sarah ortadan kaybolduktan sonra , iki çocuğu ile birlikte onu Paris'teki evlerinde tam 1 yıl bekliyor .
Tabii beklerken boş durmuyor , her ihtimale karşı eşini olabilecek her şekilde arıyor ama nafile .
Çocukları da bırakıp , çekip gittiğine inanarak , doğup büyüdüğü sahil kenarındaki küçük kasabaya geri dönüyor .
Geçmişte bıraktıklarıyla yüzleşmek pahasına çocuklarına büyük şehirde veremediği hayatı , babadan kalma yadigar evde vermeye çalışıyor .
Zira Sarah'ın anılarıyla , onu bekleyerek yaşamak Paul'e göre dayanılmaz hal alıyor .
Fransız oyuncu Jalil Lespert'in bir hayat kadınının 24 saatini anlatan 24 mesures filminden sonra çektiği ikinci uzun metrajlı işi olan Sert Rüzgarlar filminin temelini bu öykü oluşturuyor .
Ünlü Fransız yazar Olivier Adam'ın aynı adlı çok satan romanı Des vents Contraires'ten uyarlanan film , yıkılmak üzere olan bir adamın yeniden ayağa kalkma çabası olarak yorumlanabilir .
Ödüllü oyuncu Benoît Magimel'in oldukça başarılı bir biçimde hayat verdiği Paul karakteri , önce farklı yollarla karısının hayalinden kopmaya çalışıyor .
İlk başlardaki asosyalliğini direksiyon kursuna gelen sürücülerin onu " açmasıyla " yense de çevresinde hiç kimse Sarah'ın öldüğüne Paul'u inandıramıyor .
Diğer yandan erkek kardeşiyle kavgaları karşılıklı hesaplaşmalara olanak tanıyor ve Paul kabullenmek istemediği geçmişle yüzleşerek , katastrofunu kısmen de olsa gerçekleştiriyor .
Bu süreçte halen annesini özleyen ve bekleyen çocuklarıyla daha da yakınlaşıyor ve çocukluğunun kentinde yaralarını sararken , sürprizini bozmak istemediğimiz final de geliyor .
Jalil Lespert terk edildiğine inanan iki çocuk babası orta yaşta bir adamın trajedisini , iç hesaplaşmasını verirken inandırıcı bir perspektif kullanıyor ; Paul'un hissettiği çaresizlik ve sıkıntı seyirciye de geçiyor ama onu sıkmıyor .
Elbette bunda Altın Palmiye ödüllü oyuncu Benoît Magimel'in filmi sırtlayan oyunculuğunun payı çok büyük .
Yeri gelmişken Audrey Tautou'nun filmin çok az yerinde hayal olarak karşımıza çıktığını hatırlatalım .
Sert Rüzgarlar , dram - romantizm arası bir Tautou filmi değil .
Diğer yandan Fransız görüntü yönetmeni Josée Deshaies'ın da başarılı bir işe imza attığını ekleyelim .
Özellikle sahilde esen sert rüzgarları , Paul'un içinde kopan fırtınalarla özdeşleştirmek işten bile değil .
Paul'un çocuklarını canlandıran küçük oyuncular Cassiopée Mayance ve Hugo Fernandes'in de iyi yönetildiğini belirtmek gerek .
Öte yandan filmde insanın içine oturan , akılda kalıcı bir müzik olmadığını da söylemeliyim .
Bu kadar derinlik , müzik anlamında belki daha fazlasını hak ediyordu .
2011 yapımı Sert Rüzgarlar Avrupa sineması takipçilerini tatmin edecek cinsten , empatiye açık ve makul bir sürede kotarılmış bir film .
Gerçek hayatta olabilecek bir insan öyküsü izlemek isteyenlere haftanın alternatifi olarak sinemalarda .
