Biyografik film çekmek zor iş .
Hele Ray gibi bir başarı hikayesinden sonra benzer bir müzik idolünün hayatını perdeye yansıtmak cesaret işi .
Hem o ünlü kişinin sevenlerini üzmeyecek bir bütünlük içinde senaryo yazacaksın , seyirciyi gerçekten de o olduğuna inandıracak bir oyuncu bulacaksın , hem de o ünlünün adına yakışır bir film çekmeye çalışacaksın .
James Mangold'un filmi , senaryosu zaman zaman aksasa , tempo sorunu yaşasa da , başrol oyuncularının özverili performansları ve dönem filmi olmanın teknik / sanatsal gereklerini yerine getirmesi nedeniyle , açık ara başarılı bir film olarak anılmayı hak ediyor .
Biyografik filmlerin neredeyse yapılma nedeni sayabileceğimiz dramatik yan , Sınırları Aşmak'ta fazlasıyla var .
Çocuk yaşta yaşanan trajik bir olay , baba baskısının bilinçaltına attığı milyonlarca kiloluk suçluluk duygusu , istediği hayatı yaşayamama , imkansız görünen aşk . daha sayalım mı ?
Hayal ettiği gibi biri olamama , kaderine hapis olduğunu , şansını kaçırdığını hissetme .
Tanıdık geliyor mu ?
Şişman'ın şişman Victor'unu veya Güçlüler Bölgesi'nin kilosu fazla , yetkisi az şerifi Freddy'i anımsarsanız , bu temaların Mangold'a hiç de yabancı olmadığını fark edebilirsiniz .
" Heavy " siyle 1995 yılında Sundance'de jüri özel ödülü aldığından beri yakın takibimizde ABD'li yönetmen .
Filmografisine baktığınızda neredeyse hiç boşu yok .
Adını yukarıda andığımız iki filminden sonra Girl , Interrupted'da Angelina Jolie'ye Oscar kazandırdı , Büyülü Çift'te ilgi çekici bir senaryoyu türün kurallarıyla adeta dans ederek yönetti , Kimlik'te gerilimi son ana kadar diri tutmayı başardı .
Şimdi de , hayranı olduğu adamın , Johnny Cash'in öyküsüyle karşımızda .
Sınırları Aşmak , Cash'in Arkansas'taki çiftlik günlerinden Memphis'te şöhret peşinde koşmasına , evliliğinden ölümsüz aşkına , ilk kaydından hapiste verdiği muhteşem konsere kadar , hayatının en önemli kilometre taşlarını bir bir sergiliyor .
Bunu yaparken , bir rock&roll yıldızı olmakla baş etmeye çalışan insanları , turne hayatlarını , bir adamın çizginin karanlık tarafına geçmek üzereyken nasıl yeniden dengesini bulduğunu , iyi bir insan olmanın her gün üzerinde çalışılması gereken bir konu olduğunu anlatıyor .
Yönetmenin bu zor filmin üstesinden gelebilmesinin yanında bunca şeyi anlatabilmesi takdire şayan .
Tabii olumsuz eleştirilerimiz de olacak .
Yönetmen , çok da haksız sayılmayacağı bir şey yaparken filme zarar vermiş aslında .
Johnny Cash'i bir Mangold karakterine dönüştürüp onu böyle ehlileştirdikten sonra üzerinde dilediği gibi oynama yoluna gitmiş .
Çünkü Mangold , konu hayran olduğu müzik adamıyken bile temalarından vazgeçmeye yanaşmayan bir yönetmen .
Bu saygı duyulacak özellik , zaten ona ancak bir biyografik filmde puan kaybettirebilirdi , o da bu projeye kısmetmiş .
Mangold'un çıkmaza girdiği nokta , Cash'in hapisteki arkadaşlarına nutuk çekerken elinde tuttuğu sarı suyla ne yaptığında saklı .
Sahnedeki bu kolayca atlanabilecek ayrıntı , yönetmenin filmde sonsuz bir dürüstlükle çektiği belki de yegane sahne .
Cash , ömrü boyunca iyi bir adam olmak için her gün savaşan biriyken Mangold onu peşinen iyi biri olarak bellemiş .
Yaptığı her hatayı masum göstermeye çalışmış .
Tarafsızlık sık sık ihlal edildiği için seyircinin Cash ile özdeşleşme sıkıntısı yaşaması gibi bir tehlike mevcut .
Bu da hem yaşadığı sıkıntıların etkisini azaltıyor , hem de kazandığı başarının nasıl bir zorluğun sonrasında geldiğini .
Dahası , yatağa yatan çocuğun birden saçları kusursuzca taranmış Johnny Cash olarak kalkması , June Carter ile sahnedeyken seyirciyi yok sayan reji gibi bazı noktalar da , filmi en iyi 5'ine almayan Akademi'nin gözünden kaçmamış olabilir .
Dahası her ne kadar hayran olsak , gösterdiği performansı takdir etsek de Joaquin Phoenix'in , Cash'in yaydığı maço enerjiyi , şarkı sözlerine yansıyan " ağır abi " durumunu tam olarak yansıtamadığını da söylemeliyim .
Phoenix yine de , efsanevi şarkıcıdan daha kısa olmasına ve toy görünmesine karşın fiziksel benzerliğinin avantajını başarıyla kullanarak birçok sahneden alnının akıyla çıkmış .
Bilgisayar destekli vokal oyunlarıyla da olsa tüm şarkıları bizzat seslendirmesi inanılır gibi değil .
Üstelik gitarını Cash gibi silah yapıp seyircisine çevirmiş , onun şarkı söylerkenki beden dilini iyi gözlemlemiş ve sanki June Carter'a onun gibi aşık olmuş .
Amerikalıların anlamsızca sevdiği , benimse bir türlü ısınamadığım Reese Witherspoon'un da oynadığı karakteri iyi gözlemlediği ortada .
Filmi gördüğünüzde , June Carter'ı hiç duymamış olsanız bile perdede gerçek bir karakterin varolduğuna tanıklık ediyorsunuz ki bu az şey değil .
Üstelik , " aptal sarışın " lıktan " Altın Küre " li oyunculuğa terfi eden Witherspoon'un da filmde kendi sesini kullandığını ve elektro - harp kullanmayı bir ölçüde becerdiğini eklemekte de fayda var .
Sınırları Aşmak , bir adamın hayallerine kavuşmasının öyküsünü anlatıyor .
Johnny Cash'i hiç tanımamış , hiç dinlememiş olanların bile , güzel sinemasal anlar bulabileceği başarılı bir Mangold filmi .
Ancak daha fazlası değil .
