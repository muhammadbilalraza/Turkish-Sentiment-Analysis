İlki 15 sene önce çekilen ve her devam filminde daha da kabak tadı veren bir seriyi devam ettirmek ilk etapta nafile bir çaba gibi görünebilir .
Ancak Tom Cruise'un elleriyle büyüttüğü bebeğini yarı yolda bırakmaya hiç niyeti yok .
Tamam , aslında bu durumu işin içine " bebek " katarak duygusallaştırmaya gerek yok .
Cruise'un 100 milyon dolar barajını aşan son filminin Görevimiz Tehlike 3 ( Mission : Impossible I ) olduğu gerçeği bile herşeyi açıklamaya yetiyor . 
1996 yılında Brian De Palma'nın - kendi karakteristiğinden biraz uzakta seyretse de - komplolar ve casus gerilimiyle ördüğü ilk filmiyle başlayan macera , farklı geleneklerden sinema anlayışına sahip olan yönetmenlerin koltuğu devralmasıyla devam etti .
' Aksiyon sinemasının paşası ' olarak nitelendirebileceğimiz John Woo'nun imza attığı ikinci film , komplo ve gerilimi çöpe atıp , Uzakdoğu alışkanlıklarını alabildiğine abartılı bir şekilde gözümüze sokuyordu .
Çoğu seyirci ve eleştirmen bu açıdan yaklaşmadı ama John Woo , Görevimiz Tehlike 2 ( Mission : Impossible II ) ' de aleni bir şekilde kendi parodisini yapıyordu .
Belki de tek hatası başrolde Chow Yun - Fat yerine Tom Cruise olduğunu unutması oldu .
Bu kıyafet Tom Cruise üzerinde o kadar iğreti durdu ki film geniş kitlelerce yerden yere vuruldu .
Yine de televizyondan gelen ve istemese de sinemacılık kimliğine etkileri sinen J. J. Abrams'ın kolayca unuttuğum Görevimiz Tehlike 3 ( Mission : Impossible I ) ' ünden daha kişilikli bir filmdi .
İşin ilginç yanı Tom Cruise'un başrolünde olduğu bir Alias bölümünden hallice olan 3. film , serinin yeniden doğuşu olarak resmedildi .
Bu resme benim gibi inanmayan insanlar arasında Tom Cruise ve bizzat J. J. Abrams'ın da olduğunu düşünüyorum .
Zira aldıkları yerinde kararla dördüncü film için Brad Bird'ü yönetmenlik koltuğuna oturtan yapımcı ikili , bu sayede serinin asıl yeniden doğuşuna zemin hazırladılar . 
The Iron Giant , İnanılmaz Aile ( The Incredibles ) ve Ratatuy ( Ratatouille ) gibi işleriyle animasyon sevmeyenleri dahi bir kez daha düşünmeye sevkeden Oscarlı yönetmen Brad Bird , ilk kanlı canlı filmine sahip olduğu animasyon ruhunu katıp harikalar yaratıyor .
Tüm eski casus filmi klişelerini barındıran senaryoyu hiç kafaya takmayan ve oluşabilecek dezavantajları yönetmenlik kabiliyetleriyle avantaja çeviren bir anlayış var Brad Bird'ün filminde .
Yönetmen filmin başında duyduğumuz ' nükleer silah , nükleer silah kodları , kötü Ruslar ' gibi isim ve sıfat tamlamalarının , bize ' beyninizi iki saatliğine bekleyemeye alın , kafa yormaya gerek yok ' açıklamasını yaptığını varsayıyor ve bu hareketle bünyemizde kalan fazla enerjiyi duyu organlarımız için kullanmamızı rica ediyor . 
Usta yönetmen Howard Hawks'ın iyi bir filmi tanımladığı ' Üç harika sahne çek , geri kalan sahneler de kötü olmasın yeter ' düsturunu kaynak olarak alırsak – ki yeterince güvenilir bir kaynaktır
- Görevimiz Tehlike 4 ( Mission : Impossible - Ghost Protocol ) iyi bir film .
Dean Martin'den ' Ain't That A Kick in the Head ' eşliğinde izlediğimiz , olabildiğine eğlenceli bir hapishaneden kaçış sahnesiyle açılan film , bu dakikadan sonra arada vasat ama kötü olmayan bağlamalar yaparak aksiyon sekanslarını sıralıyor .
Açık bir biçimde hissedilen James Bond dokunuşunun da etkileriyle Budapeşte , Moskova , Dubai ve Mumbai arasında mekik dokuyan Ethan Hunt ve ekibi , her ülkede ' kötü adamı dize getirecek ' bir aşama kaydediyorlar .
Bütün bu gezinti içerisinde özellikle Dubai bölümü şovu çalıyor .
IMAX sayesinde etkisi ikiye katlanan Burj Khalifa'daki ( dünyanın en yüksek binası ) ' bir yerlere tırman ve içeri sız ' sahnesi , sırf görselliği daha da coşturmak için kotarılan kum fırtınası içinde takip anları bu yılın en iyi aksiyon filmini izlediğiniz konusunda şüpheye yer vermiyor . 
Ghost Protocol'ü öncüllerinden ayıran en büyük farkı karakterlerinin geçmişlerine göz ucuyla da olsa bakması .
Bir önceki filmde gönül ilişkisine girdiği kadınların sonraki bölümde kayıplara karışmasına alışık olan ( ! ) Ethan'ın eşiyle ilişkisi sizin hayalgücünüze bırakılmıyor mesela .
Aynı şey ekip elemanları için de geçerli .
Bütün karakterlerin geçmişle hesaplaşmak , intikam almak , saha ajanı olmak gibi ' amaçları ' var . 
Filmin en yetersiz seçimi ise maalesef kötü adam konusunda yaşanıyor .
Para ya da gizli bir silah gibi spesifik şeyler peşinde kendini heba eden Mission Impossible kötülerinin yerini , nükleer bir savaş sayesinde gezegenimizin yeniden yapılanabileceğini düşünen bir fanatik alıyor .
Ejderha Dövmeli Kız ( Män som hatar kvinnor ) ' dan hatırlayacağımız Michael Nyqvist'ın oyunculuğunda problem yok ama karakterin yetersiz işlendiği çok açık bir şekilde ortada .
Jeremy Renner ( her ne kadar Tom Cruise'den sahne çalmasına izin verilmese de ) , Paula Patton ve Simon Pegg'in rollerinde gerekeni yaptığı filmin kutlanması gereken ismi ise - ne kadar kasıntı bulsak da
- Tom Cruise .
Sırf Hollywood aksiyon sinemasını tek başına ayakta tutmaya çalıştığı için değil , sonunda Ethan Hunt karakterini ve filmin tonunu tam olarak özümseyerek Brad Bird'ün işini kolaylaştırdığı için . 
firat_atac@hotmail.com / firatatac . tumblr . com
