En sonda söyleyeceğimizi başta söyleyelim .
" Gezegen 51 " , 18 yaş altına hitap eden , ebeveynlerin çocuklarıyla birlikte izlerken keyif alabileceği türden bir film .
Zeki ayrıntılar içeren bir Disney öyküsü gibi .
Tenkit anlamında değil , neyi hedeflediğini bilmek açısından bu önemli .
Teknoloji harikası grafikler var .
Prodüksiyon sağlam .
Hollywood yıldızlarından oluşan seslendirme kadrosuna sahip .
70 milyon dolarlık bütçesiyle İspanya'nın en pahalı filmi .
Öyküsü de , gayet çekici bir fikre dayanıyor .
Dünyalıların uzak bir gezegene gönderdiği astronotun , o gezegende - ki bu Gezegen 51 oluyor - bir nevi E. T. olarak görülmesi .
Tıpkı E. T. gibi onu anlayan ve yardım edenler çocuklar oluyor .
Minik bedenleri fazla önyargı taşıyamadığından olsa gerek .
Aslında hikayenin başkahramanı , yani Gezegen 51 sakini Lem için teenager demek daha doğru .
Sevdiği kıza bir türlü açılmayı başaramayan çekingen Lem'in hayatı , astronot Baker'la karşılaşmasının ardından iyice karışıyor .
Hem sevdiği kızla arasındaki mesafe artıyor , hem de yeni girdiği işinden oluyor .
Gezegen 51'deki hikaye aşağı yukarı bu minvalde akıyor .
Ama seyirciyi oyalayan birçok eğlenceli detay var .
Örneğin NASA'nın robotu Rover , hikayede bir nevi Wall - E gibi görev yapıyor .
Onun kadar sevimli olmasa da , gökten yağan taş yağmurunda ağzının suyunun akması , ortada koca bir medeniyet varken en başta sadece bu taşlarla ilgilenmesi hoş bir fikir .
Aslında astronot ve robotun Gezegen 51'deki tüm faaliyetleri , bir uzaylı ve robotunun dünyaya geldiğinde karşılaşacağı durum gibi işlenmiş .
Bu da hikaye akışını cazip getiren başlıca faktör .
Gezegen 51'de , tıpkı ABD'nin Dünya'da sahip olduğu iddia edilen 51. Bölge'si gibi sırları var .
Ona Base 9 diyorlar .
Daha önce dünyadan gelen sonda ve robotların saklandığı gizli bir bölge burası .
Kutuların içindeki robotlardan biri olan Rover , Astronot'un gezegene ayak basmasıyla aktif hale geliyor ve hikaye işlemeye başlıyor .
Filmin bir başka zeki yaşam belirtisiyse , Gezegen 51 üzerindeki yaşam için yapılan tercih .
Son derece naif bir halk Gezegen 51'liler .
1950'li yılların Amerikası gibi korkuları var .
Korkunç uzaylıların dünyaya inip beyinlerini yiyeceklerini düşünüyorlar , bu konuyu işleyen filmlere gidiyorlar .
Açık hava sinemaları var .
Kendi hippie'leri , kendi cadı avcısı devlet görevlileri mevcut .
Biçimsel olaraksa , belki de senaristin Shrek'i yazan Joe Stillman olmasından , ortada Shrekvari bir atmosfer var .
Dişiler elbise giyse de erkeklerde pantolon yok .
Yani belden aşağıları Donald Duck gibi cinsiyetsiz .
Kafalarında kısa antenleri var ama bunu nasıl kullandıkları anlaşılmıyor .
Bu arada Astronot Baker ile ilgili " anten " esprisine dikkat .
Ancak tüm bunlar , Wall - E'deki gibi " tüketim toplumunun gittiği nokta " benzeri evrensel bir mesaja hizmet etmiyor .
Daha çok " ötekiden korkma , içine kapanma , içine kapanan bir karakter üzerinden teenage sorunları " gibi konularla ilgileniyor .
Bunu yaparken de hedef kitlesi olan yaş grubunu gözeten bir dil tutturuyor .
Daha naif , daha çizgi filmsi bir duygu bu .
Bu da bizi yazımızın başındaki konuya getiriyor .
Gezegen 51 , iyi düşünülmüş bir proje olmanın yanısıra bir sonraki basamağa yani " başyapıt " olma yoluna girmiyor .
Daha doğrusu girmek istemiyor .
Üstelik NASA ve ABD bayraklarının fazla göze sokulmasından rahatsızlık duymanız da mümkün .
Yine de son tahlilde , kendi yolunu çizmesi , " uzaylı gezegenine düşmüş Dünyalı " konseptini sonuna kadar kullanabilmesi , 91 dakikalık bu filmi başarılı kılıyor ; amacını tutturan her filmin olduğu gibi .
