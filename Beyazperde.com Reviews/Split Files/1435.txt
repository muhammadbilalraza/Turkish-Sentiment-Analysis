Gişe komedileri söz konusu olduğunda ülkemizde ( Yeşilçam zamanlarının aksine ) bir “yönetmen sineması” oluşumundan bahsedilemez ancak her zaman bir istisna vardır .
Çakallarla Dans macerası başından beri oyuncularına olduğu kadar yönetmenine de güvenen bir film serisi .
Murat Şeker'in Çakallarla Dans projesi belli ki tesadüf değil .
Benim hala en sevdiğim işi olan İlk filmi 2 Süper Film Birden’in bir sahnesinde , yönetmen olmak isteyen başkarakter Necati'nin ( Tim Seyfi ) bir not defterine şunu yazdığını görürüz : Çakallarla Dans . “Hasta Fenerli” Murat Şeker’in bir teknik direktör anlayışıyla oluşturduğu bitirimler kulübü 4 filmdir Fikirtepe’nin altını üstüne getiriyor .
Her filmde daha fazla gişe yapan Çakallarla Dans projesi’nin 4. filminde Fikirtepe’li kahramanlarımız bu kez bir gömünün ve zengin olma hayallerinin peşine düşüyorlar .
Aslında filmin başında gördüğümüz kentsel dönüşüm halleri ve rezidans istilasından yola çıkarak bir mahalle savunması oluşturulacağını ve çatışmanın ( doğal olarak da komedinin ) buradan besleneceğini düşünmüştüm ancak “mahallenin yok oluşu” filmde birkaç drone çekiminde izlediğimiz bir sos olarak kalıyor .
Kahramanlarımızın derdi fakirliği savunmak değil , bir an önce o rezidanslardan birine kapağı atmak .
Parasızlıktan aynı eve taşınmak zorunda kalmışlar ki İstanbul’daki kiralar düşünüldüğünde bu iyi bir çıkış noktası .
Filmin bir yerinde Fatma ( Didem Balçın ) karakterinin de dediği gibi ; “bu ev çalışarak alınmaz” .
Çakallar da öyle yapıyor ve berber Hüseyin’e miras kalan bir define haritasının peşinde zengin olma hayalleri kuruyorlar .
Senaryosunda Murat Şeker'in yanı sıra Ali Tanrıverdi'nin de imzası olan filmin iki aşamalı bir senaryosu var .
Filmin yarısında ekibin defineye ulaşmasını , kalan yarısında ise definenin onun hakkı olduğunu düşünen Hitler özentisi Alamancı bir baş belası ile mücadelelerini izliyoruz .
Defineyi bulduktan sonra gelen ve karakterlerin rüyalarının gerçek olduğunu gösteren “lüküs hayat” sekansları ise köprü vazifesi üstleniyor .
Bu sekansların seyirciyi hikayeden koparacak kadar uzun sürdüğünün altını da çizelim .
Çakallar kalabalık bir ekipten oluşuyor , hepsi usta oyuncular ve birbirlerinden rol çalarcasına oynuyorlar diyebilirim ancak bu maceranın yıldızı ( bana göre serideki tüm filmlerin ) Murat Akkoyunlu ve Tim Seyfi , ikisinin karşılıklı oynadığı sekanslar ise en çok eğlendiğim kısımlar oldu ancak şunu da yazmam gerekiyor , bu serinin yakıtı da bu filmle birlikte tükeniyor .
Çakallarla Dans seyircisi bu filmde de eğlenecektir ama tadında bırakmak için iyi bir fırsat .
Bu macerada Köfte Necmi’nin ( Timur Acar ) sevgilisi olarak ekibe katılan Tavşan Zeynep ( Hande Katipoğlu ) ilginç bir karakter ama olaylara yön verici bir tarafı yok , filmin fettan ve zalim kadını hala Fatma ( Didem Balçın ) .
İlker Ayrık’ın oynadığı Muhasebeci Servet’in rolü ise biraz geri çekilmiş ama en büyük müdahale Kayınço Gökhan’a ( Şevket Çoruh ) , onun karakteri bir dolgu malzemesinden ibaret .
Birileri “Ştutgart” dedikçe tepki veriyor o kadar , bunu olumlu karşıladım zira ben ilk filmden bu yana bu karakteri izlemekten pek hoşlanmıyorum .
Çakallarla Dans 4 , yerli gişe komedilerini sevenlerin hoşlanacağı tipik bir Murat Şeker filmi .
Görüntü yönetmenliği özenli , teknik açıdan temiz bir iş .
Her biri tek başına bir filmi sürükleyebilecek isimlerden oluşan kalabalık bir ekip gürültülü bir macera yaşıyorlar .
Finale giden yolda ilintisiz birçok şey izliyoruz , ekip kendi arasında top çeviriyor da denebilir ancak bir şekilde toparlamayı başarıyor .
Film 350 kopya ile gösterime sokularak iddialı bir başlangıç yaptı .
Serinin takipçilerine …
Not : Tesadüfe bakın ki , filmi izlediğim sinemada verilen 10 dakika arada filmin başında “mahalleyi yok eden istilacılar” olarak gösterilen rezidansların pazarlandığı reklam filmi oynatıldı .
O reklam filminde de “Issız Adam” olarak tanıdığımız Cemal Hünal vardı ve “ıssızlığımız mı kaldı artık” deyip bir penthouse dairenin peşine düşüyordu .
Hayat ne tuhaf … murattolga@gmail.com
