1950’li yıllardan bu yana beyaz perdeye en çok yakışan , en zarif kadın oyunculardan biri olan Sophia Loren , 20’li yıllarda kariyeri açısından artık iyice dinlenmeye çekilmişti .
Rob Marshall imzalı Nine ( 2009 ) ’da kendisini özleyenlerin ağzına bir parmak bal çalınmış olsa da , baş olarak doyasıya Sophia Loren efsanesini seyretmek bir Netflix uyarlaması olan Onca Yoksulluk Varken ( The Life Ahead ) filmine kısmet oldu . 
Yahudi asıllı Fransız yazar Romain Gary’ye ikinci kez Goncourt Akademisi Edebiyat Ödülü’nü kazandıran “The Life Before Us” adlı çarpıcı romanın taze bir uyarlaması olan ( ilk uyarlama 1977 tarihli ) filmin yönetmen koltuğunda Sophia Loren ve Carlo Ponti’nin ikinci oğlu olan Edoardo Ponti oturuyor .
Yani Loren kendini en güvendiği ele teslim etmiş desek , abartı olmaz .
Edoardo Ponti de elinde tuttuğu ve uyarlayacağı metnin gücünün farkında olarak ve hikayenin duygusal dozunu sinemanın sanatının el verdiği en yüksek seviyede tutarak kartlarını oynamış .
Zira içinde Auschwitz ve Holokost , fahişelik , uyuşturucu , öksüz - yetim büyüyen ergen çocuklar , yaşlılık ve nihayetinde makyajlı bir kentin kenar mahallelerinde yaşanan yoksulluğu ajitasyona bulaşmadan tek bir potada yedirmek ve buradan insan hikâyeleri çıkarmak çocuk oyuncağı değil .
Bu anlamda yapımcılık açısından Netflix’in tam da arzuladığı bir proje olmuş diyebiliriz ; zira pek çok dezavantajlı grubu ve temayı bir arada izletip , başımızı okşuyor , nihayetinde yaşlı gözlerimize birer havlu kağıt dayayıp , bir sonraki film / dizi seçeneğini saniyeler içinde önümüze koymayı başarıyor .
Bu filmi , sinema duygusu açısından gerçekten bir sinema salonunda , muhtemelen içini çekecek olan diğer sinemaseverlerle seyretmek isterdim ; jenerik akarken o karanlıkta öylece oturup kalacağınız , biraz sindirmeniz gereken bir yapım Onca Yoksulluk Varken . 
Para kazanmak için bir şekilde ‘giden’ fahişelerin geride kalan çocuklarını büyüterek uzun yıllardır hayatını kazanan Madama Rosa , Yahudi soykırımından sağ kurtulabilmiş şanslı azınlıktandır .
Mahallenin en eskilerindendir ve herkesle bir şekilde eski ahbaplığı vardır .
Ama hayat , başkalarının onlarca çocuğunu büyütmüş olan Rosa’yı sağlam yıpratmıştır .
Bir gün Dr .
Coen kendi vesayeti altındaki yetim ve haşarı Momo’ya evini açmasını rica eder ; belalı bir çocukla uğraşmak istemeyen Rosa ne kadar dirense de sonunda Senegalli bu ergen genci evine kabul eder .
Bu iki zıt karakterle de filmin ana çatışması kurulmuş olur .  
Yukarıda da bahsettiğimiz üzere farklı temalardan birden çok doz var bu öykünün içinde .
Her bir tutam oldukça düzgün yedirilmiş .
Kimsesizliğe , fakirliğe ve itilmişliğe karşı Momo’nun kendisine şiddetten duvarlar kurması ve tekrar yenilmeden hayatta kalmak için ‘güçlü olana’ sığınması …
Hafızalardan gelecek nesillere miras misali aktarılan Yahudilik .
Bakkal dükkânının deposunda yaşayan , yaşatılan Müslümanlık …
Ailesine kendisini olduğu haliyle kabul ettirmeye çalışan transseksüel , hayat kadını birey …
Sadece görsel düzeyde kalsa da beyaz yakalı İtalyanların uyuşturucu pazarı için mahzen değerinde olması …
Ve nihayetinde aralarında neredeyse 70 yaş olan iki uç kuşağın hem ihtiyaçtan hem de sevgiden kapılarını birbirlerine açması … 
86 yaşındaki Sophia Loren , Madama Rosa rolünü giyinip de kamera karşısına geçmiş ; her şeyiyle o İtalyan ‘koca karı’ olmuş .
Cadılığından şefkatine , geçmişin acılarını halen yüreğinde hissederken , gözüne çektiği kalem ile hayata tutunmaya çalışan azmine dek , filmi hiçbir şey için izlemeseniz bile Madama Rosa için izlersiniz .
Öte yandan çocuk oyuncu İbrahima Gueye ilk uzun metrajlı filminde sırtladığı Momo ( Muhammed ) karakteriyle ‘umut veren genç oyuncu’ kategorisinde parlıyor .
Ponti çocuk oyuncu kadrosunu da iyi kullanmayı becermiş .
Momo’nun gerçekçi akımda artık pek rastlamadığımız ‘iyiye’ doğru karakter dönüşümü belki de bugünlerde biraz daha fazla ihtiyacımız olan yumuşamayı yüreğimize serpiyor .
Biraz da özdeşlik kurduğumuz karakterin iyi sonlarına , biraz daha romantizm akımının şefkatine ihtiyacımız var belki de ? 
Teknik açıdan güçlü bir yapım ekibinin elinden çıkan Onca Yoksulluk Varken , bu anlamda filmin geneline yayılan bir seyir keyfi veriyor .
Rosa’nın evi ve özellikle bodrum katındaki sığınağın sanat ve görüntü yönetmenliği ders gibi kareler .
Film Oscar adaylığında şaşırtıcı olmayan şekilde Sophia Loren ile Akademi’ye şah çekecek gibi görünüyor ama müzikler de dâhil olmak üzere teknik açıdan Netflix prodüksiyonunun hakkını teslim etmek gerek .
Ne diyelim , darısı durmuş olan sinema sektörümüz adına bizim de başımıza ! 
Ez cümle , mendillerinizi hazırlayın ve bu hafta sonu kendinizi Loren ve Ponti ikilisinin 94 dakikalık dramına bırakın …
