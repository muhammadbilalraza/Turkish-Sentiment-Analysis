Dünyanın hangi ülkesinde olursanız olun , askerlik öyle ya da  böyle bir şekilde kutsal görülen görevlerden ya da mesleklerden bir tanesidir .
Bazılarında sadece akılcı bir yaklaşımla “olması gereken” olarak bakılır kendisine , bazı memleketlerde ise “yurdu var eden” kutsallardan biri .
Belki de her şeyde olması icap ettiği gibi , akıl kârı olan işin aslında ne olduğunu görmek , ona göre hareket etmektir .
İnsan doğası gereği duygular , acı ve umutlar da bunun bir parçası haline gelir . 
Durum böyle olunca , hayatın önemli ya da “bu da gelir geçe” kısımlarından biri olan askerlik , erkekler için sayısız açıdan mühim bir konuma yerleşiyor .
Bizim ülkemizde olduğu gibi , daha çok erkeklerin görevi olarak görülen bu “var olma” durumu beraberinde sayısız hikaye getiriyor .
Batıdan ya da doğudan , eğitimli kesimden ya da okumayı bile öğrenme şansı verilmemiş bölgelerden gelen erkekler tek bir amaç için bir arada , severek veya mecbur kalarak hayatının bir kısmını buna adarlar .
Peki o hikayeler ? 
İncir Reçeli filmiyle adını duyuran , aldığı olumlu yorumlarla akılların bir köşesine girmeyi başaran yazar – yönetmen Aytaç Ağırlar bu kez farklı bir yola girmiş .
İçinde belki hiç bilmek bile istemeyeceğimiz hikayelerin olduğu , bazısı için doğuş nedeni gibi görülen askerliğin insan tarafını anlatmayı tercih etmiş .
Üstelik de işi sıradan , alışılageldik ağır milliyetçi söylemlerle sarıp sarmalanmış bir hediye paketi olarak değil , ortasında sadece insanın bulunduğu bir hikaye olarak görmüş .
Projeyi vatan , millet , Sakarya’dan çok daha öteye götürmüş , askerin her şeyin başında insan olduğunu hatırlatmış . 
Dünyadan bir haber , hayatın sillesini erkenden yemiş ve sudan çıkmış balık misali ne yapacağını bilmeden çırpınan hikayenin kahramanları , Doğu’da bir araya geliyor , görevini yapacağını zannederken çok farklı bir gerçekle karşı karşıya kalıyor .
Yaşadığı ülkenin gerçek yüzünü görüyor , birlikte nefes alıp veren , farklı statü katmanlarından gelenler ile önlerinde yeni pencereler açılıyor .
Yani yeniden doğuyorlar .
Her şeyin büyük söylemlerde değil , ne olduğunu ve olduklarını kabullenmekte geçtiğini görüyorlar . 
Yönetmen Ağırlar daha önce de yaptığı gibi elinden geldiği kadar merkeze insanı alırken , sıcak bir hikaye anlatmayı başarmış .
Karakterlerin geçmişleri , neden böyle oldukları ve ilerde neye evrilmek istediklerini ince ince işleyerek seyircisine aktarmak için çaba sarf etmiş .
Boş hamasi söylemlerden olduğunca uzakta , bir bölüğün tek bir amaçla değil , her bir nefese başka bir hikaye doldurmuş .
1996 – 97 senesinde yaşananlardan esinlenen isim , bağımsızsız serüvenini gerçeklerle birleşirmeyi tercih ediyor . 
Kaan Yıldırım , Aykut Akdere , Hakan Kurtaş ve kenara mutlaka not edilmesi gereken M. Uğur Civaner’in oyunculukları , Ağırlar’ın yazdığı metnin de desteğiyle içi dolu halde .
Yani samimi olma gayesindeki senaryonun perdeye fırlattığı , her gün benzerlerine denk geldiğimiz gerçek insanlara , doğru performanslar . 
Bölük filmi diğer yanda istediği kadar büyük sözler söylemekten geri durmak istese de , işin doğası gereği midir bilinmez , bazen yüksek sesle konuşmayı tercih ediyor .
İzleyiciyi elinde tutmak için kameraya alındığı belli , hafiften abartıya kaçan duygusal bocalamalar , bazı karakterlerin arka planda bırakılması ve geneli başarılı olan müziklerin ( Cem Karaca’ya selam olsun ) hislere oynamak adına coşkun alanlarda gezinmesi de göze batıyor . 
Bu samimi yapım her şeyden önce şunu soruyor : Erkek olmak mı mühim , yoksa insan da olabilmek mi ? burcinaygun@gmail.com
