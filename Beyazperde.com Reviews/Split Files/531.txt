Gerek oyun sektörünün , gerek edebiyatın ve pek tabii sinema sektörünün ana besin maddesi haline gelmiş olan 2. Dünya Savaşı tekrar kapımızda !
Aksiyon sinemasının son yıllardaki dikkat çekici isimlerinden biri olan David Ayer’in Brad Pitt’i başrolüne oturttuğu Fury ise kapımıza gelen yeni konuğumuz .
Son olarak ortalamanın üstü diyebileceğimiz , Arnold Schwarzeneggerve Sam Worthington’ın kadrosunda yer aldığı Sabotaj ile bizi aksiyona doyuran Ayer bu kez arkasına Nazi Almanya’sı , II. Dünya Savaşı , kan gölüne dönen topraklar ve pek tabii kahraman Amerikan askerlerini alıyor , senaryosunu da yazdığı Fury filmiyle seyirci karşısına çıkıyor .
Fury , savaşın son günlerinde bir grup Amerikan askerinin Almanya’daki Nazi hükmüne son vermek için çıktığı yolculuğu biraz kahramanlık , bir parça “savaş kötüdür” ve bolca şiddet ile servis ediyor .
Ekibe yeni katılan 8 haftalık çiçeği burnunda asker Norman ( Logan Lerman ) , Tanrı’nın desteği ile ayakta duran Boyd ( Shia LaBeouf ) , Güney Amerikalı Gordo ( Michael Peña ) , ağzı bozuk , tersi kötü Grady ( Jon Bernthal ) ve hepsini yola getirmek zorında olan Çavuş Don “Wardaddy” ( Brad Pitt ) ’in savaşa doymuş ruhları yanında ezilirken , vicdanını rahat tutmak , biz izleyicilere de “ben sizim” demek için çabalıyor . 
Nazi Almanyasının son günlerinde savaşın belki de seyrini değiştirecek olan bu ekip , çıktıkları yolculukta “mecbur oldukları” şeyleri yapacak , bir bakıma da tarihe tanıklık etmemizi sağlayacaklar .
Peki David Ayer’in bu iyi niyetli yaklaşımı hedefe ne kadar isabetli bir atış yapıyor , işte orası biraz muamma .
İki saati aşkın süresiyle kendinden beklenileni veren Fury , acıklı anlatısı esnasında seyircisini sıkmıyor , çatışma sahnelerinde sizi perdeye kitliyor ancak iş hikayenin dram yüzüne gelince ufak bir yalpalama yaşıyor .
Kahramanlarımızı kağıttan bebekler gibi iki boyutlu birer siluet olarak resmeden Ayer’in senaryosu ve yönetimi ağır aksak ilerlerken , verilmeye çalışılan ve yer yer militarizmi öven kahramanlık naraları canınızı sıkabiliyor .
Gerçekleri birebir yansıtmak mecburiyetinde olmayan filmlerden biri olan Fury bu serbestliği yanlış açılardan değerlendiriyor , ürkek , vicdani savaşını kazanmak isterken hayatta kalmak için ilkelerini çiğnemek durumunda kalan Norman’ı merkezine almaktan kaçınıyor .
Bu durumda zaten derinlemesine tanıyamadığımız , ısınamadığımız ekibin diğer üyeleri ( ki buna Wardaddy’de dahil ) gözümüzde “değerli” hale gelmezken , seyircinin göz bebeği konumuna getirilmek istenen Norman ise bir oraya bir buraya yalpalayan sözde - kahramanımız oluyor .
Evet , Fury belki senaryo ve hikaye anlatımında muazzam bir işçilik ortaya koymuyor ancak teknik anlamdaki temiz işçiliği , savaşın o soğuk , buram buram çürümüşlük kokan ruhunu aksettirmede , senaryonun izin verdiği ölçüde ( özellikle de Shia LeBeouf’un hakkını yememek lazım ) başarılı oyunculuklarıyla keyifli bir seyirlik halini alıyor .
O kadar yerginin aslında böylesi sağlam bir ekip , başarılı atmosfer ve özenli çalışmanın seyircide oluşturduğu “çok daha fazlası” ümidini biraz boşa çıkarttığı için dile getirdiğimizi de eklememiz gerek .
Şayet savaş filmlerine ilginiz varsa , tam tadında bir aksiyon örneği izleyip , kaliteli vakit geçirmek istiyorsanız Fury tam size göre .
Burçin Aygün
burcinaygun@gmail.com
