Woody Allen'ın uzun metrajlı 46. filmini seyretmeye hazırlanırken kuşkusuz emin olduklarımız vardı : Filmsel zaman ve mekan ilişkisine dair dersler vereceğinden , hikayesini kusursuz bir tartımla sunacağından , çok sayıda karaktere yazdığı diyaloglarla onları geçmişleriyle birlikte , sosyal , sınıfsal , ahlaki olarak irdeleyeceğinden , olay örgüsünde en ufak bir açık bırakmayacağından , yine emindik .
Ve yanılmadık !
Ancak ne yalan söyleyelim , bugüne kadarki en yüksek bütçeyi ( 30 milyon dolar ) kullandığı projesinde , bu denli kompleks bir öyküyle / sinemayla karşılaşacağımızı düşünememiştik .
Bizi bir defa daha şaşırttı !
Allen , 1930'larda ülkenin doğu ve batı sahillerinde yer alan iki kentin , iki bölgenin karakteristik özelliklerini yansıttığı hikayesinin merkezine , genç Bobby ( Jesse Eisenberg ) ile yaşıtı Vonnie'nin ( Kristen Stewart ) aşkını yerleştiriyor .
Daha da odaklanırsak , anlatıcının ( tabii ki Allen ) yardımıyla toy Bobby'nin gelişim ve değişimini takip ettiğimiz bir öykü olduğunu söyleyebiliriz .
Bobby , tahmin edebileceğiniz gibi , eksantrik aile bireylerine sahip bir Yahudi .
Ve , hınzır Allen tarafından önce ışıltı , şaşaa , ün , entrika , dedikodu , skandal , zenginlik , güzellik gibi kavramları yeniden tanımlayan Hollywood'un ortasına ' atılıyor ' .
Bobby , yıldızların menajeri olan dayısı Phil Stern'in ( Steve Carell ) ajansında çalışırken , Vonnie ile tanışıyor ve aşk acısını en derinden hissediyor .
Çünkü kararsız Vonnie'nin hayatındaki asıl erkek başkasıdır .
( Allen'ın , kendisinden 38 yaş küçük karısı Soon - Yi Previn ile hedef tahtasına oturtulduğu geçmişine dair bir tür ' içini boşaltma ' halini , Vonnie ile Phil arasındaki tutkunun içine yerleştirdiğini düşünüyoruz ) .
Bronx'a , evine dönen Bobby'nin , yeraltı dünyasının acımasız lideri ağabeyi ile birlikte işlettiği Café Society adlı , her türden zengini ağırlayan mekan ise , baş döndürücü parıltısıyla , dönemi simgeliyor : Spekülatörlerden politikacılara kadar uzanan kirli işleri örten bir konfor , gösteriş , tantana !
Allen , sadece 96 dakika uzunluğundaki filminde , iki kentteki eğlenceli ve çalkantılı hayatların neredeyse tüm karmaşasını aktarıyor .
Bobby'nin ailesi ile çok sayıdaki yan karakterler aracılığıyla da , sekseninci yaşında da yanıtını bulamadığı ve bulamayacağı soruları ortaya atıyor ; tabii ki kaygılarını ve rahatsızlıklarını , kah mizahi , kah melankolik şekilde dillendirmeye devam ediyor .
Dokunduğu temaların çeşitliliği de çıldırtıcı : Şaibeli bir varlık olarak insan ve Tanrı ilişkisi , aşkın merhametsiz büyüsü , kötülüğün göreceliği , sadakat ve aldatma , tesadüflerin zalimliği .
" Café Society " , öncelikle sinema hazzını alacağınız doygunlukta bir film .
35 mm . duygusuna hizmet eden ışık ve renk paleti , yine büyük bir ustanın dokunuşlarıyla oluşmuş : Vittorio Storaro ( 1940 - ) ile Woody Allen'ın bu ilk işbirliği , geçen yüzyılda altın çağını yaşayan sinemanın yüreğindeki sihri salona yayıyor , özellikle olgun yaştaki seyirciyi gönlünden yakalayıp geriye sürüklüyor .
Performanslara baktığımızda ise , hikayenin geçtiği dönemden çıkagelmiş gibi duran Kristen Stewart'ın , kendine özgü matlığıyla farklı olduğunu söylemek mümkün .
" Café Society " , örneğin " Mavi Yasemin - Blue Jasmine " gibi bir yumruk etkisinde olmasa da , Allen'ın bir ' ara durak ' filmi olarak şaşırtıcı dinamiklikte !
