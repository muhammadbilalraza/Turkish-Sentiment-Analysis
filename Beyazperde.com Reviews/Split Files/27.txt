Animasyon filmlerin zirve şirketi Pixar ve bünyesine dahil olduğu Disney’in yeni filmi sinemalardaki yerini aldı .
Daha önce , Oscar adayı kısa animasyon La Luna’yı çeken Enrico Casarosa imzası taşıyan film , Pixar’ın derin bir senaryo içeren filmlerinden ziyade , çocuklara biraz daha yakın olan ama yazıda belirteceğim üzere sinema göndermeleriyle büyük yaştaki seyircileri de yakalayan bir yapım .
Orijinal seslendirme kadrosunda Jacob Tremblay , Jack Dylan Grazer , Emma Berman , Maya Rudolph , Marco Barricelli ve İtalya’nın tanınmış dublaj sanatçıları olan film , sinemalarımızda elbette Türkçe dublaj seçeneğiyle de oynayacak .
Animasyon ve aile filmlerini sevenler dışında , benim gibi İtalyan filmleri tutkunları da Luca’dan keyif alacaktır diyelim ve filme geçelim . 
Film , bir deniz gezisi sırasında , İtalyan Rivierası’nda başlıyor ve Maria Callas’tan " O Mio Babbino Caro " şarkısını duyuyoruz .
Balıkçılık yapan insanlar ve denizin altında yaşayan deniz canavarları var .
Onlara öyle diyorlar ama tahmin edersiniz ki dünyanın en tatlı canlıları .
Elbette , insanlar önyargılı bir şekilde onların kötü olduğunu ve avlanarak öldürülmeleri gerektiğini düşünüyor .
Denizin altındaki canlılar da insanların kötü olduğunu ve yüzeye asla çıkılmaması gerektiğini düşünüyorlar .
Çünkü , senaryo gereği deniz canavarları , isterlerse yüzeye çıkabiliyorlar ve ıslanmadıkları sürece insan görünümünde dolaşabiliyorlar .
Luca , bunu yeni arkadaşı Alberto yardımıyla keşfedince olaylar başlıyor .
Film , çoğu animasyon filminde olduğu üzere bir dostluk hikayesiyle başlıyor .
Öyle bir dostluk ki bu ; asla yapılmaması gerekenlerin yapıldığı , sınırların zorlandığı , özgürlüğün ilk kez tadıldığı ve hayal kurmanın büyüsünün en yüksekten yaşandığı bir dostluk …
Kurulan bu hayallerin en büyüğü ise , “insanoğlunun en büyük icadı” olarak sözü geçen bir Vespa’ya sahip olmak ve onunla sınırsızca dolaşmak .
Filmin İtalya sosunun en önemli unsurlarından biri Vespa .
Dikkat edin , bu filmi izledikten sonra kesinlikle internette dolaşıp Vespa fiyatlarına bakacaksınız . 
Filmin , sinema tutkunları ve daha büyük izleyiciler için detaylara sıkıştırdığı çok hoş göndermeler var .
Bunlar büyük oranda büyük usta Federico Fellini’yi içeriyor .
Küçük deniz kasabasının , o etkileyici ve gerçeğe uygun dizayn edilmiş sokaklarında Luca ve arkadaşlarıyla gezerken karşınıza aniden dikiz aynasına iliştirilmiş bir Marcello Mastroianni fotoğrafı çıkabilir .
Ya da nefes nefese kalmış karakterlerle bir soluk alırken duvarda Fellini filmi La Strada’nın posterini görebilirsiniz .
Denize açılınca , yandan geçen küçük bir sandalın ismi Gelsomina olabilir ( La Strada filminde Giulietta Masina’nın canlandırdığı karakter ) ve bütün bunlar ihtişamlı bir İtalya atmosferinde karşınıza çıkabilir .
İşte bu sürprizler ve müzikler , sizi bir anda animasyon filminden çıkarıp , Roma sokaklarında bir Fellini filminde geziyor havasına sokabilir .
Fazla derin olmayan , önermeleri daha basit olan bir filmde bunu başarmak da yeni bir yönetmen için önemli bir başarı diyebiliriz .
Enrico Casarosa , bir sonraki filminde belki de bizi Roma’da ağırlar .
Dünyanın tehlikeli olduğu , çocukların öğrenerek , ufkunu genişleterek bunu aşması gerektiği , herkese lazım olan tek şeyin birazcık sevgi olduğu gibi klişe ama fazlasıyla doğru mesajlarla filmimiz ilerliyor .
Finale kadar , perdeden sürekli hoş bir yaz esintisi alıyoruz .
Yaz boyunca yaşanan ama etkisi bir ömür süren küçük dostlukların , bol hayallerle örülü büyüme hikayelerinin ve azami miktarda eğlencenin karşılığı Luca’da fazlasıyla var .
Luca , diğer Pixar filmleri gibi derin bir felsefe , zekice yazılmış yaratıcı bir senaryoya sahip değil , hatta Pixar filmlerinin en iyileri arasında yer almayabilir ama kesinlikle en samimi ve en eğlencelilerinden biri .
İlerleyen zamanlarda cesaret verici en iyi filmler , yaz mevsiminde geçen en iyi filmler ya da büyüme hikayesi barındıran en etkileyici filmler listelerinde Luca’yı görürsek şaşırmamalıyız .
Son olarak : Fellini’ye sevgilerle …
