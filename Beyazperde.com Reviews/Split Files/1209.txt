Aaron Eckhart kısa bir süre öncesine kadar siması tanıdık gelen ancak bir muhabbet anında adı bir türlü hatırlanamayan yan aktörler kategorisinin vazgeçilmez yüzlerinden biriydi .
Peki , nasıl oldu da Aaron Eckhart'ı son bir sene içerisinde vizyona giren veya festivallerde yer alan birçok önemli filmde başrolde görmek mümkün oldu ?
Mel Gibson ve George Clooney gibi Hollywood'un seksi simalarının giderek yaşlandığı veya kariyer değişikliğine gittiği bugünlerde sanırım artık kabul etmemizin vakti geldi ; Aaron Eckhart Hollywood camiasının yeni yakışıklısı olmaya aday .
Bu yüzden de onu Aşk Tarifi'nden sonra da daha birçok filmde başrolde göreceğiz sanırım .
Eckhart'ın hemen hemen bütün kadınların kalbini kazanabilecek yakışıklı , hınzır , sevecen ve şefkatli bir karakteri canlandırdığı Aşk Tarifi'ne sıradan bir romantik komedi gözüyle bakabiliriz .
2001 tarihli Alman - İtalyan ortak yapımı Bella Martha isimli başka bir filmin tıpatıp aynısı olduğu da aşikar .
Bununla beraber , romantik komedi filmlerinin şablonlaşmış senaryo yapısını birebir takip eden Aşk Tarifi , bu özelliğiyle de eleştiri yağmuruna tutulabilecek bir film .
Ancak bana kalırsa artık bugünün popüler romantik komedi filmlerini sıradan ve kolayca tahmin edilebilir bir gidişata sahip oldukları için yerden yere vurmak yersiz .
Çünkü bu filmleri izlemeden önce her birinin şablon bir senaryo yapısına sahip olduğunu zaten biliyoruz ve ne göreceğimizi önceden bilsek bile bu filmleri izlemek için sinemaya gitmekten vazgeçmiyoruz .
Burada esas tartışılması gereken , her ay bir yenisi gösterime giren bu tür filmlerin bize sunacaklarından haberdar olmamıza rağmen yine de sinema salonlarını doldurmaya devam etmemiz .
Bana kalırsa bu filmlerin içerisinde bizi üzecek , korkutacak , geçmişimizde yaşadığımız travmatik bir anı bize tekrar yaşatacak hemen hemen hiçbir malzemenin bulunmadığını en başından bilmek bizi rahatlatıyor .
Böylelikle filmin içinde gördüğümüz özene bezene tasarlanmış mekanların şıklığını , ferahlığını , filmde yer alan insanların güzelliğini , pürüzsüzlüğünü , şehir hayatının hareketliliğini filmin keyfini çıkara çıkara izleyebiliyoruz .
Romantik komedi filmleri bize bugün , burada yaşadığımız sıradan hayata alternatif oluşturacak çok daha keyifli , hayallerimizdekine benzer bir hayat sunuyorlar .
Bize vaad ettikleri güzel sürpriz dolu , kötü haberlerin ve para sıkıntısının olmadığı , hayatı kontrol etmenin çok daha kolay olduğu , kadınla erkeğin her zaman birbirlerine kavuştuğu bu alternatif dünyaya iki saatlik bir gezi düzenlemek hoşumuza gidiyor işte .
Bu noktadan sonra filmin ister sonunu ister ortasını bilelim , ister o filmi bin kez izlemiş olalım kimin umurunda ?
Bu tür filmlerden esas beklentimiz bizi gündelik yaşamımızdan olabildiğince uzağa taşıyıp , bir hayal aleminin içine hapsetmeleri değil mi ?
Eğer romantik komedi filmlerinden beklentileriniz yukarıda saydıklarımla sınırlıysa Aşk Tarifi'nin size göre bir film olduğunu söyleyebilirim .
İçerisinde küçük bir kızın annesini kaybetmesini konu alan oldukça dramatik bir yan öykü barındırmasına rağmen film , bize negatif bir duygu aşılamayacak kadar iyimser .
Aşk Tarifi , Kate'in kişisel gelişim hikayesini merkezine yerleştirdiği aşk öyküsü ve teyze - yeğen ilişkisi ile harmanlamayı oldukça iyi başarıyor .
Kontrollü bir dünya içinde kontrollerini kaybettiklerini sanan sevecen karakterlerle donatılmış olan filmin içerisinde kaybolmak , gündelik rutininizi unutmak oldukça kolay .
Filmin en güzel tarafı ise gerek sakinlik veren pastel renkleri , gerek aydınlık atmosferiyle sizi birkaç saatliğine de olsa negatif düşüncelerinizden uzaklaştırıp , hayatınızda ters giden her şeyin yoluna gireceğine inandırabilmesi .
Aşk Tarifi , yazının başında da bahsettiğim gibi özellikle yıldız oyuncularıyla dikkat çeken bir film .
Yaklaşık iki yıldır beyazperde göremediğimiz Catherine Zeta - Jones'un dönüşünü müjdelemesi filmi daha da popülerleştirirken , Aaron Eckhart'ın varlığı da bambaşka bir koldan Aşk Tarifi'ni merak uyandıran bir film haline getiriyor .
Fakat benim fikrime göre Catherine Zeta - Jones'un kontrollü bir karakter yaratmak uğruna soğukkanlılığın dozajını kaçırdığı , Aaron Eckhart'ınsa sadece ve sadece yakışıklı , güzel bakışlı , kurtarıcı erkek kimliğine büründüğü filmin yıldızı Abigail Breslin .
Son olarak Küçük Günışığım'daki çarpıcı performansı ile dikkat çeken Breslin , bu filmde de karakterinin bütün özelliklerini içselleştirerek beyazperdeye yansıtmayı başarmış .
Breslin , kendine ait bir hikayesi olduğu ayrı bir yan öyküyle vurgulanan Zoe'nin filmin içindeki herhangi bir karakterden öte , gerçek bir karakter olmasını sağlamış .
Daha da önemlisi tıpkı Küçük Günışığım'da olduğu gibi Aşk Tarifi'nde de karakterini sahte bir yetişkin kimliğine bürünerek değil , gerçekte olduğu gibi 11 yaşında bir çocuğun düşünce yapısını terk etmeyerek canlandırmış .
Böylece karakterinin çocuksuluğunu yok etmemiş .
Onu sahicileştirmiş .
Aşk Tarifi , bilindik bir romantik komedi filmi .
İyi oyuncularla donatılmış , tutarlı ama bilindik bir senaryonun peşine takılıp , giden alışıldık bir romantik komediden ne eksiği ne de fazlası var .
Eğer sizin de bir romantik komediden beklentiniz olmadık olaylarla sizi şaşırtması ve heyecana sürüklemesi yerine sadece size " güzel " ve " hayali " bir dünya sunarak eğlenceli anlar yaşatması ise Aşk Tarifi'ni izlemeyi tercih edebilirsiniz .
