Kısa film arenasının uçuk yönetmeni Nacho Vigolando’nun adına takip listenizde pek sık rastlamamış olabilirsiniz fakat 2007 yapımı Timecrimes’a bir kere ayağınızı kaptırdıysanız , Vigolando takip listenizde ebedi bir yer edinebilecek denli geniş bir krediye sahip olacaktır !   Zaman yolculuğu meselesini , izleyici katılımını had safhada tutacak bir öyküyle perdeye taşımış olan İspanyol yönetmen , tıpkı Richard Kerry gibi aynı jenerasyona mensup olduğu yönetmenler arasından kendine has sinemasal üslubuyla sıyrılmayı başaran bir isim .
İkinci uzun metraj talimi Extraterestre ile takipçilerini tam anlamıyla tatmin edemeyen Vigolando , üçüncü defa ciddi bir sınava giriştiği sinemasal macerasında , her anlamda “bu bir Nacho Vigolando filmi” dedirtebilecek , konuşkan ve doludizgin bir gerilim örneği sunuyor sinemaseverlere !
Genç yönetmenin bu sefer saplantı haline getirdiği konuysa malumunuz teknoloji .
Hani çok ekşi bir tabirle “yalnızlaşan” bireyin etrafını kuşatan siber oyuncakların her birini , hazırladığı gerilim mezesinin malzemesi olarak kullanmaktan çekinmiyor .
Dolayısıyla bu siber esaretin içerisinde sıkışıp kalan “bireyin” bile isteye kapana kısılma aşamalarını , kademe kademe gözler önüne seriyor .
Vigolando , bir yandan Hitchcockvari bir gerilim rotası çizerken , diğer yandan varoluşçuluk sularına pek fazla dadanmadan , bu günün en klişe paranoya konularından birine , yine bilindik fakat ürkütücü bir biçimde yaklaşıyor !
Peşin peşin söyleyebiliriz ki Vigolando’nun son derece “bilinçli” tercihleri sayesinde , zamanlaması “bir noktaya kadar” muhteşem biçimde oturtulmuş bir aksiyon – gerilim kırması çıkıyor karşımıza .
Porno endüstrisinin en tanınmış yüzlerinden biri olan Sasha Grey’in ete kemiğe büründürdüğü Jill Goddard karakterinin , yeni sinema filminin tanıtımı için internet üzerinden bir yarışma düzenlenmektedir .
Yapılan yarışmaya katılan , Goddard’ın orta direk hayranlarından biri olan Nick , güzel oyuncuyla akşam yemeği yemeye hak kazanır .
Fakat güzel oyuncu bu daveti reddeder .
Bu buluşmayı bir çeşit saplantı haline getiren genç adamın yardımınaysa adeta “ben buradayım” diye bağıran İngiliz aksanıyla Chord adında gizemli bir yabancı yetişir .
Kısa süre içerisinde , kendisini siber dünyanın üç kağıtçılıklarıyla bezeli akıl almaz bir oyunun içerisinde bulan Nick ; Chord adındaki bu gizemli adamın direktiflerini izleyerek bu tekno - kabustan uyanmaya çalışır !
Açık Pencereler işte bu kadar basit bir önermeyle izleyiciyi filme davet ediyor .
Hatta bu haliyle , türün en arızalı isimlerinden biri olan yazar Phillip K. Dick’in en sıradan öyküsünün bile birkaç adım gerisinde olduğunu düşünebilirsiniz .
Fakat yönetmen Vigolando , bu son derece basit girizgahı o kadar çok noktadan besliyor ki , bir süre sonra izleyiciler olarak , dikkatinizin ve katılımınızın sınandığı , baş döndüren bir gerilim cenderesinin içerisinde buluyorsunuz kendinizi !   Fakat genç yönetmen Timecrimes ile başarılı bir biçimde tutturduğu kimyayı Açık Penceler’de tam manasıyla yakalayamıyor .
Öncüllerine oranla oldukça anlaşılır bir rota üzerinde ilk yarıyı noktalayan film ; finale doğru oldukça yavan bir “izleyiciyi şaşırtma taarruzuna” evirilmeye başlıyor .
Sürpriz faktöründen bu kadar medet ummasıysa ,   filmi alabildiğine vasatlaştırıyor .
Yine de kurgusal anlamda , inandırıcılıktan uzak olmakla birlikte dikkate değer bir örnek var karşımızda .
Bütün olan biteni bilgisayar monitöründen , akıllı telefonlardan ya da güvenlik kameralarından izleme fikri de en az konunun kendisi kadar klişe kokuyor olsa da ; filmin adeta baş döndüren kurgusunun , bu teknolojik paslaşmalara çok şey borçlu olduğu da ortada !
Gerilim mevzusuna iyiden iyiye ısınan Sasha Grey’in temiz performansı , Elijah Wood’un dazlak şaşkınlığından mustarip Mark karakterini sürprizsiz bir eforla perdeye taşınması bir tarafa ; Kill List ile akıllarda yer edinen Neil Maskell’in izleyiciyi “aksan” içinde bırakan Chord güzellemesi filmin kaymak tabakası maiyetinde kabul edilebilir …
B film severleri mest edecek bir girizgahla açılışı yapan Açık Pencereler’in barındırdığı bu türden “an”ları da yabana atma pek mümkün değil .
Sözün özü ; Açık Penceler , türün akılda kalabilecek bir örneği olmanın direğinden dönüyor .
Vigolando’nun elinde yepyeni bir Timecrimes çıkarabilecek malzemenin fazlası bile var !
Sıkıntı , gerilim sinemasının tüm klişeleriyle dirsek temasında bulunan fakat klişelerle de bir türlü barışamayan bir öyküye ev sahipliği yapmış olması belki de !
Finale doğru yapılan ani salvolarla izleyicinin kafasını bulandırmak da ne yazık ki bu barışık olamadığı klişelerin üzerini kapamaya yetmiyor !
Fatih Yürür
