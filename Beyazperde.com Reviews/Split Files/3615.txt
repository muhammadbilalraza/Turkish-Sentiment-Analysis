" Bir zamanlar Texas'da " diye başlayan " Ölümsüz Aşk "
( Ain't Them Bodies Saints ) , yoksunluğun fena halde üşüttüğü iki genç yüreğin birbirlerine adanmışlığının hikâyesi .
Bu kadar !
Ey okur : filme git ; onların duyumsadıkları / duyguları rehberliğinde ilerleyerek , yazgının o kusursuz işleyen planında aşklarının acılarla yol alması gerektiği ve neden başka bir şekilde olamayacağı gerçeğine ikna et kalbini !
Yazı bitti aslında .
Ancak rutin dışına çıkmamak için biraz daha devam edelim .
Bob ( Casey Affleck ) ve Ruth ( Rooney Mara ) iki evlatlık ve sevgililer .
Para çaldılar .
Kanun adamlarınca sıkıştırıldıkları kulübede çatışmaya girdiler .
Beraber büyüdükleri Freddy öldürüldü .
Ruth , polis memuru Patrick'i ( Ben Foster ) yaraladı .
Teslim oldular .
Tüm suçu Bob üstlendi , hapse girdi .
Ruth hamileydi , kızını doğurdu .
Patrick , Ruth'a ilgi duymaya başladı .
Bob hapisten kaçtı .
David Lowery , yazıp yönettiği filminde , bu hikâye şemasını , duyarlı , kırılgan , müşfik bir aşk hikâyesi merkezinde öykülerken , evet benzetme doğru , aynen Terrence Malick gibi , kamerayı olabildiği kadar karakterlerin kalplerinin yakınına konumlandırıyor .
Zamanın , bazı detayların , kişilerin kimlik bilgilerinin önemi yok ; tarzıyla da , 1970'lerin ABD Sineması'nı anımsattığı söylenebilir .
Doğaldır ki , karakterlerle yol aldığınız bu ' içsellik ' sizi oldukça yaman bir sinema deneyimine davet ediyor .
Zor , yoğun , emek vermeniz gereken bir seyir .
Ancak dâhil olursanız eğer , eminim , bittiğinde kalbiniz Bob ve Ruth gibi ağrıyacak ; babalıkları , sert adam , şahane Keith Carradine'ın oynadığı Skerritt denli üzülecek ; Patrick'le birlikte burukluk yaşacaksınız .
Bu çalışmasıyla Sundance Film Festivali'nde ilk ve tek ödülünü * alan görüntü yönetmeni Bradford Young , sinemada etkili ve doğru görüntülerin ışık sihirbazlığından geçtiğini ispat ediyor .
Nasıl anlatmalı ?
Şöyle düşünün : Hikâyede , karakterlerin mekânlarla birlikte oluşturdukları duygusal kıvam sadece renklerle ifade edilse nasıl olurdu ?
O kaynaşmada , yansıtılan ışıklar hangi renk tonlarını oluştururdu ?
Young , işte tam da bunu yakalamış : Bir bütün olarak öykünün ruhunun / özünün görüntüsünü !
Tabii ki koyu : Istırap ve giderek şiddetin , ölümün görselliği bu !
Tamamıyla gerçekçi bir film olduğundan oyuncuların üzerine binen yük de ağır .
Hiçbirinde sorun yok tabii : Canlandırdığı karakterlerin içtenlikle yorumlamak konusunda zerre sorunu olmayan ve başlıca teminatları " Korkak Robert Ford'un Jesse James Suikasti "
( The Assassination of Jesse James by the Coward Robert Ford )  ile " Kızımı Kurtarın "
( Gone Baby Gone ) olan Casey Affleck , en yakınınız bir ' kader mahkûmu ' gibi .
Sadece ve sadece Ruth ile kızına ulaşmak , onlarla uzaklara gitmek istiyor ; bu denli insani bir hedefin peşinde .
Soğukkanlı görünmeye çalışan ancak içten içe biricik aşkı için fedakârlık yapmaya hazırlanan yol ayrımındaki ikircikli Ruth'u oynayan Rooney Mara , bulunduğu her ana  ( ateş ederken bile ) masumiyet yüklüyor .
Ben Foster'ı vurgulamaya gerek var mı ?
Polis Patrick , onun performansıyla , şefkat , acıma , hüzün ve yalnızlığı bir arada yaşıyor .
Özellikle , yaşattıkları hazlar nedeniyle zor filmleri seçen sinefiller için ideal .
" Ölümsüz Aşk " , unutulacak filmlerden değil . * Bradford Young , bu ödülü iki filmdeki çalışmasıyla aldı : " Ölümsüz Aşk " ve " Mother of George " .
