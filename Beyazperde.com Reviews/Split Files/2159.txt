Sinema , tarihi yeniden yazabilecek ve bazı insanları bu yazdıklarına inandırabilecek bir araç .
İngiltere tarihi hakkında çok fikir sahibi değilseniz , Genç Victoria ( The Young Victoria ) adlı filmi izleyip pekala Kraliçe Victoria’ya romantik bir kahraman gözüyle bakabilirsiniz .
Halbuki kendisinin aşırı derecede tutucu ve katı bir lider olduğunu biliyoruz .
Ama söz konusu filmde , İngilizlerin görkemli bir vitrin ve acıklı bir aşk hikayesiyle idealize ettiği nice tarihi kahramandan birine dönüşüyor .
Geçtiğimiz aylarda kostüm dalında Oscar kazanan Genç Victoria , özellikle yaratıcı ekibindeki bazı isimlerle dikkat çekiyor .
Bunlardan en şaşırtıcı olanı , yapımcı koltuğundaki Martin Scorsese şüphesiz .
Kendisi de zamanında Masumiyet Çağı ( The Age of Innocence ) gibi etkileyici bir kostüme aşk filmine imza atmış olan Scorsese’nin projeye katkısının boyutunu kestirmek zor .
Senarist ve yönetmenin imzaları bu anlamda daha belirgin .
Senaryo koltuğunda , Oscar kazandığı Gosford Park’ın başarılı senaryosuyla tanıdığımız Julian Fellowes var .
Yine bol karakterli ve entrikalı bir yapıyı , filmin önemli bir kısmında başarıyla yürütüyor senaryosu .
Ancak Victoria’nın Prens Albert ile evliliği sonrasında , filmin aynı derecede sıkı bir olay örgüsünü sürdüremediği ve bazı süreçleri işleyemediği görülüyor .
Dolayısıyla , zayıf ve eksik bir final bloğuyla tamamlanıyor film .
Filmin niyeti , genç Victoria üzerinde hakimiyet kurarak İngiltere’nin kontrolünü de ele almayı uman politikacıların ve onlara karşı kendini en güçlü şekilde konumlandırmaya çalışan kraliçenin öyküsünden daha fazlasını anlatmak .
Aynı zamanda , genç bir kızın büyüme öyküsünü izliyoruz perdede .
Bu açıdan bakıldığında , daha farklı bir büyüme hikayesi anlatan C. R. A. Z. Y. adlı filmiyle tanıdığımız Jean - Marc Vallée’nin yönetmen olarak tercih edilmesi boşuna değil herhalde .
Vallée , bahsettiğim diğer filmindeki gibi , stilize bir iş çıkarmak konusunda oldukça başarılı .
Hatta kimi anlarda , bu tür bir kostüme filmden filmden beklemeyeceğiniz ufak sinemasal oyunlar bile yapıyor .
Ayrıca , Genç Victoria’yı bir kraliyet öyküsünün hakkını veren bir görkem ve zerafetle çekmiş .
Oyuncuları kullanmakta da gayet başarılı .
Son derece kontrollü ama nüanslarla dolu filmdeki tüm performanslar .
Bunların başında da genç yıldız Emily Blunt geliyor .
Salt sinemasal açıdan baktığımızda , sonuna doğru zayıflayan ama yine de ustalıkla yazılmış , çekilmiş ve oynanmış bir film Genç Victoria .
Dekor ve kostümlerin görkemi de bu tür filmlerden hoşlananları etkileyecektir .
Kostümler biraz fazla dikkat çekecek kadar renkli ve gösterişli .
Filme bir şeker dükkanı havası veriyorlar .
Sırf bu yüzden , filmin ilgili kategoride kazandığı Oscar’ı çok eleştirenler olmuştu .
Ama aslında bu tercihin bir sebebi var .
Kocasının ölümünden sonra sadece siyah renkli kıyafetler giydiği bilinen Victoria’nın gençliğini anlatan filmin bu denli renkli kıyafetlerle süslü olması , kendi başına dramatik bir öğe aslında .
Bütün meziyetlerine rağmen , sinema sanatı açısından çok da önemi olmayan bu film , bize en azından filmleri salt sinemasal nitelikleriyle değerlendiremeyeceğimizi hatırlatıyor .
Çünkü Victoria’nın yer yer despotluğa varan tutuculuğu ve hırsı , bu film tarafından neredeyse bütünüyle es geçilmiş .
Bir ülkenin kendi tarihini süsleyip çarpıtarak , tüm dünyanın gözünde yeniden yazmaya yeltenmesine bir örnek , Genç Victoria .
Bu oyuna da gelmeyelim .
