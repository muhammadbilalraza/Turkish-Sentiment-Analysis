" Buffy the Vampire Slayer " dizisinin altıncı sezonunun on sekizinci bölümünde vampir avcısı Buffy , avcılığın insani yönünü yavaş yavaş yok etmeye başladığından yakınarak çölde ruhani bir yolculuğa çıkar .
Bu yolculuk sırasında gördüğü sanrılardan birinde ' ilk avcıyla ' yani avcılık mesleğinin temsil ettiği güç , çeviklik , dayanıklılık ve bilgelik gibi tüm değerleri bünyesinde barındıran kadın tipinin ilk örneğiyle karşılaşır .
İlk avcının sözlerine bakılırsa Buffy , kaybettiğini sandığı sevme kabiliyetini ölümde bulacaktır .
Nitekim Buffy , altıncı sezonun sonunda ölür ; ta ki bir sonraki sezonda ilk avcının temsil ettiği tüm değerleri içselleştirmiş olarak yeniden doğana dek .
İspanyol yönetmen Julio Medem'in son filmi " Kaotik Ana , " bana ister istemez " Buffy the Vampire Slayer " ın bu kilit bölümünü hatırlattı .
Filmde , İspanya'nın İbiza adasında babası tarafından bir mağarada büyütülmüş Ana'nın hikayesi anlatılıyor .
Amatör bir ressam olan Ana , bir gün adaya gelen bir sanat koleksiyoncusu tarafından keşfediliyor ve özel bir eğitim almak için Madrid'e çağırılıyor .
On sekiz yaşında hayatı keşfetmek için mağarasından çıkan Ana , Madrid'de aşık olduğu Said ile ilişkisi ilerledikçe sanrılar görmeye başlıyor .
Kısa bir süre sonra Ana üzerinde çalışmaya başlayan bir hipnoz uzmanı genç kızın bu sanrılarda önceki yaşamlarına geri döndüğünü ortaya çıkarıyor .
Böylelikle Ana'nın kendini bulmak için atıldığı macera , tıpkı Buffy'nin çölde çıktığı ruhani yolculuk gibi tarih boyunca kadınların çektiği acıları içine sindireceği , kadın kimliğinin derinliğini özümseyeceği ve aradığı bilgeliği güçlü kadınların ölümünde bulacağı içsel bir seyahate dönüşüyor .
Julio Medem , ondan geriye sayan bölümlere ayırdığı filmini başlı başına Ana'nın sanrılarından biri haline getirmekten yana .
Bu yolla seyircileri anlattığı hikaye ile hipnotize ettiğini de vurgulayan yönetmen , Ana'nın bir kadın olarak şimdiki hayatında ve geçmiş yaşamlarında çektiği acıların aslında filmi izleyen herkesin bedeninde vücut bulabileceğini de anlatmak istiyor .
" Kaotik Ana , " bu anlatım biçimiyle erkek egemen toplumun kadınlara uyguladığı baskının esasında hepimizin kolektif bilinçaltında bir yeri olduğunu ve bugünkü davranışlarımızın birçoğunu bu bilinçaltının yönlendirdiğini kanıtlamaya çalışıyor .
" Kaotik Ana " yı izledikçe aslında Ana'nın ruhani deneyimlerinin sizi de benzer bir yolculuğun içine çektiğini hissediyorsunuz .
Hele bir de kadınsanız , bu hissin üzerinizde yarattığı etki oldukça sarsıcı .
Diğer yandan , " Kaotik Ana , " sadece tarih süresince kadına uygulanan fiziksel ve psikolojik şiddeti sorgulayan tavrıyla değil , bu tarihi sürecin günümüz iktidar politikaları üzerindeki etkisini araştırmasıyla da eleştirel yönünü kuvvetlendiren bir film .
Jocelyn Pook imzalı hipnotize edici müziklerinin bir yanıyla " Pan'ın Labirenti " filmini hatırlatmasının başlıca sebebi de öykünün içine gizlenmiş bu politik mesajlar belki de .
Nitekim " Pan'ın Labirenti , "
Guillermo Del Toro'nun savaşın acımasız yüzünü Kaptan Vidal gibi erkek egemen toplumu temsil eden acımasız bir karakter üzerinde cisimleştirdiği bir film ve bu yönüyle " Kaotik Ana " yla ortak bir dava uğruna mücadele ettiğini de kanıtlıyor .
Her iki film de kadınlara toplumda var olma hakkı tanımayan , onları bastıran , öldüren ya da hayal dünyalarına hapseden erkek egemenliğinin , iktidar hırsını bir kenara bırakmadığı sürece dünyadan savaşların ve şiddetin eksik olmayacağını vurgulamaya çalışıyor aslında .
" Pan'ın Labirenti " bu mesajı satır aralarına sıkıştırıp , masalsı bir dille örtbas ederken , " Kaotik Ana "
Irak Savaşı'na yaptığı tepkili göndermeler ve Ana'nın protest tavrıyla başarılı bir slogana dönüştürüyor .
" Kaotik Ana " nın özellikle kadın izleyicileri etkisi altına alan büyüleyici kuvveti de filmin bu protestocu karakterinden besleniyor zaten .
Başrol oyuncusu Manuela Vellés , bereket tanrıçasını andıran fiziğiyle canlandırdığı karaktere bire bir uyum sağlayarak ilk oyunculuk denemesinde neredeyse harikalar yaratıyor .
Julio Medem'in kamerasından çıkan rüyamsı görüntüler , başkarakterin bilinçaltını ön plana çıkaran sembolik imgeler , büyülü İbiza manzaraları ve yönetmenin geçtiğimiz yıllarda kaybettiği kız kardeşi Ana Medem'in sımsıcak tabloları filmi unutulmaz kılıyor .
Bütün bu özellikler gidişatın çok yönlü kurgusu ve politik göndermeleriyle birleştiğindeyse " Kaotik Ana " kadınlık tarihinin ve kadın olma halinin en güzel ve en can acıtıcı biçimde işlendiği filmlerden birine dönüşüyor .
