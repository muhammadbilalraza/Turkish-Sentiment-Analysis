Sadece ülkemizde değil dünyanın bir çok yerinde yaşanan terör kabusunu oldukça farklı bir açıdan yansıtan Ölüm Emri izleyiciyi , politik , ahlaki ve vicdani bir karar mekanizmasının tam ortasına atıyor . 
Savaşın teknoloji ile değişen yüzünü , monitörler arkasından verilen anlık ve kritik kararları izleyiciye yansıtan Ölüm Emri , vagon açmazı ( Trolley Dilemma ) olarak bilinen bir kavramı filmin odak noktası yapıyor .
Bu kavram bizi zor bir kararla baş başa bırakıyor .
Şöyle ki ; içinde 5 kişinin olduğu kontrolden çıkmış bir vagonu , makas yaparak kurtarma şansınız var ancak bunu yaparsanız diğer şeritte bir kişiyi öldüreceksiniz .
İşte Ölüm Emri de tam olarak böyle bir karar vermek zorunda kalan üst düzey devlet görevlilerinin ve askerlerin soğuk terler dökmesini anlatıyor .
Üstelik onların açmazlarının merkezinde , ekmek satarak ailesine katkıda bulunmaya çalışan küçük bir kız çocuğu var . 
Filmde Kenya’dan bir istihbarat alan Amerikan ve İngiliz ordularının intihar bombacılarına ve uzun zamandır arananlar listesinde bulunan Al - Shabaab örgüt üyelerine yönelik düzenledikleri drone ( insansız hava aracı ) operasyonu perdeye taşırken , nefes kesen anlara sahne oluyor .
Helen Mirren’ın canlandırdığı Albay Powell’ın emrindeki ekibin terör örgütü üyelerini yakalama operasyonu , canlı bombalarla karşılaşınca bir ölüm operasyonuna dönüyor ancak , bu kararı vermek hiç de kolay olmuyor . 
Film 102 dakika boyunca sizi koltuğunuza çivilemeyi başarıyor .
Bunu kesintisiz bir aksiyonla yaptığını düşünmeyin ama , çünkü kesintisiz bir gerilim ile yapıyor .
Tüm karar mekanizmasını yerle bir eden Alia isimli kız çocuğu ve ailesinin hayatına filmin başından itibaren dahil olmamız ise , bu küçük kız çocuğuna ekstra bir sempati beslememize ve karakterle özdeşleşmemize yardımcı oluyor . 
Birkaç yıl önce çektiği Ender’s Game ile pek de olumlu eleştiriler almayan yönetmen Gavin Hood , bu kez kozunu doğru yerden oynuyor ve gerilimin zirvesinde bir atmosfer yaratmayı başarıyor . 
Başta Helen Mirren , yakın zamanda kaybettiğimiz Alan Rickman , Aaron Paul , Barkhad Abdi ve kısa ama etkili rolüyle Game of Thrones’un Jorah’ı Iain Glen olmak üzere tüm kadronun adeta döktürdüğü film , kurgusundan , senaryosuna , oyunculuklarından , görüntü yönetimine kadar takdiri hak ediyor .
Konusu itibariyle Good Kill ile karşılaştırılabilecek olan Eye in The Sky , İngiliz bir Albay , algı yönetiminde başarılı politikacılar , Las Vegas’lı bir drone pilotu , Kenyalı bir özel kuvvetler personeli ve Somalili teröristler ile oldukça başarılı detaylandırılmış karakterleri ve çok uluslu bir operasyona sahip olması sebebiyle Good Kill’den ayrılıyor . 
Savaş cehennemdir derler , Ölüm Emri ise bunun nasılını yüzümüze çarpan bu vizyon haftasının önde gelenlerinden bir politik gerilim .
