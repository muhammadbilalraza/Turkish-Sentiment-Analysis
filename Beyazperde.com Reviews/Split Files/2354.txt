Geçen yılın kanımca en yaratıcı animasyonu Rango , çocuk filmi olarak pazarlanmasına rağmen daha çok Western hayranlarını tatmin eden bir filmdi .
Eğer Sergio Leone'nin spagetti Western'lerini ve Sam Peckinpah'ın şiddetli ve kirli Amerika'sını yalayıp yutmuş bir yetişkin sinemaseverseniz , grotesk karakter dizaynlarından korkabilecek çocuklardan daha çok eğlenmeniz mümkündü .
Tim Burton'un 1984 yapımı kendi canlı kısa filminden uyarladığı uzun metraj stop - motion animasyon projesi Frankenweenie ise benzeri bir biçimde filmin pazarladığı çocuklar yerine , 1930'lu yılların " Universal stüdyoları canavar filmleri " nin hayranlarını mutlu edecektir .
Çoğu animasyon filmin rastgele renk cümbüşü ve günümüzün popüler kültür referanslarıyla dolu olduğu şu günlerde baştan sona siyah beyaz , CGI yerine stop - motion kullanan , küçük çocuklar için yer yer korkutucu sahnelere sahip bir filmi prodüksiyona sokmak cesaret gerektiriyor , bu bakımdan Burton'u kutlamak lazım .
Onlarca modern Frankenstein uyarlamalarını bir kenara bırakın , Frankenweenie , James Whale'in efsanevi 1931 yapımı versiyonunun bir çocuk hikayesi formatında az çok bir yeniden çekimi .
Bu versiyonda çocuk olan Victor Frankenstein , ölü bir insanı canlandırmak yerine hazin bir kazaya kurban giden köpeği Sparky'yi tekrar yaşama döndürüyor .
Tabii ki bu versiyonun tonu çok daha hafif ve en azından Sparky , bir yanlış anlaşılma sonucu küçük bir kızı nehirde boğmuyor , ama final çatışmanın bir yel değirmeninde geçmesine şaşırmamak lazım .
Orijinal Frankenstein'ın yanında Burton ve has senaryo yazarı John August , Frankenstein'ın Gelini ( The Bride of Frankenstein ) ( Sparky'nin aşık olduğu kanişin saçı ) , Mumya ( The Mummy ) , Drakula ( Bram Stoker's Dracula ) gibi klasiklere gödermede bulunmakla kalmıyorlar , Japon ikonu Godzilla ( Gojira ) ' nın bile ilginç bir versiyonunu yaratıyorlar .
Frankenweenie'nin stop - motion karakter dizaynı Rango'dan beri en yaratıcı karikatürleri sunuyor .
Özellikle Harry Potter serisinin deli kızı Luna Lovegood'u hatırlatan acayip kız ve kakasıyla geleceği tahmin edebilen kedisi ( ciddiyim ) egzantrik orta okul kızlarının en çok arayacağı oyuncak figürlerinden biri olacaktır .
Ayrıca Winona Ryder'ın seslendirdiği Elsa Van Helsing ( Drakula hayranlarına isim tanıdık gelmiştir herhalde ) , Ryder'ın Beterböcek ( Beetle Juice ) ' daki gotik Lydia karakterini özleyenleri mutlu edecektir .
Şimdi gelelim tek tük problemlere , ki çoğu filmin senaryosu ve ritmi ile alakalı .
İlk olarak bir animasyon için fazla durağan bir yapıya sahip Frankenweenie .
Filmin türlü diğer canavarlara göndermede bulunduğu finaline gelene kadar hareketten biraz yoksun ve bu da çocukların sıkılmasına yol açabilir .
Ayrıca sonu biraz zoraki gibi .
Sürpriz bozmadan şöyle diyeyim , kanımca bütün Frankenstein uyarlamalarının aynı biçimde sona ermesinin mantıklı bir sebebi var ve bu son çocuklara ölüm hakkında yanlış mesajlar verebilir .
Frankenweenie , Burton ve Henry Selick'in modern stop - motion klasiği Noel Gecesi Kabusu ( The Nightmare Before Christmas ) gibi bir şaheser değil belki , ama yaratıcı cesur çocukları ve klasik korku sineması hayranlarını tatmin edecektir . 
Twitter : egekozak oktayegekozak@hotmail.com
