En çok Danimarkalı yönetmen Lars von Trier'in filmlerinde görmeye alıştığımız Fransız oyuncu Jean - Marc Barr , yönetmenlik koltuğuna Pascal Arnold'yla birlikte oturmuş Aşka Özlem filmiyle .
Senaryoyu da ortak yazmışlar .
Bununla da kalmayıp Barr başrolde oynarken , Arnold da kameraman olmuş .
Her şey bir tarafa bu Fransızlar , filmlerini Amerika'ya taşımışlar ve bu toplumun sosyopsikolojik derinliklerine kamerayla dalmayı denemişler .
Bu küçük filmin , çoğu Amerikalı yönetmenin filminde olamayacak erdemleri var .
Barr - Arnold ikilisi , bu topluma hem dışarıdan bakmayı , hem de önyargısız yorumlamayı başarabilmişler .
Ama kameraları öfkeli .
Gerçekten bu Amerikan toplumu , hep kendini her şeyin merkezinde gören önyargılı bir toplum mu ?
Amerikan yönetiminin saldırgan dış politikalarına hiç tepki vermeyen ve önüne ne konulursa ona inanan garip bir toplum mu bu ?
Barr - Arnold ikilisi , bu toplumun taşrasındaki ikiyüzlülüğün ve önyargının altını çiziyorlar .
Genel anlamda önyargılı toplumlarda potansiyel faşizm ve bununla birlikte linç etme olgusu ortaya çıkıyor .
Sanki bunlar bize hiç yabancı değil .
Film , önde her insanda olabilecek sorunları gösterirken , arkada da toplumsal felaketi usul usul öne taşıyor .
Lyle Newkirk ( Jean - Marc Barr ) , on beş yıldan fazla Emma'yla ( Rosanna Arquette ) evlidir .
Bu evlilik , taşra kasabasında toprak ağası iki ailenin topraklarını birleştirmiştir .
Ama , Lyle'la Emma'yı birleştirememiştir .
Hayatı boyunca hiçbir kadınla beraber olamamış sağlıklı bir erkek Lyle .
Emma , Lyle'la evlenmeden önce sevgilisiyle kaza geçirince rahmine et toplanmış ve cinsel yaşamı bitmiş .
Filmin özgün adının " çok fazla et " olmasının anlamı bundan .
Elbette tam anlamıyla çözülemeyen dinsel ya da vicdani sıkıntıları mı var Emma'nın ?
O zaman Lyle'ın günahı ne ?
Otuz beş yaşındaki Lyle , çırılçıplak mısır tarlasının ortasında beyninde kadınları düşlerken , hayatının ilk kadını da Rankin kasabasına gelir .
Çocukluk arkadaşı Vernon ( IanVogt ) , Avrupa'dan dönerken yanında ' profesyonel turist ' Juliette'i de ( Elodie Bouchez ) getirmiştir .
Karısıyla da artık kardeş gibi olan Lyle , ilk defa Juliette'le birlikte , aynı derinin altında olmanın nasıl bir şey olduğunu hissedecektir .
Bu film , cinselliğin hayat gibi bir armağan olduğunu algılatıyor .
Lyle'ın yazar arkadaşı Vernon da hiç kadınlarla birlikte olmamıştır .
Çünkü o bir eşcinseldir .
Belki de kadınlardan tiksiniyordur .
Filmin ikinci yarısıyla birlikte Amerikan ahlakının ikiyüzlülüğü de alttan yukarıya doğru çıkıyor .
Evli bir erkeğin bir başka kadınla ilişkiye girmesini ( zina diye yorumluyorlar ) kasabanın namusuna yediremeyen taşranın sakinleri , Lyle'a karşı tavır almaya başlıyorlar .
Bu tavır , önyargılı toplumlardaki gibi linç kültürüyle buluşuyor ve Lyle'ın trajedisi oluyor .
Yönetmenler , cinselliğin ve başka şeylerin bastırıldığı toplumlarda toplumsal infiallerin sert biçimde dışarı çıktığını gösteriyorlar bu tutucu toplum aracılığıyla .
Gerçekten bu toplum ikiyüzlü .
Şu atasözündeki gibi : Ele verir talkımı , kendi yutar salkımı ; aynen öyle .
Büyük Alman yönetmen Fritz Lang da 1936 yılında " Fury - Öfke " filminde Amerikan toplumundaki önyargı ve linç olgusunu ele almıştı ; anımsatalım .
Yönetmenler , estetik olarak , parlak güneşin altında renkleri alabildiğine sert ve koyu yansıtmışlar .
Neredeyse renklerin ara tonları silinmiş gibi .
Grenler de elle dokunuluyor gibi capcanlı .
Kamerayı da omuza alıp çerçeveleri özgür bırakmışlar .
Film , Amerikan bağımsız filmlerinden çok , 1970'lerin Avrupa filmlerinin tadını veriyor .
Renkleri , kamera kullanımı , oyunculukları ve içeriğin yansıtılışıyla .
Birileri , onca toprak var işçiler nerede , diyebilir .
Toprağın ( ve sinemanın ) dilini anlamlandıramayanlar hasat mevsiminin de ne olduğunu bilemezler .
Sıradışı bu film görülmeyi hak ediyor .
Ali Erden
