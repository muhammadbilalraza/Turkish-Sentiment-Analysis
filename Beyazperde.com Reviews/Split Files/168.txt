Japon ailesini ve toplumsal değişimini didikleyen usta Yasujirô Ozu ( 1903–1963 ) , 1948 yapımı " Kaze no naka no mendori " de , 2. Dünya Savaşı'na katılan adamı , eve döndüğünde katı bir gerçekle karşı karşıya bırakır : Karısı , hasta çocuklarının hastane faturalarını karşılamak için fahişelik yapmak zorunda kalmıştır !
Zeki Demirkubuz , yapılan seçimler ve sonuçlarının karmaşıklığı söz konusu olduğunda , gerçekçiliğinden taviz vermeyen sanatçılarımızdan biri .
" Kor " için , Ozu'nun bu filminden esinlenmiş .
İncelediği , iyi bildiği alt - orta sınıf ile ait oldukları çevreler .
Genel olarak da , ürettiği / yaşadığı sürece keşfetmeye devam edecek olduğu , insan denilen varlığın problematik doğası ve çözümlenmesi imkansız yapısı .
Demirkubuz'un kurduğu hikayenin çizgisi , oldukça tanıdık ve sürprizsiz .
Tam da bu nedenle , karakterlerinin sofistike özelliklerini daha iyi vurguluyor : Cemal ( Caner Cindoruk ) başını derde soktuğu Romanya'dan eve döndüğünde , karısı Emine'nin ( Aslıhan Gürbüz ) ' bıraktığı gibi ' kalmadığı kuşkusuna saplanıyor .
Küçük oğullarının ciddi rahatsızlığının pahalı tedavisini Ziya'nın ( Taner Birsel ) yaptırdığını öğrendiğinde , beynini kemiren şeytanlarıyla baş etmekte zorlanmaya başlıyor .
Kimdir Ziya ?
Cemal ile Emine'nin eskiden birlikte çalıştıkları tekstil atölyesinin patronu !
" Kor " un , seyirciye empati yapması için sunduğu bu üç karakter rahatsız olmanız ve huzursuz hissetmeniz için zekice kurgulanmış .
Üç karakter de , oldukça karanlık , işkilli ve ikiyüzlü sosyal yapımızı mükemmel yansıtıyor .
Mutsuzluklarının kökeninde , ' kapalı ' , mahcup fakat gerektiğinde çok acımasız olabilen , özellikle bu coğrafyaya özgü kodlamalar yatıyor .
Film boyunca kafalarımız , karakterlerin , " peki , o halde neden . " ile başlayan sorulara verecek yanıtları olup olmadığına çengelleniyor .
Cemal'den şiddetine uğrayan Emine , henüz küçük bir işçi kızken tokadını yediği bu adamla ' bile bile ' neden evlenmiştir ?
Kendi işini batırdıktan sonra gururundan taviz vermeyip Ziya ile tekrar çalışmayan Cemal , karısını ve oğlunu kurtlar sofrasına terk ettiğini ' bile bile ' neden yurt dışına gitmiştir ?
Ziya , iyiliği karşılıksız yaptığını ısrarla söylediği halde , ona " abi " diyen Emine'ye duyduğu arzulara ' bile bile ' neden gem vuramamıştır ?
Acaba , karakterler gerçekten de " bile bile " mi kararlarını vermişlerdir ?
Yoksa , yanıt çok basit midir : Bizleri öncelikle iç dünyamız içindeki kaos mahveder !
Demirkubuz , çelişkileri , kıskançlığı , ahlak yozluğunu , iletişimsizliği , ' körlüğü ' , evlilik kurumu içindeki ' uzaklığı ' , fırça darbeleriyle hikayesine işlerken , seyircinin kendini sorgulamasını sağladığı ve onları karakterlerle ' boğuşturduğu ' için amacına büyük oranda ulaşıyor ( Emine'nin cam kullanılarak oluşturulmuş özel ' şeytani ' görüntüsü başta olmak üzere , cinsiyetçi olduğu yönünde eleştirileri haklı çıkaran bazı ayrıntılara dikkat etmekte yarar var ) .
Ancak , filmin büyük bir engele takıldığını düşünüyorum .
Bilirsiniz bazen saatler uzunluğundaki bir film bir solukta seyredilmiş hissi verir ya da tam tersi .
" Kor " , iki anlamda da uzun bir film : Hem ölçülebilir ( 145 dakika ) , hem de hissettirdiği zaman , bu filmin dezavantajı .
Demirkubuz gibi filmsel zamanı ustalıkla kullanan bir yönetmenin , seyircinin sıkılmayacağı bir kurguya , en azından DVD sürümlerinde başvuracağını umut ediyorum .
Yoksa , " Kor " u seyrederken şu anekdotun akla gelmesi , hiç sağlıklı değil : Otto Preminger'in İsrail'in kuruluş hikayesini anlattığı " Exodus "
( 1960 ) adlı , üç saat yirmi sekiz dakika uzunluğundaki filminin galalarından birinde , ünlü komedyen Mort Sahl , gösterim devam ederken dayanamayarak ayağa kalkar ve seyircilerin de çoğunun onaylayacağı şekilde der ki : " Otto , halkımı bırak artık , gitsinler ! "
