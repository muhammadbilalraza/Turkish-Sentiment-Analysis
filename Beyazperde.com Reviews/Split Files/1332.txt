“Aşk Treni” ülkemizde sinemalarda görmeye alışkın olmadığımız türde yapımlardan .
2013 yapımı filmin baştan sona , “Bollywood filmi nedir” sorusunun karşılığı olduğunu baştan teslim etmemiz lazım .
Sahi , nedir ortalama bir Bollywood filmi ?
Herşeyden önce saf sevgiyle yapılmıştır .
Eğlencelidir .
Samimidir .
Esas oğlan ve esas kız vardır .
Kız büyük ihtimalle istemediği bir evliliğe zorlanıyordur zira filmler Hindistan’daki kadın - erkek eşitsizliğinden mutlaka bir miktar dem vurur .
Baş karakterler ve yan karakterler ara sahnelerde şarkı söyler .
Bu şarkılar klip havasında görüntülerle desteklenir .
Aşk temasının altı özellikle çizilir çünkü aşk , bütün savaşların galibidir .
Aşkın dili yoktur .
Ortalama bir Bollywood filmi her şeyin dışında sevimlidir .
İyi ve kötü ayrımı , belirgin çizgilerle çizilmiştir . vs. Bütün bu özellikleri göz önünde bulundurursak “Aşk Treni” ortalama bir Bollywood filminin üstünde bir yapım .
50 yaşına merdiven dayayan tanınmış aktör Shah Rukh Khan ve Danimarka doğumlu Hint güzeli Deepika Padukone arasındaki uyumun bunda payı büyük .
Filmi , ortalamanın üzerine çıkaran diğer sebeplere gelince .
Öncelikle Bollywood sinemasına yenilik getirdiğini söylemek imkansız zira yukarıda saydığımız özelliklerin neredeyse tamamı “Aşk Treni”nde de mevcut .
Filmi iyi yapan , klişelerden uzak durması değil onları daha iyi hale getirmesi .
Hatta onlara aşık olması .
Her biri büyük bir sevgiyle çekilmiş müzikli bölümler , filmin ritmini bozmadığı gibi esas oğlan ve kızın arasındaki aşkın filizlenmesini besleme gibi bir görev de yapıyor .
Çoğu filmde karşımıza çıkan , filmden ayrıksı duran sahneler değil bunlar .
Olay örgüsü de her defasında filme hizmet ediyor zira karşımızda yazılıp geçiştirilmiş değil , basbayağı “Bollywood güzellemesi” sayılabilecek bir senaryo var .
Esas oğlan Rahul , vefat eden dedesinin küllerini vasiyeti üzerine uzak bir diyara götürmeye çalışan , 40’lı yaşlarında bir “genç” .
Esas kız Meenamma ise ( filmdeki tam adı , Hindistan’daki bir adresten daha uzun olduğu için espri konusu oluyor ! ) , babası tarafından istemediği bir adamla evlendirilmeye çalışılan başına buyruk zengin kız .
İkilinin tanışması Chennai Express denilen trende oluyor ve film , ikilinin kötü adamlardan kaçmaya çalışmasıyla devam ediyor .
Olay örgüsü açısından bir çok Bollywood filmine benzer olsa da özellikle Khan’ın “kendi kendinin farkında olan Bollywood filmi” ölçütünü bile aşan kişisel performansına vurgu yapmak gerek .
Bu noktada genç yönetmen Rohit Shetty’nin hakkını da teslim etmeliyiz .
Khan ile öyle bir uyum yakalamış ki , “romantik esas oğlan” yaftasını birlikte aşarak yerinde duramayan gayet sevimli bir karakter yaratmışlar .
Shetty’nin kurgudaki “hız”lı numaraları , müzikli bölümlerde dış mekanların kullanımındaki özen ve filmin genel olarak renk paleti , üstün özellikler arasına giriveriyor .
Hatta ilk kez bir Bollywood filmiyle sinemada karşılaşan birinin , bu filmi izledikten sonra tatil için ( hatta belki de yaşamak ? ) Hindistan’a bilet almayı isteyeceğini bile düşünebiliriz .
Yani film bir Bollywood yapımı olarak işini iyi yapıyor .
Olağanüstü büyüklükte ve fakirlik içinde yaşayan bir nüfus yerine , bize mutluluk içinde yaşayan sıradan insanları muhteşem doğa görüntüleri eşliğinde sunuyor kir ki , bu da bizi , Bollywood sineması neden sadece sinema değildir , sorusunun yanıtını sorgulamaya getiriyor .
Yılda ortalama bin filmin çekildiği bu endüstrinin , Hindistan’ın tanıtımına büyük katkı sağladığı , hiç değilse iç kamuoyunda , birbirlerinin dilini bile bilmeyen insanlara her defasında mutluluk aşıladığını göz ardı edemeyiz .
Bunun yarattığı talep doğrultusunda giderek büyüyen sektörde her yıl çekilen sayısız film arasında , gerçekten iyi diyebileceğimiz bir tanesini gecikmeli de olsa sinemalarımıza getirmesi nedeniyle de dağıtımcılara teşekkür edebiliriz .
Gerçi yazımızdaki güzellemeden yola çıkarak karşımızda muhteşem bir sinema örneği olduğu yanılgısına da yol açmayalım .
Özellikle Bollywood sinemasına aşina olanlar için “Aşk Treni” çok fazla bir şey ifade etmeye de bilir .
Ancak iki saati aşkın süresine rağmen asla sıkmayan “Aşk Treni”nin hiç değilse Bollywood sinemasına giriş için gayet uygun bir yapım olduğunu kabul edebiliriz .
Yazımızı filmin mesajına atıfta bulunan şu cümleyle bitirelim : “sakın sıradan bir Bollywood filminin gücünü hafife almayın ! ” .
