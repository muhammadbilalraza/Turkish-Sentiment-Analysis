Dört sene evvel çektiği " Gir Kanıma ( Låt den rätte komma in ) " gibi enfes bir ‘arthouse ' korku örneğiyle dünya çapında adından söz ettiren Tomas Alfredson'ın daha büyük bir prodüksiyonla geri dönmesi kaçınılmazdı .
Alfredson , 1979'da BBC tarafından 7 bölümlük bir dizi halinde televizyona uyarlanmış olan John Le Carréın müthiş eseri Tinker , Tailor , Soldier , Spy'ı sinemaya taşıyarak ülkesi dışındaki ilk filmini kotarıyor .
Hem de casusluk filmi alt türünün yarattığı genel beklentileri tam tersine çevirerek ve popüler casusluk filmlerinin karşısına sessiz ve soğuk bir tavırla dikilerek .
Köstebek ( Tinker , Tailor , Soldier , Spy ) , James Bond ya da Bourne serisi gibi seyircinin günlük eğlence ve adrenalin ihtiyacını karşılamak üzere çekilmiş bir film değil ; seyirciyle mesafeli bir şekilde oynayan ve buz gibi soğuk savaş hikayesi anlatan bir film .
Bu bakımdan Martin Ritt'in 1965 tarihli başka bir John le Carré uyarlaması olan filmi " The Spy Who Came in from the Cold " ile Köstebek'in arasında organik bir bağ olduğu pekala söylenebilir . 
Film , İngiliz İstihbarat Servisi'nin içerisinde Sovyetlere bilgi sızdıran bir köstebeğin fark edilmesi üzerine , bir süre önce görevden uzaklaştırılmasına rağmen gizli soruşturmayı yürütmesi için yeniden işe alınan George Smiley üzerinden yola çıkıyor .
İstihbarat servisinin en tepesindeki adamlar üzerinde çetrefilli bir soruşturma yürüten Smiley , kendi dahil hiç kimseye güvenemeyeceğinin farkında .
Bu esnada da karizmasında büyüleyen ana akım bir ajan olmaktan ziyade , gerçekçiliğe sıkı sıkıya bağlı , yalnızca işini çok iyi yapan bir memur tavrında . 
En baştan belirtmek lazım ki , Köstebek , türe karşı duyulan tüm beklentileri tersyüz eden , alabildiğine mesafeli ve soğuk bir film .
Tomas Alfredson , karakterlerle herhangi bir duygusal bağ kurmanızı bütünüyle engelliyor ve bu sayede soğuk savaşın tekinsiz atmosferi tam manasıyla yaratılmış oluyor .
Filmin bütününe hakim olan bu duygusuzlukla birlikte kendi güvensizlik duygusunu hazırlıyor .
Tıpkı Smiley gibi , seyircinin de güveneceği , seveceği ve bağ kurabileceği hiçbir karakter yok .
Her biri birbirinden alabildiğine farklı karakteristik özelliklere sahip dört köstebek adayı , Smiley tarafından adım adım deşifre edilmeye ve doğru bir şekilde tanımlanmaya çalışıyor . 
Filmin türü orijinalleştirme anlamındaki bir büyük başarısı da , izleyicisini alışık olmadığı bir noktada konumlandırması .
Filmin akışına dahil olabilmek , diyalogların ve karakterlerin bütününü anlamak için büyük bir çaba gerekiyor .
Filmin takibi , en az yaşanan olayların karmaşıklığı kadar zor .
Tüm karakterleri ve mevzuları birbirine bağlayabilmek için kusursuz bir dikkat lazım .
Bu bakımdan Köstebek'in pek de seyirci dostu bir film olmadığını söylemek şart .
Fakat diğer yandan , filmin bu tavrı , kendisine tekdüze olmaktan tamamen uzak bir hareket alanı sağlıyor .
Bir yerden sonra alışılan kurgu , flashback'ler , ağır ağır tanınan karakterler ile birlikte kendimizi derin bir sorgunun ve bütün gerginliğiyle soğuk savaşın ortasında buluyoruz . 
Tomas Alfredson'ın her şeyi ağırdan alırken , bir yandan da daha karmaşık hale getiren film yönetimi , tam anlamıyla muazzam .
Onlarca olayı , tek bir tabanda hafif bir şekilde birbirine bağlayan , dört dörtlük karakterler çizen ve amaca yönelik hikayesi dışında gereksiz hiçbir detay vermeyen senaryo hem çok ölçülü , hem de kusursuz .
Müthiş bir prodüksiyon çalışmasına işaret eden , bizi o dönemin İstanbul'una kadar götüren sanat ve görüntü yönetiminde en ufak bir eksiklik bile yok .
Gary Oldman , Mark Strong ve Colin Firth başta olmak üzere tüm oyuncular ayrı ayrı döktürüyorlar .
Özellikle Gary Oldman'ın hem kendini ileri atarak " bu filmin yıldızı benim " tavrını takınmadan hem de kendini geri çekerek silikleşmeden her hücresi ölçülüp biçilmiş Smiley karakteri , ders niteliğinde bir dramatizasyon .
Karşınızda içine girebildiğiniz takdirde sizi duvardan duvara çarpacak , iz bırakır şekilde etkileyecek müthiş bir film var . 
Köstebek , ana akım sinemaya son derece ters bir film ve zaten bir casusluk başyapıtı olmasının öncelikli sebeplerinden biri de bu .
Filme alışılmışın çok dışında sorular yöneltmek istiyorsunuz ve ancak ilgilendiğiniz kadar cevap alabiliyorsunuz .
Mesele üzerinde gitgide daha da egemen olan entrika miktarı , her dakika biraz daha artıyor ve iş içinden çıkılmaz hale geldiği vakit yavaş yavaş çözümlenmeye başlıyor .
Uzun lafın kısası , Tomas Alfredson , adeta türle dans ediyor .
Köstebek , 2011 yapımı filmler arasında , çok özel bir yeri hak ediyor .
Soğuk savaşı iliklerinde hissetmek isteyen herkese önerilir .
