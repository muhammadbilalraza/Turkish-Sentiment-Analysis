G - Force hakkında filmin detaylarını derinlemesine inceleyen , analitik ve " sinekritik " bir eleştiri yazmak , yedi yaşın üzerinde her hangi bir seyircinin filmi izlemek için heyecanla salonları doldurması kadar gereksiz ve zaman kaybı bir etkinlik .
G - Force , ihtişamlı Hollywood aksiyon prodüktörü Jerry Bruckheimer'ın ( Kaya , Armageddon , Büyük Hazine ) yeni fabrika usülü prodüksiyonu .
Prodüktörlüğünü yaptığı Karayip Korsanları üçlemesinden sonra Bruckheimer , çocuk sineması pazarının ne kadar kazançlı olabileceğini anlamış demek ki , korsanlardan sonra şimdi , Hollywood çocuk sinemasının bir diğer baştacı , bilgisayar efektleriyle yaratılmış konuşan şirin hayvanlar türünü deniyor .
Daha önce bahsettiğim gibi film baştan sona bir fabrika ürünü .
Tek karesi bile ilginç , yeni veya orjinal değil .
Benzeri diğer filmlerde görmediğimiz tek bir sahne bile yok .
Hadi diyelim ki uğursuz mikroçipler yüzünden yaşama geçip şirin kobay farelerimize saldıran bir kahve makinasi etrafında dönen minik aksiyon sahnesi birazcık da olsun yaratıcı .
Fakat yaratıcılık her zaman kalite ile el ele gitmiyor ne yazık ki .
Neden mi ?
Sahnenin yaşama geçen ölümcül bir kahve makinası etrafında döndüğünden bahsetmiş miydim ?
Filmin senaryosu yazarların Macbook'larında bulunan bir senaryo programında " iki klişe Hollywood türünü eforsuzca bir araya getir " düğmesine basması sonucu yazılmış sanki .
G - Force'un yazarları Wibberleyler adı altında geçiyor .
Ne zaman bir senaryo yazarı ekibinin takma ismi senaryo yazarlığından çok bir fast food restoranını hatırlatıyorsa , fazla kalite beklemeyin .
Aynı kural yönetmenler için de geçerli .
Örnek : McG .
G - Force , FBI'ın çok gizli operasyonu , James Bondculuk oynayan özel eğitimli kobay farelerin adı .
Tabi ki fareler ve diğer kemirgenler , böcekler vesaire baştan sona bilgisayar animasyonu ile yaratılmış .
Film , farelerin nasıl konuşup insanları nasıl anladığını basit bir minyatür komünikasyon cihazı ile açıklıyor .
Fakat işini fazla ciddiye alan ajandan , zıpır kural tanımaz komedi karakterden , seksi latin fare'ye ( ! ) " klişe aksiyon karakteri fabrikası " ndan çıkma kobay farelerimizin , siyah ve latin kültürlerin en utanç verici etnik stereotiplerini nasıl olup da öğrendiklerini açıklamıyor .
Yapımcılar bitmek bilmez Bond / Transformers kırması bayat aksiyon sahnelerinin arasına üç ana fare arasında geçen bir aşk üçgeni kurmayı da unutmamış .
Bu noktada seyirciye bir sorum olacak : Aranızda hanginiz bu farelerin seks yaşamlarını gerçekten merak ediyor ?
Eğer eden varsa o size kalmış .
Yorum yapmak bana düşmez .
Fakat yalvarıyorum , lütfen sinemada fare seksini savunmak amacıyla benimle bağlantıya geçmeyin .
G - Force , daha önce bin bir benzer filmde gördüğümüz , kelimesi kelimesine aynı esprileri yaptıktan sonra saatte 200 kilometre giden bir plastik topun içinde gaz çıkaran zıpır bilgisayar animasyonu farelerini sunuyor bizlere .
Belki iki saatliğine yedi yaşında küçüklerin dikkatini çekebilir .
" Ne şikayet ediyorsun ? Çocuk filmi sonuçta , fazla kalite bekleme " diyenlere ise üç cevabım var : Pixar , Pixar ve Pixar .
