Ellerindeki iyi malzemeleri daha geniş bir kitleye hitap edip , biraz daha fazla ilgi toplamak , dolayısıyla daha çok para kazanmak adına berbat eden sinemacılar , son zamanlarda benim moralimi iyice bozmaya başladılar .
İlk dakikalarından itibaren beni etkileyen bir filmle karşılaştığımda , koltuğumda daha bir rahat , daha bir keyifli oturma isteğine kapılıyorum .
Fakat başlangıç sahnelerini keyifle izlediğim bir film , ilk yarısından sonra elindeki bütün iyi malzemeleri paramparça etmeye başladığında yerimde rahat oturamaz oluyorum .
Bütün keyfim kaçıyor .
Bu film ne yapsa da kendini toparlasa diye harıl harıl düşünmeye başlıyorum . Walt Becker'in öne çıkan ilk filmi diyebileceğimiz Çılgın Motorcular'ı izlemeden önce de profesyonel oyuncu kadrosuna rağmen belirli bir yaş aralığının " deli saçması " olarak nitelendirebileceği bir filmle karşılaşacağımı düşünüyordum .
Ancak film ilk yarısı boyunca beni , bu fikrimin ne kadar yersiz olduğuna inandırmayı başardı .
Diğer yarısı süresince ise keyfimi o kadar kaçırdı ki , yine koltuğumda rahat oturamaz hale geldim .
Her şeyden önce hiç kuşku duymadan söyleyebilirim ki , oyuncu kadrosunda John Travolta'dan Ray Liotta'ya kadar birçok başarılı oyuncunun yer aldığı bu filmin yıldızı benim kişisel olarak hayranı olduğum bir isim : William H. Macy .
Macy , komedisi ağır basan bu yol filminde Dudley Frank isimli çok kalıplaşmış bir karakteri canlandırıyor .
Dudley , filmin ilk sahnesinde de altının çizildiği gibi hikayenin her işi yüzüne gözüne bulaştıran , utangaç ve sakar karakteri .
Hemen hemen her kaliteden filmin sık sık kullandığı bu sakar karakteri genellikle filmin senaryosunun ve espri potansiyelinin şekillendirdiğini söyleyebiliriz .
Senaryo yazarı Brad Copeland'in ilk uzun metraj filmi Çılgın Motorcular'ın senaryosunun oldukça üstünkörü yazıldığı göz önünde bulundurulduğunda bu karakterin akıbeti biraz belirsizleşiyor .
Ancak etrafını saran tüm olumsuz koşullara rağmen William H. Macy , Dudley'den alışılmış ve bayağı bir karakter değil , gerçekten de filmi tek başına sürükleyebilecek kadar özgün , esprili , kuvvetli bir anti - kahraman çıkarmış .
Diğer yandan Macy'nin yanı sıra Çılgın Motorcular " ın başrollerinde yer alan Tim Allen , John Travolta ve Martin Lawrence , film boyunca neredeyse birbirleriyle temas kurmaktan kaçınıyorlar . Dört yakın dostu canlandırması gereken oyunculardan üçünün birbirleriyle fazla haşır neşir olmadan başarılı performanslar sergilemeleri de pek mümkün olmuyor sanırım . Allen , Travolta ve Lawrence'ın mesafeli performansları filmin sürükleyiciliğini sekteye uğratırken , William H. Macy'nin başarılı oyunculuğuyla şahane bir anti - kahraman yaratması filme ilaç gibi geliyor . Bununla beraber , Çılgın Motorcular'ın ilk yarısı boyunca birkaç sulu espriye karşın oldukça kuvvetli bir ritimle , kolaylıkla akıp gittiği bir gerçek . Filmin bütün eğlencesi , hikayenin içine anlamsız bir macera öyküsü katıldığında neredeyse kayboluyor . Belli ki özgeçmişi çeşitli " sitcom " lar ile dolu olan senaryo yazarı Brad Copeland , bir süre sonra hikayenin devamını getirmekte oldukça zorlanmış ve filmi uzatabilmek adına hikayeye bütünden bağımsız çeşitli yan öyküler katarak var olan birliği paramparça etmiş . Bu nedenle de Billy Crystal'ın eğlenceli komedisi City Slickers'ı hatırlatırcasına rutin hayatlarından kurtulup , bir motor yolculuğunda Amerika'yı keşfetmek isteyen orta yaş krizinin eşiğindeki karakterlerimiz , " gerçek " bir motorcu çetesi ile çatışmaya girdiğinde filmde işler çığırından çıkmış . O ana kadar başarılı bir bütünlük içerisinde ilerleyen film , karakterlerimiz motorcu çetesi ile mücadele etmeye soyunduğunda yavaş yavaş bu bütünlüğünü kaybederek , darmadağınık bir ifade şekliyle ne anlattığı belli olmayan yavan bir olaylar silsilesine dönüşmüş . Esasında hem filmin hem de filmin başkarakterlerinin Dennis Hopper'ın unutulmaz filmi Easy Rider'dan son derece etkilendikleri , hatta filmin topyekün Easy Rider'a bir gönderme niteliği taşıdığı apaçık ortada . Dahası filmde yörenin " en esaslı motorcusu " olarak tanıtılan karakteri Easy Rider'ın başrol oyuncularından Peter Fonda'nın canlandırması bu etkilenmeyi daha da barizleştirmekte . Bu durumda bizim de filmden beklentimiz bize anlamsız bir kaçma kovalamaca hikayesi sunmasından çok , orta yaş krizinin eşiğindeki dört varlıklı Amerikalı'nın gözünden Amerika'yı anlatması . Fakat Çılgın Motorcular , bu beklentimizi boşa çıkaran bir film . Elinde bu kadar yetenekli oyuncular barındırmasına , Easy Rider'a yapılacak göndermelerle bugünün Amerika'sı , aile yapısı veya orta yaş krizi hakkında hem eğlenceli , hem de ciddi tespitlerde bulunabilecek olmasına rağmen , elindeki bunca iyi malzemeyi başarısızca tüketiyor . Hatta hikayenin içinde hali hazırda var olan anlamları da sömürüyor belki de . Her şeye rağmen film , yeterince boş vaktiniz olduğunda sadece William H. Macy'nin insanın yüzünü güldüren performansına tanık olmak için izlenebilir .
