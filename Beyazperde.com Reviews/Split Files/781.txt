Korku türünün artık iyiden iyiye kendini tekrara düştüğü son zamanlarda , karşımıza çıkan taze fikirler , bu fikirlerin hakkını vererek sunulan hikayeler yükselişte .
Birkaç özel ismin , bu türün kurtuluşu olarak görülmeye başlandığı günümüzde , az sayıda filmle , kısa sürede kendisini piyasaya tanıtabilmesi de işin kaymağı .
Testere filmiyle adını dünyaya duyuran , hem senaryo bazında hem de yönetmenlik açısından sağlam işler çıkartan James Wan ise bunlardan biri .
Son olarak Korku Seansı 2 ile yürekleri ağızlara getiren yetenekli sinemacı sayesinde bu janrın güçlenmesi , tekrar ciddi bir yükselişe geçmesi de pek şaşılası olmuyor .
Pek tabii elimizde sadece Wan yok .
Sadece 5 yıl içerisinde , adını sektörde bilinir kılmayı sağlayan Mike Flanagan da bunlardan biri .
Henüz 38 yaşında olan yönetmen , Absentia ile dikkatleri çekmiş , kendisi adına ilk ümit ışığını parlatmıştı .
2013 senesinde dünya genelinde sağlam bir reklam kampanyasınının da desteğiyle öne çıkan Göz ( Oculus ) , Flanagan'ın yavaş yavaş piştiğinin habercisiydi .
Hoş bir fikir , ortalama bir senaryo , sıkı bir teknik işçilik ancak malzemeyi işleme konusunda yeterli performansı sergileyememek .
Buna rağmen kendine has bir hayran kitlesi oluşturan Göz'den sonra " gözler " tekrar isme yöneldi .
Yaklaşık 3 yıllık bir aranın ardından korkunun yeni " ümit vaat edeni " geri döndü .
Üstelik bu sefer sadece bir korku hikayesiyle de değil .
Ülkemizde Kabustan Gelen adı ile vizyona giren Before I Wake , şahsım adına son yıllardaki en orijinal işlerden bir tanesi .
Sıradan bir gerilim koşuşturmacası değil , derinlikli sayılabilecek karakterleri , korkutma konusundaki başarısı ve gözlerinizi perdeden ayırtmayan hikayesiyle kalite kokan bir film .
Kabustan Gelen filminin belki de en güzel yanı sadece tek bir türe sıkıştırılmamış oluşu .
Kalp çarpıntısı yapan bolca sahnenin yanında , çok ciddi bir trajediyi , sıkmayan , boğmayan ve canınızı acıtacak üslupla anlatan , hafiften de bir dram .
Korku , gerilim , dram ve hatta ucundan da olsa fantastik öğeleri tek bir potada eritebilen , bunu da hakkı ile yapabilmiş bir proje .
Mike Flanagan daha önce de yaptığı gibi senaryoyu kendi elleri ile yazmış , daha önce çalıştığı Jeff Howard'ın da desteğini almış .
Bizlere kısa bir süre önce küçük oğullarını korkunç bir kazada kaybeden Jessie ile Mark çiftini tanıştıran senaryo , olabildiğine klişe bir temayı , taze fikirlerle süsleyerek servis etmiş .
Jessie ( Kate Bosworth ) ve kocası Mark ( Thomas Jane ) , oğullarının kaybı sonrasında yaralarını sarmaya çalışırken koruyucu aile olarak kanatları altına aldaıkları Cody ( Jacob Tremblay ) ile beklemedikleri bir dehşete dalıyorlar .
İnsomnia rahatsızlığına yakalanan Jessie bir yandan ölen oğlunu unutmamak için çırpınırken , bu acıyı ve gerçeği kabullenmek gerektiğini söyleyen Mark , duruma biraz daha gerçekçi yaklaşmayı deniyor .
8 yaşındaki Cody ise aynen geçici annesi gibi ciddi uyku sorunları ile boğuşuyor .
Daha doğrusu uyumamak için direniyor , hatta sağlığı bozulsa bile uyanık kalmak için gizli gizli ilaç kullanıyor .
Çünkü ufaklığın bazısı için büyük bir hediye , bazısı için de bir lanet olabilecek bir özelliği var .
Cody ne zaman rüya görmeye başlasa , aklındaki öğeler bir anda gerçeğe dönüşüyor .
Ölmüş bir eş kocasına geri dönüyor , takıntılı olduğu kelebekler etrafta uçuşuyor ve Çürük Adam " her zaman seninleyim " diye tekrarlayarak yeni aileleri katlediyor .
Çürük Adam'dan bihaber olan Jessie durumu fark edince , küçük çocuğu istismar etmeye başlıyor .
Ölen oğlunu görebilmek için sürekli olarak Cody'nin bilinç altında geçmişi işliyor .
Olaylar böyle işlerken kaosun patlak vermesi gecikmiyor .
Güzel hayaller , geri dönen sevgililer yavaş yavaş çürüyor , ölümden de beter birer tehdit haline geliyorlar .
Bu noktadan itibaren seyirci olarak bizler , hem çiftin yaşadığ korkunç acıyı deneyimliyoruz , hem de Çürük Adam'ın varlığı ile tir tir titriyoruz .
Sıkıcı bir " bilindik trajedi " hem oyuncuların performansları , hem incelikli senaryo , hem de Mike Flanagan'ın atmosfer yaratmadaki becerisiyle bir an bile bunaltmayan bir koşuya dönüşmüş .
Küçük bir çocuğun yapayalnız dünyasında hayatta kalma mücadelesi , Jessie ve Mark'ın ne yaptığını bilemez halleri , ufak bir kelime hatasının doğurduğu masum ama ölümcül bir kabuslar .
Kabustan Gelen dramatik bir öyküyü , harika fikirlerle süslemiş , çok sıkı korku sekansları ile taçlandırmış , olmak istediği her şeyi neredeyse olabilmiş bir film .
Bıkkınlık veren jump scare tuzaklarından uzakta , güçlü özel efektleri ve tekrarlamaktan bıkmadığım Çürük Adam'ı sayesinde geren , iyice korkutan , üstüne bir de hüzünlendiren bir dehşet masalı .
Tim Burton filmlerinin olmazsa olmazı , üstad Danny Elfman ve yönetmenin daha önce Göz filminde çalıştığı The Newton Brothers imzalı müzikler de işin diğer lezzetlerinden .
Geçmişteki korkunç sırları açığa çıkarmak için başvurulan bir iki klişe , Jessie karakterinin en olmadık yerlerde bile soğuk kanlı kalabilmesi gibi can sıkan ufak detayları bir yana bırakırsak , karşımızda sinema salonlarında izlenmesi elzem bir korku filmi duruyor .
Kaçırmayın ! burcinaygun@gmail.com
