90’ların çocukları Tinkerbell’i uzunca zamandır tanır , sever .
Aslında Tinkerbell'in geçmişi çok daha gerilere gider .
Fakat Steven Spielberg'in 1991 yapımı Kanca ( Hook )  filminde Julia Roberts’ın canlandırdığı rolle , bu sevimli peri adını hem sinema tarihine hem de kalplerimize yazdı .
2008’den bu yanaysa , animasyon serisi ile Tinkerbell’in Peter Pan ile tanışmadan önceki hayatına tanık oluyoruz .
Bu seride Spielberg’in Tinkerbell karakterinden daha farklı olarak ; Tinkerbell kendi gücünü keşfetme yolunda ilerleyen , istediklerini elde etmeye çalışan güçlü bir karakter olarak karşımıza çıkıyor .
Serinin beşinci filminde ise Tinkerbell ve arkadaşları korsanlara karşı bir maceraya atılıyor .
Dünyadaki bir bebeğin gülücüğüyle doğan peri Tinkerbell , Peri Adası’nda dünyanın mevsimlerinin devamlılığı için bir işçi peri olarak çalışıyor .
Her şeyin yolunda gittiği adada bir gün , Zarina adındaki meraklı peri başını belaya sokunca oradan gitmesi istenir .
Zarina da bunun üzerine korsanlarla anlaşarak Peri Adası’nın çok değerli Mavi Peri Tozunu çalıp kaçar .
Bunun üzerine Tinkerbell ve diğer peri arkadaşları güçlerini birleştirerek , peri tozunu ait olduğu yere geri getirmek için ellerinden geleni yapar .
Tinkerbell ve arkadaşları 90’larda fenomen olan Spice Girls adlı müzik grubunun “Girl Power” ( Kız Gücü ) mottosunu karşılayan karakterler olarak izleyicisiyle buluşuyor .
Güzelliklerinin , kadınsılıklarının ve güçlerinin farkında olan bu periler , diğer masallarda olduğu gibi , bir erkek tarafından kurtarılmayı beklemiyor ; aksine erkeklere görev veriyor ya da onlarla savaşıyor .
Bu karakterler daha çok ilkokul öncesi ve ilkokul çağındaki kızlara hitap etse de , Disney bu filmde işin içine korsanları katarak belli ki hedef kitlesini genişletmek istemiş .
Nitekim sinema salonunda kızlar kadar erkek çocuklar da filmi keyifle izledi .
Film her ne kadar miniklere yönelik olsa da masal meraklısı , kafasını bu dolu gündemden biraz olsun uzaklaştırmak ve görsel bir şölene tanık olmak isteyen biz büyüklere de hitap ediyor .
Sonuç olarak ; “Biri bir yere takıldı , yere düştü , çocuklar da güldü” mantığındaki espri anlayışından ( ! ) uzak , perilerin yaşam düzeninde yer alan yaratıcı detaylar , perilerin dışındaki karakterlerle Tinkerbell ve Korsan Peri üzerimize peri tozu serpmiş gibi , bizi kendi boyutuna havalandırıyor .
Kulağında bir Tinkerbell dövmesi olan biri olarak , en azından bende işe yaradı .
