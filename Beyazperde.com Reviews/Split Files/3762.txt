Bilim ve sanat zaman zaman çift taraflı diyalektik bir sürecin meydana gelmesini sağlıyor .
Bir kurgu bilim metninin içerdiği bir nesne , dönem değişimleri ve ilerlemeleri sonucunda hayatımızın bir parçası olabilir , örneğin Jules Verne'nin Gökler Fatihi Robur'unda anlatılan uçan nesne gibi .
Burada önce sanattaki fikir geliyor , sonra düşünsel ufkun genişlemesi sayesinde bilimdeki ilerleme .
Öte yandan , kimi zaman da bilimsel bir ilerleme sanatsal bir devrimi beraberinde sürükler ve kapımızın önüne getirir , bırakır .
CGI teknolojisinin çizgi dünyasının derinliklerini görselleştirmekteki ustalığı gibi .
Spielberg , NASA bilim adamlarını toplar , gelecekte neler olmasını , ne gibi teknolojik araçlar kullanılmasını bekliyorsunuz diye sorar ve ortaya Azınlık Raporu çıkar .
Ya da Scott'un ve Dick'in zekası , fütüristik çizimlerle birleşir ve pelikülden akıp giden görüntüler Bıçak Sırtı'nı meydana getirir .
Bu filmleri izleyen nesiller de , farkında olarak ya da olmayarak , geleceği inşa etmekte ileriye doğru kertme yaratması muhtemel görüntüleri kullanırlar .
Tüm bu etkileşimli sarmal içinde varolup da birbirinden etkilenmeyen biçimler olması pek de olası gözükmemektedir .
O yüzden Enki Bilal'in Nikopol Üçlemesi'nden uyarladığı Kadın Tuzağı da aynı teknolojik kaynaktan beslendiği Sky Captain ve Yarının Dünyası , Günah Şehri ve Casshern ile benzeşmekte .
Philipp K. Dick'in , Arthur Clarke'ın hayal gücüyle yarışan Bilal'in Kadın Tuazağı , Yıldız Geçidi'nden , 5.Güç'ten izler taşımakta ; ama tüm bu benzerliklere rağmen Kadın Tuzağı , keskin bir özgünlüğe ve hikaye anlatma biçiminden kaynaklanan bir başkalığa sahip .
Jill Bioskop , Nikopol , Elma Turner ve Tanrı Horus'un kesişen hikayeleri , Bilal'in karanlık gözlem gücüyle beraber benzersiz bireşim yakalamışa benziyor .
Horus'un planlarının sürüklendiği çukur , Jill'in karşılaştığı akıl almaz olaylar , Nikopol'ün bitmek tükenmek bilmeyen kaçışı , iyi ve kötünün ebedi savaşı izleyicisini ekrana mıhlayan görsel bir bombardıman altında aktarılırken bilim ve sanatın bir dansı daha belleklerimize kazınıyor .
Filmde kullanılan teknolojinin bir iyi bir de kötü yanı var ; neredeyse filmde kullanılan tüm planlar ayrı ayrı birer tablo gibi şık ve çekici fakat bu gerçeklik tarzını benimsememiş izleyiciler için bir nefret sebebine dönüşebilir .
Charlotte Rampling'i ve Linda Hardy'i görmeye / izlemeye gelenlerin " Aman Allah'ım ! " demeleri muhtemel .
Çünkü bu tamamı yeşil ve mavi perdelerin önünde çekilen , oyuncu kadrosunun bir araya gelmemesini gerektirecek kadar gelişmiş teknolojinin büyük ekrandaki yansımasının bir donukluk , bir yapaylık içerdiğini de itiraf etmek gerekir .
Aynı zamanda bir insan tarafından hareketleri belirlenen karakterlerle , tamamı bilgisayarda yaratılan karakterler arasında da jest ve mimiklerden anlaşılabilen önemli ölçüde farklar bulunmakta .
Bu da iki saatliğine siber gerçekliğin içinde kaybolmayı engelleyen negatif bir unsur .
Çok sayıda fanatiği bulunan Enki Bilal'in sinemasal görsellik anlamında en büyük katkısı ; 2095 yılındaki New York tasarımlarının mimarisi , insanı görüntü cennetine yolcu eden renk seçimleri .
Sadece piramidin gözüktüğü sahne bile hayal gücünün sınırlarını zorlaması bakımından izlenmeye değer .
Filmin diyalogları da ayrı bir tartışma konusu olabilir .
Kimilerine göre birçok replik yavan hatta klişe olarak değerlendirilebilir fakat senaryonun çizgi roman kökenli olduğu düşünüldüğünde sorun yaratmaya değmez , çünkü klişe diyaloglar , beylik laflar çizgi romanı var eden asıl unsurların arasında yer almaktadır .
Horus'un tanrı olma ayrıntısını görmezden gelip de sarf ettiği sözleri abartı bulmak zaten başlı başına tuhaflık olur tıpkı Jill'in marjinal özelliğini öğrenip de vücut yapısını sorgulamak gibi .
Sonuç olarak teknolojik gelişmeler öyle bir raddeye geldi ki , çizgi romanların , FRP bazlı destanların beyazperdedeki yansıması kusursuza yakınsadı .
Önemli bilimsel ilerlemeler sayesinde Yüzüklerin Efendisi'ni dev ekranda görmek nasip oldu .
Tabii bunda Tolga Kaya'nın da dediği gibi romandaki karakterleri çizimleriyle şekillendirenlerin de büyük payı oldu .
Yeni ve devrimci fikirleri gün yüzüne çıkaran sanatlar teknolojiyi , teknoloji ise yeni fikirleri ortaya çıkardı .
Böylece sanat sadece sanat , teknoloji de sadece teknoloji üzerinde yükselmemiş oldu .
Bu etkileşimli süreç de bize bir başka kült eser daha kazandırdı .
Kadın Tuzağı kendini açık eden bütün kökenlerine rağmen özgün , bütün sadeliğine rağmen karmaşık , çizgi roman severleri tatmin edebilecek görsel bir başyapıt .
