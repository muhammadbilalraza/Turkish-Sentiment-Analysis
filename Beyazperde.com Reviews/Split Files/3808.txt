Animasyon sinemasının önlenemez yükselişi devam ediyor .
1950'li yıllardaki çizgi animasyonlar ( örneğin Uyuyan Güzel ) ve daha sonra gelen nice yapım bambaşka bir ruh içerse de , yeni bir yüzyılın varlığı ile birlikte bu anlayış da değişti .
Sürekli adını andığımız Wall - E , Kayıp Balık Nemo ve Oyuncak Hikayesi serisi ile yola devam eden ve daha çok bilgisayar destekli bir temelle yaratılan taze animasyonlar doğal olarak bambaşka kaynaklardan da beslenir oldu .
Disney'in onlarca masalı çizgi sinemaya kazandırdığı akımı , geçtiğimiz süreçte yerini bambaşka örneklere bıraktı .
Bu akım sadece Hollywood'da değil , aynı şekilde dünyanın diğer önemli ülke sinemalarında da yer buldu .
Almanya , Fransa gibi Avrupa animasyon dünyasına , son yıllarda ise Çin'in ilgi çekici projeleri dahil oldu .
Tüm bunların yanında , bir de bilgisayar oyunlarından uyarlanan , beklentileri bazen aşan , bazense yerlerde sürükleyen CGI temelli çalışmalar karşımıza çıktı .
Bunlardan bir tanesi de , bu hafta itibariyle vizyona giren Ratchet & Clank filmi .
En baştan söyleyelim , Ratchet & Clank animasyon filmi , çok meşhur bir konsol oyun serisinden direkt olarak sinema perdesine atlayıvermiş , ilgiyi fazlasıyla hak eden bir yapım .
İlk üyesi 2002 senesinde özel bir oyun konsolu için çıkış yapan Ratchet & Clank , iki enteresan karakterin çevresinde dönen , bilim kurgu ve aksiyon öğeleri taşıyan çok meşhur bir platform oyunu .
Aynı adla vizyona giren ve oldukça büyük bir proje olarak yıllardır beklenen animasyon filmi de , direkt olarak oyunun giriş hikayesini beyazperdeye aktarıyor .
Lombax ırkından bir tamirci çırağı olan Ratchet , heyecanlı , yerinde duramayan , her daim bir icat çıkartmaya meyilli , orijinal bir karakter .
Galaksiyi tehdit eden Başkan Drek'in hızla sonuca ulaştırmaya çalıştığı planı , evrenin koruyucusu Galaktik Uzay Koruyucuları'nı yeni bir üye bulmaya itiyor .
Başlarında Qwark adlı egosu yüksek , şöhrete doymayan ancak aslında bir ödlek olan bu küçük grup özel seçmeler düzenliyor , Ratchet direkt olarak reddedilse de şans yüzüne gülüyor , kendini bir anda Koruyucu olarak buluyor .
Drek'in robot ordusunun kusurlu üyesi , küçük ama gerçek bir deha olan Clank'in direkt olarak olaya dahil olmasıyla yaşanan bu gelişme , tüm dengeleri de değiştiriyor .
Ratchet ve Clank bu noktadan sonra , Başkan Drek ve yardımcısı bilim adamı Neferius'un planlarını alt etmek için çabalayacak , iniş çıkışlarla dolu serüven büyükten küçüğe herkes için eğlenceli saatler vaat edecek .
Teknik olarak neredeyse kusursuz diyebileceğimiz Ratchet & Clank filmi , görsel bağlamda tek kelimeyle leziz bir iş .
Çok renkli ancak baygınlık getirtmeyen atmosferi , empati kurması kolay kahramanları ile hem oyun serisinin fanatiklerini , hem de küçük izleyicileri mest edebilecek potansiyele sahip .
Yetişkin animasyon meraklılarının da sıkılmadan izleyeceğini rahatlıkla söyleyebileceğimiz Ratchet & Clank'in kusurları da yok değil .
Karakterleri tanıtan , biraz fazla didaktik takılan hikaye , başlangıçta fazla mesaj içerikli ilerliyor .
Hatta olacakları kestirmek pek de zor olmuyor .
Pek tabii işin oyunun hikayesinden uyarlandığı ve belli bir şablona uyma mecburiyeti olduğunu da unutmamak gerek .
Bu bağlamda yönetmenler Kevin Munroe ( TMNT ve Dylan Dog ) ile Jericca Cleland neredeyse tarifi tutturmayı başarmışlar .
Yine de kendinize , " mesaj yönü birazcık az olsa mıydı acaba ? " demeniz olası .
Bu tip ufak kusurlarına rağmen Ratchet & Clank , komik ve sürükleyici hikayesi , başarılı aksiyon sahneleri , sinir bozucu ahmaklıktaki Drek ve hastası olacağınız Clank ile rahatlıkla tavsiye edebileceğimiz bir animasyon . burcinaygun@gmail.com
