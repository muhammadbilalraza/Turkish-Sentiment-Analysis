Eugène François Vidocq ; ya da popüler unvanlarıyla tarihin ilk dedektifi , modern kriminolojinin babası , Victor Hugo’nun Jean Valjean’ının , Balzac’ın Goriot Baba’sındaki Vautrin’inin , Dumas’nın Polis Jackal’ının ilham kaynağı , Fransız Ulusal Polisi Sûreté Nationale’in kurucusu …
Fransız devriminin en çalkantılı dönemlerinde yaşamış bir suçlu ama aynı zamanda Napoléon Bonaparte’ın meşhur bakanı Joseph Fouché ile birlikte Paris’in düzenini sağlayan kişi …
L’Empereur de Paris , tarihin gizli kalmış kahramanlarından birinin biyografisini etkileyici bir hikâye ile gün yüzüne çıkarıyor … 
Geçtiğimiz hafta yazdığım Colette eleştirimde değinmiştim ; tarihe her ne sebeple olursa olsun adını yazdırmış kişiliklerin hayat hikâyelerini anlatırken , yaşadıkları dönemin , bilhassa bir kaos , savaş , devrim vs. durumu mevcutsa , arka planına çok az da olsa değinilmesi gerektiğini belirtmiş ; dönemi anlamadan o kişiyi anlamak mümkün olmayacağı için film hakkında olumsuz bir görüş dile getirmiştim .
Belki tarihçi olduğum için dönem filmlerinin kendilerini konumlandırdığı süreçleri daha fazla önemsiyor olabilirim ancak filmi ve karakteri anlamanın en iyi yolunun zamanı anlamaktan geçtiğine olan inancımın , L’Empereur de Paris gibi bunu abartıya kaçmadan yapabilen filmlerle daha da arttığını belirtmem gerek … 
Öncelikle söylemeliyim ki , L’Empereur de Paris bir dönem filmi olarak muadillerinin ötesinde bir yapım değil .
Sanat yönetimi güçlü , hikâye anlatımı yalın ancak sıra dışı bir özelliğe sahip mi , orası tartışılır .
Fakat benim nezdimde filmi çekici kılan unsur , öncelikle geçtiği dönem ve söz konusu dönem ile karakterleri , seyirciyi tarih bombardımanına tutmadan senaryoya eklemleyebilme başarısı …
Ve bittabi , epey enteresan bir şahsiyetin biyografisini anlatması … 
Kuşkuya mahal yok , Vidocq kesinlikle hayret verici bir yaşam öyküsüne sahip bir karakter ve salt dönemi için değil , günümüz için de mühim bir isim .
Böylesi unvanlara sahip , yöntemleri bugün hala kullanılan bu dedektifin hayatı , daha önce kısa sessiz bir film olarak , daha sonra da 1922 ve 38 yıllarında çekilen uzun metraj yapımlarla , televizyon için çekilmiş serilerle ve son olarak Jean - Christophe Grangé tarafından , Vidocq’un anılarından uyarlanmış 2001 tarihli bir film olmak üzere pek çok kez sinemaya uyarlandı .
En popüleri elbette sonuncusu , Gérard Depardieu’nün Vidocq’a hayat verdiği filmdi ancak onun da TV filminden öteye gidememesi , yeni ve derli toplu bir film açığını doğurdu .
Evet , L’Empereur de Paris , çok daha güçlü bir film olabilirdi ancak her hafta izlediğimiz çizgi roman uyarlamaları ve yeniden çevrim mezarlığında bu film hem bir açığı kapatıyor , hem de enteresan bir yaşam öyküsünü beyaz perdeye kazandırıyor . 
Gelelim o döneme …
Film , 2001 tarihinde izlediğimiz yapımda geçen yılların da öncesine götürüyor ve aslında bir bakıma prequel özelliği kazanıyor .
1805 yılında , Fransız Devriminin hemen ertesinde , kargaşanın ayyuka çıktığı süreçle başlangıcını yapıyor ve hapishanelerdeki düzen bozukluğu üzerinden , döneme bir parça da olsa ışık tutuyor .
Zira Vidocq’un gençliğinde tanıklık ettiği yıllar , devrimi yapan Kurucu Meclis’in kendisini , Konvansiyon Meclisi’ne dönüştürdüğü ve Cumhuriyetin ilanından sonra yaşanan ayaklanmaların , Jakobenleri sert tedbirleri almaya ittiği seneler …
Ancak Tedhiş hareketi , ya da bilinen adıyla Terör Dönemi öylesine kanlı bir şekle bürünüyor ki –filmde sıkça giyotine yapılan vurgunun sebebi bu - meşhur tabirle , devrim önce kendi çocuklarını yiyerek Jakoben önderlerini giyotine yolluyor ; ardından darbeler dönemi olarak adlandırılan Direktuvar rejimi , içte ve dışta düzeni sağlayacak tek kişinin Napoléon Bonaparte olarak görülmesine ve onun önce Konsüllüğüne , ardından da imparatorluk sürecine olanak tanıyor . 
Filmin başlangıç tarihinden bir yıl önce , ömür boyu Konsül olduğunu ilan eden ve plebisitle Fransa’yı yeniden bir imparatorluğa , kendisini de imparatora dönüştüren Napoléon’un iktidarı işte bu L’Empereur de Paris’nin arka planını oluşturuyor .
Yapılan devrimlerin geriye döndürüldüğü , ülkenin monarşiye çevrildiği ve Napoléon’un sırf mavi kan taşımadığı için kabul görmediği Avrupa’ya , kendisini kanıtlamak amacıyla ülkeyi savaştan savaşa sürüklediği yıllarda , Paris’te gizli bir düzen sağlayıcı ortaya çıkıyor .
Vidocq’un , hapishaneye gidişi ve oradan kaçışıyla öyküsüne giriş yapan film , hemen ardından onun bir suçludan , dedektife dönüşme sürecine yer veriyor ve senaryosunu daha ziyade bu temel üzerinde inşa ediyor . 
Söz konusu periyotta , filmde geçen bir karakter daha var ki bana göre en enteresanı oydu .
Stefan Zweig’ın “Joseph Fouché : Bir Politikacının Portresi” isimli eserinde bahsettiği , Fransız Devriminin en etkili isimlerinden biri olan , Robespierre’in düşüşünde rol oynayan ve ihanetlerle dolu siyasi portesiyle dikkat çeken , Napoléon’un Bakanı Fouché , aynı zamanda Vidocq’u geldiği konuma taşıyan isimlerden biri ve haliyle filmde de kendisiyle bolca karşılaşmak mümkün oluyor . 
L’Empereur de Paris’in , uzun uzadıya anlattığım tüm bu dönemleri ve karakterleri hikâyesine yedirirken dikkatli davranması ve Napoléon iktidarı ile yaşanan değişimi , küçük ancak önemli detaylarla anlatmayı ihmal etmemesi ise filmi öne çıkaran özellik oluyor .
Tabii burada Vidocq’un , dolayısıyla filmin de Fouché’yle ( siyasetle ) olan bağlantısının , güçlü olması bir etken fakat filmin bu dozajı ayarlama konusunda yetkin olduğunu da söylemek gerekiyor . 
Filmde Vidocq’u canlandıran isim , yönetmen Jean - François Richet’nin fetiş oyuncusu Vincent Cassel …
Daha önce de birkaç kez birlikte çalışan ikili , oyuncu performansında gösterişten uzak fakat etkili bir iş çıkarıyorlar .
Daha önce Gérard Depardieu’nin canlandırdığı Vidocq epey sevilmişti ancak Cassel’in Depardieu’nün gölgesinde kalmadığını söyleyebilirim .
Fouché’ye hayat veren Fabrice Luchini rolünün hakkını fazlasıyla verirken ,  Olga Kurylenko ve Denis Lavant gibi oyuncular da filmi zenginleştiren isimler oluyor . 
Özetle L’Empereur de Paris , meraklısı için sinematografisi ve sanat yönetimi güçlü , ne anlatmak istediğini ve tarihi arka planını iyi tanıyan bir dönem filmi ve enteresan bir ismin , tatmin edici biyografisi …
Mutlaka sinemada görülmeli … 
 
Başak Bıçak – basakbicak@gmail.com
https : / / twitter.com / BasakBicak
