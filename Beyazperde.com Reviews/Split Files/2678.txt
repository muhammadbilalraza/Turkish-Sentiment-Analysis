Okullar kapandı , ’eğitimli’ korku filmleri birer birer vizyonda yerini alıyor .
Yerli film Okul’un bir ingiliz okulunda geçen versiyonuna benzeyen , zeka yoksunu İşkence Okulu’nun ardından , şimdi de Güney Kore yapımı Ölüm Zili çıktı karşımıza .
Bazı filmler daha ilk dakikalarda belli eder ya kendini , Ölüm Zili de , hani neredeyse çalmaya başladığı anda , iş yapan korku filmlerinden alınmış bölümlerden oluşan bir kolaj olduğunu belli ediyor .
Doğrusu kötü çekilmiş bir hayal sahnesiyle başlayan bir başyapıt hatırlıyor musunuz ?
Güney Kore’de bir lisedeyiz .
Yaklaşmakta olan büyük sınavın etkisiyle gerim gerim gerilmiş çocuklar , hocalarının özel bir sınıf açacağını öğreniyorlar .
Okulun en başarılı öğrencilerinden oluşan bir ’süper sınıf’ olacaktır bu .
Çalışkan çocuklar öğretmenlerin özel programıyla sınava hazırlanmaya başlarken , beklenmeyen bir görüntü çıkar ortaya .
Sınıfın ekranında , öğrencilerden birini hızla dolmakta olan bir su tankında gösteren bir görüntü belirir .
Bu vahim görüntüye eşlik eden ses , öğrencilerin verilecek olan sorulara doğru cevaplar vermesi gerektiğini yoksa tanktaki kızın öleceğini buyurur !
Ölüm Zili için Battle Royale ile Testere’nin yüzeysel bir kolajı denilebilir .
Battle Royale , Japon toplumundaki genç enerji korkusunun müthiş bir dışavurumuydu .
Geleneksel toplum ile yeni çağın modaları arasında ciddi bir uçurum barındıran japon toplumu , kuşak çatışmasını devasa boyutlarda yaşıyor .
Gençleri kontrol altında tutulması gereken yokedici bir enerji olarak görün zihniyetin uzantılarını manga ve anime gibi popüler kültür ürünlerinde de görüyoruz .
Battle Royale işte bu çarpıcı bakışı tartışarak gençleri potansiyel tehlike olarak gören bir zihniyeti deşifre ediyordu .
Sonlara doğru amacı eğitim sistemini eleştirmekmiş gibi görünen Ölüm Zili’nin Battle Royale ile benzerlikleri şüphesiz uzun boylu değil .
Daha çok Testere’nin ’işkence pornosu’ tarzının ’soft’ bir örneğini ortaya koyuyor .
Ortada aceleye gelmiş , orijinallik beklentisi olmadan yazılmış bir senaryo olunca , filmin artıları da insanda pek heves bırakmıyor doğrusu .
Çektiği video kliplerle popüler olan ve beyazperdeye geçiş yapan yönetmenimizin uzakdoğu korku estetiğini iyi çalıştığını söyleyebiliriz .
Filmi tüm samimiyetsiz ve banal yönlerine rağmen izlenir kılan da , yönetmenin senaryoda gösterdiği tembelliği kamera arkasında göstermemesi oluyor .
Uzakdoğu korku sinemasında sürmenaj kokusu alıyoruz , iyi bir tatile ihtiyacı var doğrusu .
