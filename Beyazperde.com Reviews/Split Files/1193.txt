“Resimler dışında başkalarıyla konuşmak olanaklı değil” 
Vincent Van Gogh
Bundan birkaç yıl önce , Loving Vincent’ın çekildiği haberi yayıldığında sanat ve sinema çevrelerini müthiş bir heyecan kapladı .
Modern sanatın kurucularından biri olarak kabul edilen Hollandalı ressam Vincent Van Gogh’un , resim disiplinindeki öneminin dahi önüne geçen enteresan kişiliğini ve hayatını kendi tabloları aracılığıyla beyazperdede izlemek , Van Gogh hayranları için enfes bir deneyime dönüşebilirdi …
Nitekim öyle de oldu ; Loving Vincent , bir başyapıt olarak sinema tarihine armağan edildi … 
Resim , müzik , edebiyat , sinema vb. pek çok disiplinin tarihi , dâhilikle - delilik arasında gidip gelen , eserlerinin önemi yaşamı esnasında anlaşılamadığı için yoksulluk içinde ölen fakat ölümün ardından alanında çığır açmış veyahut yeni bir akım başlatmış tarihi şahsiyetlerle dolu …
Ve şüphesiz , bu talihsiz kişilikler arasında en popüler isimlerinden biri resim sanatının önde gelen ismi Vincent Van Gogh’tur .
Yine kendisi gibi post - empresyonist ressam Paul Gaugin’le , Arles’de yaşadığı tartışma sonrası kulağını kesip bir hayat kadınına hediye eden , psikolojik problemleri sebebiyle uzun süre akıl hastanelerinde tedavi gören ve nihayetinde 37 yaşında , bir tarlada kendisini tabanca ile vurarak yoksullukla geçen yaşamına son veren bir dahi , kullandığı teknikle modern sanatın kurucuları arasında yer alan bir öncüydü Van Gogh …
Ölümünün ardından , yaşamı sırasında satılamayan tabloları değer kazanıp , 20. yüzyılın en popüler ressamları arasına girse de , onun resim sanatında açtığı yolun da önüne geçen bir tarafı vardı : Kişiliği … 
Hayatına dair bilgileri , çok sevdiği ve son anına dek kendisine destek olan kardeşi Theo ile yazışmalarından öğrendiğimiz Van Gogh’un ölümü , ( Yapı Kredi Yayınları’ndan çıkan Theo’ya Mektuplar , meraklısı için enfes bir kaynaktır ) bugün bile gizemini korumaya ve merak konusu olmaya devam ediyor .
Saint - Rémy gibi pek çok akıl hastanesinde tedavi gördükten sonra iyileştiğini düşünen Van Gogh , sanatının en verimli son iki yılını geçirdiği Auvers - sur
- Oise’e yerleşerek burada Dr .
Paul Gachet tarafından tedavi görmeye devam etti .
Ancak bir süre sonra beklenmedik bir biçimde hayatına son veren ressam , kendisiyle birlikte büyük bir sırrı da beraberinde götürdü .
İşte Theo’ya yazdığı mektupların sonunda kullandığı imzadan hareketle isimlendirilen Loving Vincent , ressamın ölümünün bir yıl sonrasına ışık tutuyor ve Van Gogh’un neden öldüğü sorusunu yanıtlamaya çalışıyor . 
Film , polisiye tarzda işlediği hikâyesini , Van Gogh’un ölümünden sonrasına yasladığı ve ressamın yaşamına dair sadece geri dönüş tekniğiyle bilgi verdiği için çokça eleştirilse de , aslında isabetli bir karar veriyor .
Zira Van Gogh’un , popülaritesi dolayısıyla genel hatlarıyla zaten fikir sahibi olduğumuz hayatını yeniden işlemek filmin akıcılığına zarar verebilir veyahut merak duygusunu zedeleyebilirdi .
Ancak Loving Vincent , şüphe duygusunu beslediği Dorota Kobiela ve Hugh Welchman imzalı senaryosu ile hiç beklemediğimiz bir heyecan duygusu yaratarak filmin finalini sabırsızlıkla beklememize yol açıyor ve bunu da , bir Van Gogh sergisi tadında yapıyor . 
Loving Vincent’ı , bu denli eşsiz kılan unsur da zaten burada …
125 ressamın , 65 bine yakın kareyi , tek tek , özveri ve emekle , Van Gogh’un kendi tekniği kullanılarak yağlı boya tablolarının canlandırılmasıyla ortaya çıkan film , ressamın en mühim eserlerini beyazperdeye aktarıyor .
Açılış sekansını , ressamın en ünlü tablolarından biri olan Yıldızlı Gece eseriyle başlatan film , hemen ardından Sarı Ev’i gördüğümüz tablosuyla devam ediyor .
Sarı Ev’in önünde , ressamın portrelerinden biri olan Le Zouave ve Armand ile tanıştıran Loving Vincent , binanın içerisine girdikten sonra , yine Gece Kahvesi adını verdiği tablosunun bir canlandırmasıyla etkileyici bir başlangıç yapıyor …
Eserlerinden tanıdığımız Postacı Roulin’in oğlu Armand’ın eline geçen bir mektupla , ölüm soruşturmasına dönüşeceğinin sinyallerini veren film , bir süre sonra Armand’ın peşinde Van Gogh’un ölümünün nedenlerini ve sorumlularını bulma / öğrenme araştırması çerçevesinde ilerlemeye ve siyah beyaz tabloların yer aldığı geri dönüşlerle , Van Gogh’un hayatının önemli yılları ile dönüm noktalarına dair bilgiler verdiği bir öyküyle anlatımına devam ediyor . 
Her bir karenin , tuval üzerine yağlı boya tekniğiyle resmedilerek yaratıldığı , her karakterin ve mekânın , Van Gogh’un tablolarından hareketle oluşturulduğu , Yıldızlı Gece’yi , Ren Nehrinde Yıldızlı Gece’yi , Kafe Teras’ta Gece’yi , piyano başındaki Marguerit Gachet’yi , Paul Gachet’yi , kaldığı otelin sahibi Adeline Revoux’yu ve daha pek çoğunu izlediğimiz film , Clint Mansell’in leziz notaları eşliğinde dramatik , büyülü ve hüzünlü bir yolculuğa dönüşüyor .
Robert Gulaczyk’ın Vincent Van Gogh’u , Douglas Booth’un postacının oğlu Armand’ı , Marguerite Gachet’nin Saoirse Ronan’ı ve Jerome Flynn’in Dr .
Gachet’yi canlandırdığı Loving Vincent’ın asıl başarısı ise Van Gogh’un portrelerindeki kişilere ürkütücü derecede benzeyen oyunculardan oluşan castı …
Bilhassa Van Gogh ve Dr .
Gachet , akıl almaz bir benzerlikle filmin gerçeklik algısına büyük katkı sağlıyor . 
Açıkçası Loving Vincent’a dair daha yazılacak çok şey , sıralanacak sayısız övgü var fakat yazıyı uzatıp sürpriz bozmaya gerek yok .
Lütfen burada okuduklarınızla kalmayın ; gidin bir bilet alın ve bu eşsiz deneyime ortak olun .
Modern sanatın babalarından biri , beyazperdede sizi bekliyor … 
Başak Bıçak – basakbicak@gmail.com
https : / / twitter.com / BasakBicak
