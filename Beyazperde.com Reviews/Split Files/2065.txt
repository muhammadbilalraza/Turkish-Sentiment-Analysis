Işıltılı hayatların , sahne önünde olmanın getirdiği yükümlülüğün , ışık hızıyla arka planına bakınca nedense hep acılı hayatlar görmeye fazlaca alıştık .
Bunda suçu kime atmak etik olur bilmiyorum ama her sektörün arka planını bozan , bu işleyiş bozukluğunu var eden birileri var .
Çocuk yaşta üne kavuşan , The Wizard of Oz filmindeki Dorothy karakteriyle zirveye ulaşan Judy Garland’ın hayatının akışının bozulmasına sebep olan otoriter annesi , her an ona sözleriyle tokat vurmaya hazır ve nazır duran şirket patronu gibi duruyor .
Judy Garland’ın hayatının izlerini sürdüğümüz film , her ne kadar emmeli basmalı tulumba gibi bizi ve Garland’ı bir aşağılara çekip bir yukarılara fırlatsa da belli bir seviyede bizi yakalamayı başarıyor . 
Garland’ın neredeyse son yıllarından ilham alan film , geri dönüşlerle bizi bütün bu oldu bittiye hazırlamaya çalışıyor .
Zira karşımızda hiçbir işi yolunda gitmeyen , çocuklarıyla gece vakti kalacak yer arayan , şöhret basamaklarının ucuna kadar tırmanmış , bitik , yitik bir kadın var !
Aslında hayat ona son şanslarını sunsa da onun deneyimleyecek ve kendini toparlayacak hali kalmamış .
Bu bir nevi yorgunluk , bağımlılık ve belki de hayal kırıklığının eseri gibi duruyor .
Filmi izlerken karakterin boşluklarına üzülüyor , hatta onları doldurmak istiyorsunuz .
Film , gerçekten de bunu hissettirmek istiyor olabilir .
Yani Judy’e üzülmemizi !
Bir nevi duygusal boşluk yaratıp karakterle özdeşlik kurmamızı sağlamak istiyor .
Bir yere kadar da bunu başarıyor .
Ama önümüze sunulan hikaye çok tekrarlı .
Dediğim gibi tekrarlanan yükseliş ve alçalışlar … 
Film , Judy Garland’ın hayatına ilişkin bazı detayları onun önüne bırakılan haplar gibi önümüze bırakıyor .
Çocukluğundan beri itaatkar olması için içirilen haplar mesela .
Elinden çalınan çocukluğu .
Pasta yemesine , izin kullanmasına ve havuza girmesine izin verilmiyor .
Onu çocukken yapamadıkları şeylerin üzüntüsünü yaşarken ve yapmak için mücadele verirken izliyoruz .
Büyüyüp koca bir kadın olunca da çocukluğundan kalma bir hüzün ve çocuksu bir sevincin onu bırakmadığını görüyoruz .
Acılı bir hayatın acılı bir filmi oluyor Judy .
Judy , Liza Minelli’nin de annesi , hayata tutunmak için denemeler yapmış belli ki …
Üç çocuk , fazlaca evlilik ve sonucunda uykuya geçemeyen , yenilenemeyen bir beyin ! 
Tabii filmde ona hayat veren Renee Zellweger’i unutmamak lazım .
Çok mimik yapıp arada dikkatimizi dağıtsa da bu ufak tefek , hatta fazlasıyla nüktedan ve dengesini kurmaya çalışan kadına iyi sahip çıktığını düşünüyorum .
Ödül şansı bir hayli yüksek bu yıl !
Tabii bu tarz filmlerin bir hayat hikayesini getirip önümüze sunmasından başka misyonları da olmalı .
Çocuk oyuncular konusunu insanlara , sektöre , şirketlere birazcık olsun düşündürtüyorsa ne mutlu !
Onlara bir gelecek sunarken , sunulduğu düşünülürken aslında sırtlarına yüklenen ağır bir yükün altında ezildikleri , şöhretin bedeli gibi klişe bir laf olsa da sonraki bütün adımlarını etkiledikleri göz ardı edilmemeli diye düşündürtüyor . 
Judy , Dorothy karakteriyle ünlenen , sonrasında daha çok yardımcı kadın oyuncu kıvamında kalan , nefis bir sese sahip olan , hayatla olan bağını hep gevşek tutan bir sahne kadınının hayatını anlatıyor .
Film oyuncunun daha çok son yıllarını anlattığı için fazla tekrarlı ve dip modda ilerliyor ama Over The Rainbow ( kendisi söylemekten bıktığını söylese de ) olmak üzere birçok parçayla da bizi buluşturuyor .
Genç yaşta ölen oyuncuyu anmamızı sağlıyor .
Biraz da bu gözle bakmak lazım sanırım .
