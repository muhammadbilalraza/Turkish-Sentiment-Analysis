Bu yeni Omen projesinin baştan eleştirilmeye mahkum olmasının sebebi , aslında sadece bir vizyon tarihi üzerine kurulmuş olması .
1976 tarihli orijinal filmin neredeyse birebir yeniden çevrimi olan bu proje , sadece 6.6.06 tarihinde şeytan ve kıyamet temalı efsanevi bir filmi gösterime sokma fırsatını kaçırmamayı amaçlamış görünüyor .
Fakat bunun neden bir sakıncası olsun ki ?
Her şeyden önce , ticari olarak çok akıllıca bir adım .
Ayrıca seyirci için de çok eğlenceli bir fikir .
Ve John Moore'un filmi , parsayı toplamak için yapılmış bir yeniden çevrimden biraz daha fazlası olmayı da başarıyor .
Hikaye malum .
Genç bir diplomat , doğum sırasında bebeklerinin öldüğünü karısından gizleyerek , aynı süreçte annesini kaybettiği söylenen bir bebeği kendi çocuğunun yerine koyar .
Ama bu bebek , kutsal kitaplarda tanımlanan kıyamet alametlerinin ardından dünyaya gelen şeytanın oğludur ve amacı , " politika " denizinden yükselerek dünyayı kutuplara bölüp insanoğlunu yok etmektir .
Filmin en oyunlu taraflarından biri bu " politika " meselesi .
Kehaneti yakın geçmişin önemli olaylarıyla ve nihayetinde şeytanı bizzat Beyaz Saray ile ilişkilendiren film , malzemesinin ve zamanlamasının getirdiği fırsatları kaçırmıyor .
Yeni filmin siyasi potansiyeli , sadece bu zamanlama sebebiyle bile orijinaline göre daha zengin .
Yönetmen Moore , özellikle mekan kullanımı açısından çok başarılı bir iş çıkarmış .
Mekan tasarımı ve sunumuna gösterdiği özeni , karakterlere ve dramaturjiye de gösterdiğini söylemek güç .
Ama bu tür filmlerden bekleyegeldiğimiz biçimsel başarıyı yakalıyor .
Mekan kullanımı , görüntü yönetimi ve özgün müziklerin de başarısıyla birleşince , bu oldukça yavaş filmi yine de keyifli bir seyirliğe dönüştürüyor .
Liev Schreiber ve Julia Stiles'ın temiz performanslarının yanında , filmin en dinamik karakterini usta İngiliz oyuncu David Thewlis yaratıyor .
Şeytanın oğlu rolünde küçük oyuncu Seamus Davey - Fitzpatrick , belli ki sadece fiziksel uygunluğu nedeniyle seçilmiş .
Son dönemde örneklerine sıkça rastlar olduğumuz yetenekli çocuk oyunculardan biri olduğunu hiç söyleyemeyeceğimiz bu velet , filmde de minimum düzeyde rol yapmasını gerektirecek şekilde kullanılmış .
Ama o gözlerini kısıp bakışı bile bu rol için yeterli zaten .
Fiziği ve ürkütücü ifadesi , bu rolü oynamak için biçilmiş kaftan .
Filmin en büyük esprisi şüphesiz dadı rolündeki Mia Farrow .
Sinemadaki ilk büyük çıkışını Roman Polanski'nin 1968 tarihli korku sineması başyapıtı Rosemary'nin Bebeği ( Rosemary's Baby ) filminde şeytanın çocuğunu doğuran kadın rolüyle gerçekleştirmişti Farrow .
Bu kez de şeytanın hizmetkarı rolünde .
Doğrusu işin bütün esprisi de bu kadar ; sadece Farrow'un bu filmde yer alması .
Gerisi sadece estetik ameliyatlar ve botoksla şişmiş , gerilmiş , acayipleşmiş bir surat .
Bir oyuncunun kendine bunu yapması affedilir gibi değil .
Neticede , ortaya çıkan film özünde elbette sadece ticari gayelere dayanıyor .
Fakat bu başarısız bir uygulama olduğu anlamına gelmiyor .
Omen , abartılı ses efektleriyle seyirciyi yerinden zıplattığı birkaç noktası dışında korkutmayan ve orijinali kadar asap bozamayan ama yine de eğlenceli bir seyirlik olmayı başarmış , elinin altındaki politik fırsatları da kaçırmamış bir film .
