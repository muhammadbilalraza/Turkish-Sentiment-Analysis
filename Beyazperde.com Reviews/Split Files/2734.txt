Jackie , John F. Kennedy'nin 1963 yılında uğradığı suikast sonucu ölümünün ardından Jacqueline Kennedy’nin suikasttan bir hafta sonra LIFE dergisine verdiği röportajı kaynak alarak , kabaca Jackie’nin suikast gününü ve cenaze hazırlıklarını anlatıyor diyebiliriz .
Ağırbaşlılığı ve zarafeti le tanınan First Lady’nin büyük travması ile çocuklarını ve eşinin mirasını koruması arasında verdiği iç savaşı , tabii ki Pablo Larrain bildiğimiz gibi anlatmıyor .
En öznel görüşüm şudur ki ; eğer bu olayın , bu kadının filmini başka bir yönetmen çekseydi muhtemelen beğenmeyecektim .
En iyi ihtimalle büyük bir önyargıyla girecektim salona .
Fakat El Club , Neruda ve Jackie derken çok kısa süre içinde 3 iyi filmle karşımıza çıkan , Şili sinemasının yeni yıldızı Larrain , bu ilk İngilizce filminde de bildiğimiz , okuduğumuz , duyduğumuz bir hikâyeyi ilk defa dinliyormuşçasına heyecanla koltuğa kilitliyor bizi .
Filmin tüm başarılı ögelerine rağmen bahsetmemiz gereken ilk şey Jackie’yi canlandıran Natalie Portman .
Portman’ın kariyerinin en zor ve en başarılı performans gösterdiği rolü olduğunu söylemek yanlış olmaz .
Black Swan’daki muhteşem performansının üzerine bile çıkıp resmen altından kalkamayacağı rol olmadığını gayet net belirtmiş .
Bu sene kadın oyuncu ödüllerini alması için kalbimden geçen Isaballe Huppert’nin bile üstünde bir başarı olduğunu kabul etmek gerek .
Filmde Portman’a eşlik eden Peter Sarsgaard ve Greta Gerwig gibi başarılı oyuncular bile gölgesinde kalıyor .
Filmin en önemli diyaloglarına imza atılan sahnelerin kahramanı John Hurt’e söyleyecek söz elbette ki yok .
Filmi izlerken Portman hakkında aklımıza takılan “Acaba abartılı bir oyunculuk mu sergiliyor ? “ , “Bu oyunculuk mu yoksa abartılmış bir taklit mi ? ” gibi sorulara “Hayır” cevabını almak ise Jackie’nin birkaç gerçek görüntüsünü izlemek kadar basit .
Filmin oyunculuk dışında bizi en çok etkileyen diğer üç ögesi ise ; kurgu , müzik ve sinematografi .
Larrain ile ikinci kez çalışan Sebastián Sepúlveda , kurgunun gücünü kanıtlıyor adeta .
Larrain’den de alışık olduğumuz izleyicinin sıkılmasına izin vermeyen paralel kurgu örnekleri bu filmde de fark yaratıyor .
Ama bunun yanında Under the Skin’in müzikleri ile hatırladığımız ve sevdiğimiz Mica Levi’nin müzikleri olmasa yeterince etkili olmazdı .
Levi’nin bir gerilim filmi izliyor hissi yaratan aykırı ezgileri , anne , eş , First Lady kimlikleri arasında debelenen Jackie’nin iç dünyası ve travması ile empati kurabilmemizi sağlayan en önemli faktörlerden biri oluyor .
Sepúlveda ve Levi’nin üstüne bir de Portman’ın olağanüstü oyunculuğu eklenince kendimizi birden tırnaklarımızı yerken buluyoruz .
Larrain çekmeseydi muhtemelen beğenmezdim dememi de bu paragrafta bir araya gelen isimlerin harika uyumu açıklıyor .
Film , zarafeti ile de tanınan Jackie’nin kendisi gibi zarafeti elden bırakmıyor .
Elle , Captain Fantastic , Rust and Bone gibi filmlerden tanıdığımız görüntü yönetmeni Stéphane Fontaine bu filmde de hikayeye uygun kadrajlarla karşımıza çıkıyor .
Empati kurarken bile zorlandığımız suikast sahnesinin çekimleri o kadar estetik ki , izlerken güzellik ile trajedi arasında kalıyor .
Cenaze sahnelerindeki büyüleyici kadrajlar da keza öyle .
Portman’ın da dahil edildiği gerçek görüntülerin adeta aynısı canlandırmalar için kararsız kaldığımı belirtmeliyim .
Gerçek görüntüleri kullanmaktan asla yana değilim fakat eski görüntü hissi vermek için zorlamalarındansa filmin diğer sahneleri gibi olmalarını tercih ederdim .
Bunun filmi gerçekçiliğinden , hedefinin tam tersine uzaklaştırdığını düşünüyorum .
Her türlü riski alan bu tüm teknik özellikleri dışında filmin en beğendiğim yanlarından biri de milliyetçiliğe girmeden , kahramanlaştırma ve Amerikan propagandası yapmadan olduğu gibi samimi ve cesur bir şekilde o günleri aktarması oldu .
O birkaç günün ve Jackie'nin dışına çıkmadan aslında sonraki günler için de pek çok ipucu verdi film .
Hem Amerika'nın hem de Jackie'nin sonraki günleri karanlık olacak dedi .
Fakat o çok ağır günleri anlatırken ekstra mesaj kaygısı güdüyor denemez .
Bu nedenle eleştirilmesine de katılmayarak yönetmenin daha fazla bu tarz ( Neruda gibi ) kısmi biyografik filmler çekmesini diliyorum .
Yeri gelmişken Neruda'yı da izlemenizi tavsiye ederim .
Sanırım bu kadar popüler kişilerin bu kadar popüler kişileri canlandırmaması nedeniyle Jackie'nin gölgesinde kaldı .
Fakat en az Jackie kadar başarılı bir film .
Nitekim gidiniz sinemada seyrediniz derim .
Çünkü Pablo Larrain’in adını daha çok duyacaksınız .
Manolya Akdemir
