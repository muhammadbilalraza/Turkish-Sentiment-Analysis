Bu yıl onlarca roman uyarlaması projesiyle karşılaştık , karşılaşmaya da devam ediyoruz .
Hollywood çıtasını ‘Tut Şu Bücürü ( Get Shorty )  ’ ile yükselten ,  Steven Soderbergh   ( Aşk ve Para Out of Sight )   ve Tarantino  ( Jackie Brown ) gibi yönetmenleri cezbetmiş , 90’lı yıllara damga vuran suç komedilerinde imzası bulunan Amerikalı ünlü yazar ve senarist  Elmore Leonard’ın 1978 tarihli ‘The Switch’ adlı romanından uyarlanan ‘Belalı Rehine ( Life of Crime ) ’ , bu projelerden biri .
Yaptıkları planla kısa yoldan zengin olmanın peşinde koşan küçük çaplı suçlular ve karşılaşabilecekleri engeller kimi izleyici için eğlenceli , kimi izleyici için sıradandır .
Başroldeki yıldız isimler ( Aniston gibi ) , hafif bir romantik komedi ya da sadece çılgın bir gişe filmi izlenimi de verebilir .
Ancak söz konusu Leonard olunca , durum biraz değişebilir .
Yönetmenliğini ve senaristliğini Daniel Schechter’ın üstlendiği Belalı Rehine , biraz eskiye gidiyor ve Elmore Leonard’ın ‘Rum Punch’ adlı romanından uyarlanan ‘Jackie Brown’ın Samuel L. Jackson ile Robert De Niro tarafından canlandırılan unutulmaz ikilisi Ordell Robbie ve Louise Gara ile buluşturuyor bizi .
Yıllar sonra gelen buluşmayla yıllar öncesine dönüyor , Ordell ile Louise’nin suç krizine 1978 Detroit’inden bakıyoruz .
İkilinin geçmişinden küçük bir iş gibi de bakabileceğimiz hikaye , hedefe koydukları ‘zengin’ Frank Dawson’dan karısı Mickey’i kaçırıp fidye istemeleri üzerine kurulan ve kendilerince - en azından başlangıçta - zekice görünen planın pürüzleri üzerinden ilerliyor .
Dönemi , aksesuarları ve herkesin zeki olduğu ( ya da zeki olduklarını sanan ) nostaljik karakterleriyle ‘Düzenbaz ( American Hustle )  ’ı da anımsatan film , karakterlerinin derinine inmiyor ama atmosferi özenle tasvir ediyor .
Schechter , filmi bütünüyle oyunculara bırakıyor ve Jennifer Aniston’dan John Hawkes’e ,  Isla Fisher’dan Yasiin Bey’e , karşılığını da alıyor .
Leonard’ın önemsediği ‘okuyucuların atlamak isteyeceği bölümleri dışarıda bırakan’ yazın tarzına uygun olarak , neredeyse her oyuncuya eşit dağılan süresini gereksiz detaylara boğmadan da tamamlıyor .
İş adamı Frank ( Tim Robbins ) , kaçırılan ve pek de umursanmayan eş Mickey ( Jennifer Aniston ) , aile dostu Marshall ( Will Forte ) , metres Melanie ( Isla Fisher ) , Louise ( John Hawkes ) ve Ordell ( Yasiin Bey / Mos Def ) ile Neo - Nazi hayranı suç ortakları Richard’tan ( Mark Boone Junior ) oluşan hafif karikatürize karakterleri belli bir suç etrafında toplayan ‘Belalı Rehine’ , 90’lı yıllardaki örnekleri gibi değil belki , izleyicisinin dikkatini darma dağın eden diyaloglara rastlamak da pek mümkün değil , ama Leonard tarzını ve kara komedi sevenleri memnun edecek türden kendi halinde bir suç öyküsü …
Ve algıda seçicilik ; hiç şüphe yok ki , edilgen Louise ile yanardöner Ordell’in henüz tam anlamıyla üzerlerine sinmemiş karakteristik özelliklerinin belli belirsiz izleri , Jackie Brown hayranlarını daha farklı etkileyecektir .
2013’te hayatını kaybeden yazarın eserleri ileriki yıllarda başka yönetmenlere de ilham verir mi bilinmez .
Ama henüz gençken yazdığı ve yayımlanmamış hikayelerinden bir araya getirilecek kitabı ‘The Unpublished Stories’ , Tarantino ile etkisindeki sinemacılara ve elbette türü sevenlere hediye niteliğinde olabilir .
Twitter . com / hilalcetinder
