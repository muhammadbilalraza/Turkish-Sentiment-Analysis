Çizgi romanlarda her şey mümkündür .
Modern zaman şövalyeleri olarak adlandırabileceğimiz süper kahramanlar umut ve adalet dağıtırken her macerada yeniden sınanırlar .
Tüm bunlara dayanma gücünü ise sahip oldukları toplumsal ahlak duygusundan alırlar .
En azından bir zamanlar öyleydi .
Çizgi romanın şiddet dozu arttı .
Yeni nesil kahramanların öfke kontrol sorunları ayrıca tartışabilir ancak çizgi romanın altın çağındaki şövalye kahramanlar dağının tepesinde kırmızı pelerinli , mavi taytlı biri oturur ; Superman !
Superman’i okumayan , bilmeyen yoktur .
1938’den bu yana , çizgi romanların dışında , animasyonlarda , TV dizilerinde ve 80’lerdeki 4 bölümlük sinema serisiyle tepemizde uçmaya devam ediyor .
2006’daki oldukça başarısız “Superman Dönüyor” macerası yüzünden seyirciler dahil herkes kırmızı pelerinlinin günümüz çizgi roman uyarlamaları için eskimiş bir fikir olduğuna inanmıştı .
Batman’in bile fantastikten hızla uzaklaşarak polisiye köklerine döndüğü bir zamanda Superman animasyon ve çizgi roman sahası dışında dokunulmaması gereken bir masala dönüşmüş gibiydi .
Superman’i 2006’da uğurladığımız Yalnızlıklar Kalesi’nden ( kutuplardaki gizli sığınağı ) geri çağıran ise Dark Knight serisiyle çizgi roman uyarlamalarının yol haritasını değiştiren Christopher Nolan oldu .
Nolan , filmi yönetmek yerine Watchmen’le gerçekçi ve etkileyici bir çizgi roman uyarlamasına imza atan Zack Snyder ile çalışmayı tercih etti .
Nolan filmlerinin etkisini katlarca arttıran müzikleriyle Hans Zimmer de ekibe katılınca yeni bir Superman macerası için kollar sıvandı ancak ortada içini dışını bildiğimiz bir kahraman varken , seyirciye “şimdiye kadar hiç görmediğiniz bir macera” nasıl izletilebilirdi ?
Christopher Nolan ismi ve vadettikleri yüzünden aklımdaki soru şuydu ; bu Superman filmi gerçekten öncekilere benzemiyor mu ?
Nolan ve Snyder , Superman mitini yeniden yoğururken pek çok ekleme ve çıkarma yapıyorlar .
Bu filmde izleyeceğimiz “Superman , General Zod’a karşı” çatışması aslında 1980 yapımı Superman II’de işlendi ve bence bu şimdiye kadar yapılmış en iyi Süpermen filmiydi .
Zod’un azılı ve karizmatik bir ‘kötü’ olmasının dışında yönetmen Lester , The Godfather’ın yazarı Mario Puzo’nun elinden çıkma senaryoyu , içerdiği harika mizah duygusunu koruyarak çekmeyi başarmıştı .
İzleyeceğimiz yeni macerada ise Nolan’ın tercihi olduğu belli bir şekilde Superman’in yaşam hikayesi yeniden yazılıyor .
Kripton artık insanlarının uçan yaratıklara binerek dolaştığı , Star Wars evreninden ödünç alınmış bir gezegen .
Superman’in “gezegenin son umudu” olarak dünyaya yollanması ve General Zod’un buna dahil edilmesi de şimdiye kadarki ezberimizi bozuyor .
Gelelim Kriptonlu bebek Kal - El’in içinde olduğu uzay gemisini bulan ve onu evlat edinen Martha ve Jonathan Kent çiftine …
Her ne kadar Kal - El süper güçlerle donatılmış olsa da , onun erdem sahibi bir şövalyeye dönüşmesine yol açan kişi Jonathan Kent’tir .
Çok okumuş biri değildir ama gönül gözü açıktır ve Clark’ın duru bir akılla süper kahramanlık yapmasının en büyük sebebidir .
Çizgi romandaki Superman’le filmlerde izlediğimiz arasındaki en büyük fark budur .
Superman’in , Örümcek Adam ya da Batman gibi kahramanlardan farklı olarak morali hep yüksektir ve sürekli bir ahlak sorgulaması içine girmez .
Bu onu biraz mankafalı bir kahraman olarak gösterse de aslında o 2. Dünya Savaşı gazisi basit bir vatanseverin ruh haline sahiptir .
Man of Steel’de izleyeceğiniz , Kevin Costner tarafından canlandırılan Jonathan Kent ise tam bir ukala !
Ağzını açtığı zaman susmak bilmiyor ve bir Amerikan başkanı yetiştirme hevesi çok belli .
Beni en çok rahatsız eden değişiklik de bu oldu .
Bu karakterin Superman : All Seasons çizgi romanında çizilmiş hali korunmalıydı .
Anne Martha Kent’e ise pek dokunulmamış ve Diane Lane bu role çok yakışmış .
Henry Cavill ve Diane Lane dışındakiler içinse aynı şeyi söyleyemeyeceğim .
Amy Adams , dünya üzerinde Lois Lane’i canlandıracak son kişi , Michael Shannon da çok iyi oynamasına rağmen Terence Stamp’ın General Zod performansına yaklaşamıyor .
Ayrıca oyuncuyu öne çıkarmak için Zod’un iki yardımcısı olan Ursa ve Non karakterleri iyice geriye çekilmiş .
Hikayede başka değişiklikler de var .
Örneğin Yalnızlıklar Kalesi’nin Superman’in attığı ve arktik bölgeye düşen kristalden oluşması yerine Kripton’dan binlerce yıl önce gelmiş bir uzay gemisi olması , Jor - El’in bilincinin bir akıl gösterenden arka kollayıcıya dönüşmesi …
Ayrıca bu yazıda pek çok kez Superman diye yazsam da filmde bu tanım sadece 1.5 kez geçiyor ( birinde yarım söylendi ) .
Kahramanı artık daha çok Clark ya da Kal - El adıyla hatırlıyoruz .
Nolan , Superman isminin de modası geçmiş olduğunu düşünüyor olmalı .
Tüm bu değişiklikler bize daha önce izlemediğimiz bir macera olduğu hissini güçlendirmek için yapılıyor elbette ancak gerçekten öyle mi ?
Mitosa bu kadar müdahil olunmasına biraz içerledim ancak filmi iştahla izlemeye devam ettim elbette …
Sonra iyice düşünüp karar verdiğim şu oldu ; bu Nolan’ın tahrif ettiği bir Süpermen hikayesi ama çeken kişi sanki Zack Snyder değil de Roland Emmerich ya da Michael Bay …
Yine dünyalıların üzerinde dev uzay gemileri , onların ışınlarıyla tarumar edilen Metropolis şehri ve gökdelenler arasında bir kapışma …
Oluşan hasarı temizlemek için Transformers’dan sonra 10 , The Avengers’dan sonra 20 hafriyat kamyonu gerektiyse bu filme 10.0 tanesi gerekecek !
Hani neredeyse “şehri kurtarmasan da olurdu Süpermen ! ” diyesiniz geliyor .
Kendi adıma Nolan , Snyder ortaklığından daha derin , felsefik yanı güçlü bir Superman macerası bekliyordum ancak sanırım asıl metin buna uygun değil .
O yüzden ikili bir yerden sonra aksiyon sever seyirciyi ödüllendirme çabasına girişmiş ve bunu başarmış .
İzlediğim en görkemli filmlerden biri Man of Steel .
Bu anlamda son Iron Man macerasından çok daha fazla keyif aldım .
Henry Cavill , zırha dönüştürülmüş yeni kostümü ve peleriniyle harika görünüyor .
Nihayet kaslı bir süper kahraman !
Hans Zimmer’in müzikleri aksiyon anlarına büyük katkı sağlıyor .
Her şey bir yana , bu macera 2006’daki gibi kahramanı unutturacak bir başarısızlık değil .
Son Kriptonlu'nun yeni maceralarını , özellikle Doomsday’le olan kapışmasını izleyeceğim günü iple çekiyorum !
Not : Filmi IMAX ya da 3D izlemek için çok hevesli olmayın .
Bu kadar hızlı aksiyonun baş ağrıtma potansiyeli yüzünden neredeyse hissedilmeyecek bir 3D duygusu hakim filme …
Murat Tolga Şen / murattolga@gmail.com
