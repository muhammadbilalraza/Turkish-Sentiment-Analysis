Benim Hikayem , Oscar'lık epik boyutlarda bir biyografik drama olmanın hayallerını kuran gayet mütevazi , orta bütçeli bir drama .
Filmin otuz yıldan fazla zamanı kapsayan hikayesi ve ne yazıkki uzunluğunu yer yer hatırlatan 140 dakikalık süresi sanki Akademi'ye biraz yem vermek için yaratılmış .
Fakat işin sonunda Benim Hikayem , bir tek muazzam makyajı için Oscar adayı olmuş , yer yer başarılı , yer tek tekleyen , sinemadan çıkınca kolayca unutulabilecek tipik bir Paul Giamatti draması .
Utanmaz , arlanmaz , fırsatçı ve bencil televizyon prodüktörü Barney Panofsky'nin ( Giamatti ) özellikle son aşkı Miriam'a ( Rosamund Pike ) odaklanan , yaşamı boyunca evlendiği üç kadınla olan ilişkisi etrafında oluşuyor film .
Arada bir de çözülmemiş bir cinayet davası var ki , bu alt konu hikayenin bütününe gereksiz olmasıyla beraber özellikle Paul Thomas Anderson'un şaheseri Manolya'yı izlemiş olanlar için gayet tanıdık bir sonla bitiyor .
Paul Giamatti , kendisinden bildiğimiz ucundan antipatik , manik enerji dolu egzantrik karakterizasyonunu Benim Hikayem'de bir kez daha başarıyla aktarıyor .
Filmin ünlü yazar Mordechai Richler'ın romanından uyarlanan senaryosu , bu absürt karakteri yaratmakta ilk perdede Giamatti'ye yardımcı oluyor .
Filmin açılışında yaşlı Barney'nin eski eşinin kocasına kalp krizi geçirtmesi , veya evlendiği gece başka bir kadının peşinden gitmesi her ne aşağılık davranışlar olsa da en azından alçaklığın boyutlarını zorlamasıyla bir kaç puan alıyor .
Fakat bir süre sonra , özellikle aşkı Miriam ile evlendikten sonraki sekanslarda Barney'nin ilginçliği kayboluyor ve iki saat boyunca gayet alışılagelmiş boyutlarda aşağılık bir zaman ve yaşam kaybı ile başbaşa kalıyoruz .
Tabii ki bu noktada problem seyircinin ( umuyorum ki ) Barney ile bağdaşlık kuramamasında değil , sonuçta sinemada her ana karakterin illa da birer melek olması beklenmemeli .
Asıl problem , Barney'nin gayet banal bir trajik figüre dönüşmesi .
Filmin yardımcı oyuncu kadrosu da gayet güçlü .
An Education ve Suretler'deki rolleriyle yavaş yavaş kendinden bahsettirmeye başlayan güzeller güzeli Rosamund Pike , sevgi ve yaşam dolu Miriam'ı betimlemekte o kadar başarılı oluyor ki , açıkçası filmin süresi boyunca Miriam'ın Barney gibi bir hıyarla ne işi olduğunu sorgulamadan edemiyoruz .
Barney'nin sosyetik ikinci eşi rolünde Minnie Driver'dan son zamanlarda gördüğüm en akılda kalır performansa da sahip Benim Hikayem .
Sıra Barney'nin aklına geldiğini söyleyen eski polis babası rolünde Dustin Hoffman'a gelmişken .
Hoffman'ın içinde bulunduğu her sahnede , özellikle düğündeki Haham'a uygunsuz şakalar yaptığı diyaloglarda , bu efsaneyi şu günler neden daha fazla görmediğimizi sorgulamadan edemedim .
Robert Pattinson gibi odunumsu varlıkların film yıldızı kabul edildiği şu günlerde Hoffman'ın mükemmel karizması ve zamanlamasına ihtiyacımız olduğu kesin .
Benim Hikayem , içerisinde gayet başarılı olabilecek 90 dakikalık bir dramediyi hapis tutan 140 dakikalık şişirilmiş bir paket sunuyor .
Sadece Giamatti'nin ölümsüz hayranlarına ve Dustin Hoffman'ı özleyenlere tavsiye edilebilir .
San Francisco'dan haberler , eleştiriler ve yazılar okumak için bloguma üye olun : oktayegekozak . wordpress . com
