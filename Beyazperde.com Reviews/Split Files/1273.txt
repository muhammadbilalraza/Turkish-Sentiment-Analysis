Sinema farkındalık yaratmak için güçlü bir araç , bunu artık yazmak bile gereksiz .
Çocuklar için yapılan canlandırma filmleri de onların kişiliğini şekillendirmek için eğer istenirse güçlü birer enstrümana dönüşebiliyor .
İzlediğimiz tüm animasyonlarda , içeriği tamamen şiddet dolu olanlarda bile , güçlü bir " iyi insan olma " öğretisi saklıdır ama bunlar genelde asıl şova gizlenmiş mesajlardan ibarettir .
Hiç kimse milyon dolarlar harcayarak yaptığı bir şeyin sıkıcı bir şeye dönüşmesini istemez elbette .
Belki de bu yüzden , son 10 yılın örnekleri arasında Loraks ( Dr . Seuss ' The Lorax ) kadar mesajına odaklanan bir film görmüş değilim . 
Loraks çevreci mesajlarla dolu bir film değil , militan bir çevre filmi .
İnsan bu öykünün asıl kahramanı değil .
Film , içi iyilikle dolu olsa bile insanoğlunun doğaya yıkım getirebileceğini ama doğanın da enin de sonunda bizim şefkatimize muhtaç olduğunu gösteriyor , " siz yok ettiniz , siz var edeceksiniz " diyor . 
Film , tamamen plastiklerle kuşatıldığımız bir şehirde geçiyor .
İnsanlar için naylon bir hapishane .
Dışarıda herhangi iyi bir şeyin olmadığı , toprağın ve ağaçların pis , kokuşmuş varlıklar olduğuna inandırılmış insanlarla dolu bir şehir .
Doğanın gerçekliğinden , insanın kendi eliyle ürettiği sahte gerçekliğe geçiş çoktan yapılmış .
Pet damacanalarda temiz hava satın alıyor bu zavallılar , çünkü birileri iyi biliyor ki " pet şişeye ne koyarsanız koyun satılır ! " 
Bunu sorgulayan ve değiştirmek isteyen bir ergen var filmde , adı Ted ancak film seyrettiğiniz şeyin Amerikan mahsulü olduğunu unutmanıza izin vermiyor ve Ted'in çevresel uyanışını bir kız mevzusuna bağlıyor .
Başlangıçta ağaçlar , Ted'in umurunda bile değildir ama bunları umursayan bir kızın , Audrey'in , gözüne girmek için scooter'ına atlayıp yasak diyarlara bir yolculuğa çıkar ve asıl hikayeyi öğrenir .
Burada devreye The Onceler giriyor .
Amerikaya ilk yerleşen Kolonistlere benzer bir karakter .
Kötü niyetli değil , amacı ticaret yapmak ve oradaki yerlilerle ( filmde bunlar ayılar , kuşlar ve balıklar olarak betimlenmiş ) sorunu yoktur ama para kazanma arzusu her şeyden üstün geldiği için yıkımın müsebbibi olacaktır .
Nihayetinde hikaye o ünlü Kızılderili deyişine kadar gelir .
Son ağaç kesildiğinde . 
Filmin , ağaçlar adına konuşan , doğanın koruyucusu tüylü karakteri Loraks tüm bunlarla mücadele eder ama hep söylediği üzere ; " işler bizim bildiğimiz gibi olmuyor "
Ağaçlar ölür , doğa mahvolursa insan kendi yarattığı hapishanelerde paranın ve ona hakim olanların kölesi olarak yaşamaya mahkum olacaktır .
Her şey değişebilir elbette .
Tabii biz istersek ! 
Babamla , turşu torbalarına benzer poşetlerde satılan ilk paketlenmiş sular piyasadayken konuşmuştuk , " artık suyu bile mi parayla satacaklar ? " diyerek şaşırmıştı .
Aradan 25 yıl geçtikten sonra görüyoruz ki " yaşamın kaynağı " çoktan güçlü bir ticaret ürününe dönüşmüş durumda .
Bir gün aynı şeyi " havamız " için yapmayacaklarının garantisini kim verebilir ?
Loraks işte bunlara da dokunuyor , farkındalık yaratıyor . 
Ben filmi çok sevdim , çok gerekli buldum .
Ayrıca , tüm o sevimli haline ve mizahına rağmen Loraks epey militan bir film .
Çocukların mutlaka izlemesi gereken bir çaba .
Onlara destek ve cesaret verecek ebeveynleri de bu filme koşarak gitmeli .
Keşke hep bu kadar cesur ve eğlenceli filmler izleyebilsek .
Son söz ; Bu dünya bizim , kirletmeyelim , birbirimize zehretmeyelim !
( Bilmeyenler için bu sözün de bir zamanların TRT spotu olduğunu hatırlatalım ) 
murattolga@gmail.com
