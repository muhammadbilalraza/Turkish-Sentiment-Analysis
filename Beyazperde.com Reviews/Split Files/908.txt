Hijyenik Aşklar kitabının raflara çıkma tarihi 2003 , tiyatro oyunu Haybeden Gerçeküstü Aşk’ın sahneleneme tarihi 2004 ; aynı metnin beyazperdeye uyarlanmış hali olan Tatlım Tatlım’ın vizyona girişi 2017 !
Kadın - erkek ilişkilerinde beyaz yakalı modern çiftlerin yaşadığı klişe problemleri bir patates çuvalına koyup , sallayıp sallayıp duvara vurma hadisesinin , 10 yılın üzerinde mazisi var yani .
Peki , yakın zamanda Ekşi Elmalar ile beyazperdeyi yeniden koklayan Yılmaz Erdoğan’ın yıllanmış metninin , taze filminde yeni ne olan var ?
Aslında hem pek çok şey hem hiçbir şey !
Zira 10 sene evvelki şehirli kadın - erkek ilişkilerinde neredeyse hiçbir şeyin değişmediğini bize 4 ayrı çift üzerinden anlatan Tatlım Tatlım , bu anlamda dramaturgi olarak ciddi bir risk alıyor .
Zira tiyatro sahnesinde tek bir çiftin ( Demet Akbağ - Yılmaz Erdoğan ) ilişki evrimini seyrederken , aynı metin bu sefer 8 oyuncu arasına bölünmüş ; bu dört çift arasında keyif alınan hadiselerle sıkıntıya sürükleyen dertler benzer ; bir anlamda 4 ayrı çift tek bir ilişkiyi resmediyormuş gibi bir düzen içerisinde rollerini canlandırmışlar .
Yani metnine aşina olduğumuz filmin tüm yükü oyunculuklarda aslında .
Bu açıdan bakıldığında kadronun ağırlıklı olarak BKM ekibinden oluşması , karşılıklı oyuncu pratiğine alışkın isimlerin , çiftleri canlandırması yerinde bir kast çalışması olmuş .
Yılmaz Erdoğan ekibini nokta atışı olarak iyi seçip değerlendirmiş özetle .
4 çift arasında en iyi elektriğe sahip olanlarsa zannımca Çağlar Çorumlu ve Şebnem Bozoklu ikilisiydi ; Serkan Keskin ne oynasa kendisini seyrettirmeyi başarıyor ve Fatih Artman Behzat Ç.  Sonrası BKM çatısı altında komedi karakterlerine iyi ısındı diyebiliriz .
Yılmaz Erdoğan imzalı metnin bu yeniden yorumunda , “ben bu filmi görmüştüm” ön yargısına kapılmayın .
Başta da dediğim gibi aslında pek değişmedik , değişmiyoruz ; hatta değişsek bile bunun olumlu bir yönde olduğunu ifade etmek Pollyannacılık olacaktır .
Çünkü 2004’te sahnelendiğinde henüz ortada “Gelinlerin Tatlı Telaşı” başlıklı bir sosyal medya grubu ya da “dantellere sarılan koçişkolatalar” yoktu !
Erdoğan filme bu katmanı dahil etmeden ilerlemiş ama olsa da sırıtmazdı hani !
4 çift arasında ilişki girişi - gelişmesi - sonucu ekseninde düzlemsel olarak ilerleyen hikaye kurgusu da olay bütünlüğüne göre işliyor .
Yani bir çiftin bıraktığı ‘aşk böcüklüğünü’ diğer sırtlarken , tartışmalar , kavgalar hatta ayrılıklar da aynı paralelde ilerliyor .
Bu tutum yer yer diğer hikayelerin unutulması riskini de taşıyor .  Teatral metinlerin sinemaya uyarlanmasında en büyük çekince ise diyalogların sinema senaryosuna oturtulamaması ekseninde gelişir .
Neyse ki Yılmaz Erdoğan hali hazırda yazı insanı olduğundan , Tatlım Tatlım’ın akışkan diyalogları , hazır cevap esprileri karakterlerin ağzında çok sırıtmıyor .
Görüntü yönetimi ( Gökhan Tiryaki ) ve kostüm seçimleri ise tam alıştığımız BKM kalitesinde ; yani prodüksiyonda teknik pürüz yok !
Uzun lafın kısası karşımızda özellikle kadın seyirci kitlesini güldürecek , yanındaki eşini / sevgilisini çimdikleyip “al işte aynı sen ! ” dedirtecek , bu süreçte erkek tarafının da “ne alakası var yavrum , ben banyonun yerlerini ıslatmıyorum ki ? ” savunmasına itecek bir film var karşımızda .
Yani ya Yılmaz Erdoğan ileri görüşlülüğü yakalamış ya da biz , bir 15 yıl öncesine göre ileriye doğru evrilmeyi pek başaramamışız !
