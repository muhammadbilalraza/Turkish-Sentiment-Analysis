Sevdiğin insan , bir kapıdan son kez geçip gider , onu bir daha göremeyeceğini , sonsuza dek kaybettiğini hissedersin ama elinden hiçbir şey gelmez , geriye sadece çaresizliğinin bıraktığı öfke kalır .
O acının ve yarattığı tahribatın filmi Destroyer . 
 
Girlfight ile başladığı yönetmenlik kariyerinde Aeon Flux : Gelecek Flux’ta filminden Kana Susadım’a ( Jennifer’s Body ) çok farklı denemeler bulunan Karyn Kusama , Amerikan sinemasının son döneminde karşımıza çıkan en eklektik filmografiye sahip belki .
İlgi çekici bir öykü anlatıcısı kendisi .
Son filmi Destroyer için , geçmişin gölgeleri tarafından rahat bırakılmayan bir kadın polisin yıkım öyküsü denebilir .
Nicole Kidman’ın ağır bir makyaj ve adanmışlıkla hayat verdiği bu polis , Erin , uzun seneler önce gizli bir görev almış .
Başka bir polisle birlikte bir çetenin içine sızmış , güvenlerini kazanmışlar .
Fakat anlıyoruz ki her şey büyük bir trajediyle sonuçlanmış .
Erin’in hayatında suçluluk duygusu , intikam arzusu ve bu karanlık hislerden kurtulmadan nasıl yaklaşacağını bilemediği bir kız çocuğundan başka şey kalmamış .
Yalnız ve yaralı bir kadına dönüşmüş . 
 
Seneler önce sızdığı çetenin lideri Silas , hala dışarlarda bir yerlerde .
Ona ulaşmak , onunla hesaplaşmak tek arzusu .
Dolayısıyla filmin de ana izleği .
Silas’a giden yolda , tek tek eski dost ve düşmanlarla karşılaşıyor yeniden .
Bu açıdan neredeyse epizodik bir yapısı var yani filmin .
Kahramanın yolculuğu , geriye dönüşlerle paralelleniyor .
Erin’i bu hale getiren olayları yeri geldikçe öğreniyoruz .
Fakat tematik bir izlek bulmak zor bu yolculukta , daha ziyade alışık olduğumuz polisiye şablonu takip ediyor . 
Karanlık , sert bir film Destroyer .
Ana karakterine karşı acımasız .
Erin , intikam alabilirse acısının dineceğine inanıyor belli ki .
Amacına ulaşmak için yapmayacağı şey , vermeyeceği taviz , düşmeyeceği dip yok .
Böyle bir karakteri takip etmek , her seyirciye kolay gelmeyecektir muhakkak .
Şahsen bir Amerikan filminin cesaret sınırlarında dolaşabilmesini değerli buluyorum .
Sınırlarında diyorum çünkü vaat ettiği cesaretin altını yine de dolduramıyor senaryo ve reji .
Bir çıkışsızlık hissi yaratması gereken final numarası bile sadece şaşırtıcı olsun diye yerleştirilmiş bir oyuncak hissi veriyor .
Kidman’ı bazen gençleştirmek bazen de yaşlandırmak için kullanılan makyajdaki CGI müdahaleleri de etkiyi çok bozuyor ne yazık ki . 
 
Yine de usta aktrisin böyle alışılmadık bir rolün içinde kaybolmasını izlemek bile filmi taşımaya yeter bir duygu olabilir .
Theodore Shapiro’nun müziklerinin de bu duyguda katkısı büyük .
Yönetmen Karyn Kusama ise kariyerinin herhalde en yüksek profilli projesinde , kimi yabancılaştırıcı kurgu tercihlerine rağmen , bildiğimiz sınırların ötesine nadiren çıkan bir suç filmine imza atıyor . 
 
Sevdiği adamın bir kapıdan geçip bir daha dönmeyişini izleyen bir kadın ; annesinin bir başka kapıdan çıkıp bilinmeyen akıbetine gidişini izleyen bir genç kız .
Bu kayıplar ve acılarla başa çıkamayan insanların öyküsü Destroyer .
Belki en çok şu noktada çöküyor : Erin geçmiş için hep kendini suçluyor ama biz onun kendisini suçlayacağı bir durum yaşandığına ikna olmuyoruz .
Filmin en büyük zaafı bu galiba . 
 
Twitter : aliercivan
