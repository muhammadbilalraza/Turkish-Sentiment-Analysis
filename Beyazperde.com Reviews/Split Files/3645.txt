Anton Corbijn’in 60 yaşında olduğu bilgisine isyan etmeyelim de neye edelim !
( Aslında yığınla isyan edilecek şey var tabii . ) Evet , fotoğrafları ve müzik videolarıyla uçup gitmiş , işin abecesini yazacak hale gelmiş bir sanatçı Corbijn , ama beyazperdede henüz dört filmi var .
40’larında falan olsa ne güzel olurdu !
Gelecekte onun dehasını alkışlayacağımız birçok film beklerdi bizi . 
Anladığınız gibi , sevdiğimiz bir sinemacı Anton Corbijn .
Son filmi “Life” da sevgimizi perçinleyen bir çalışma .
İlk filmi “Kontrol”de ( Control ) Joy Division’ın kadersiz üyesi Ian Curtis’in melankolisine çekmişti bizi , dördüncü filmi “Life”taysa James Dean’in yaşadığı melankoliye ortak oluyoruz .
Aracı olarak da Magnum fotoğrafçısı Dennis Stock’u kullanıyor Corbijn . 
Sadece üç filmle sinema tarihinde , dahası insanlık tarihinde ‘belirleyici’ bir rol üstlenen ikon James Dean’in ilk iki filmi “Cennet Yolu” ( East of Eden ) ve “Asi Gençlik” ( Rebel Without a Cause ) arasındaki döneme şahitlik ediyor “Life” .
Onda ‘farklı’ bir şey gören Dennis Stock’un aktörü fotoğraflama isteğinin iki adamı götürdüğü yeri işaret ediyor hikâye . 
“Hızlı yaşa , genç öl” düsturunun isim babası olan Dean’in daha çok yalnızlığına dikkat çekiyor bu film .
Yaşasaydı muhtemelen sistem dışına itileceğini öngörebiliyoruz onun tavırlarından .
Hollywood’un ‘kontrol delisi’ sistemini kabullenip ayak uydurmasının olanaksızlığı da net bir şekilde görülebiliyor .
Evet , ‘yıldız kumaşı’ olduğu ilk bakışta hissedilen bir genç ve bu durum yapımcıların gözünü kamaştırıyor , ama kolayca dizginlenebilmesi de mümkün değil . 
Film , James Dean’in ‘kırılgan’ yapısını öne çıkarırken , onun kendisini her şeyden ve herkesten soyutlama özelliğine de vurgu yapıyor .
Güvendiği insanların kendisini hayal kırıklığına uğratmasıyla kolayca örseleniyor , güçlü kalmayı başaramıyor .
Örneğin , sevgilisi olarak bildiği aktris Pier Angeli’nin evlendiğini bir basın toplantısında öğreniyor ve duygularını saklayamıyor .
Ya da ‘arkadaş’ olarak tanımladığı Dennis Stock’un onu ‘kullandığı’ izlenimini edindiğinde yaşadığı hayal kırıklığıyla yıkılabiliyor .
Zayıf değil belki ama çok ‘hassas’ bir karaktere sahip olduğu kesin .
Ölene kadar güvenebileceği insanların sadece aile bireyleri olduğunu görüyor , biliyor .
Film de şahikasına aile çiftliğine yapılan yolculukta ulaşıyor .
Dennis Stock’la birlikte çıktıkları bu yolculuk , her iki adamın iç dünyalarına dair sağlam fikirler veriyor bize . 
Anton Corbijn , bir ikonun ruhuna girme uğraşında alabildiğine özenli bir çalışma gerçekleştiriyor .
Aracı olarak kullandığı Dennis Stock’un hikâyesi gibi yaklaşıyor filme , ama temelde James Dean’e genişçe bir pencere açıyor .
Ancak bunu tatsız tuzsuz bir biyografiden uzaklaşmayı başararak yapıyor .
Kendisinin de birincil işi olan fotoğrafçılığı ise uygun seçimlerle işlevselleştiriyor .
Stock’un fotoğrafları , şu an birçok evin , restoranın , ofisin duvarlarını süslüyor .
Corbijn , insanların hafızalarına kazınmış olan bu fotoğrafların hikâyesini anlatıyor bir yandan da .
Efsane karelerin hangi koşullarda hayat bulduğunu , bu fotoğraflar çekilirken James Dean’in ruh halinin nasıl olduğunu belgeliyor , deklanşöre basan Dennis Stock’un da beynine girerek .
Hikâyenin ‘hüzünlü’ doğasının birincil aktörü Dean’in kırılganlığıysa , ikinci sırada da bu fotoğrafların içimize işlemesi var kuşkusuz . 
Hollywood’un ‘yıldız sistemi’ne dair de sağlam argümanlara sahip “Life” .
Efsane yapımcı Jack Warner’ın özelinde bu sistemi eleştiriyor , oyuncuları kimliksizleştirme çabalarına yükleniyor .
Bugün de pek değişmeyen bu sistem , yığınla yeteneği ufak bir darbeyle silip atarken , ona boyun eğenleri de mükafatlandırıyor , hak etmeseler bile .
Marlon Brando’yla karşılaştırılan James Dean ise hak ettiğini hiçbir zaman alamayacaktı belki .
Onu ikonlaştıran , 24 yaşındaki trajik ölümü ve tabii ki bu trajediye gözünü kapamayan geniş kitleler oldu .
Hollywood’a kalsa , başı ezilmesi gereken bir ‘böcek’ten farksızdı Dean , muhtemelen ezilecekti de . 
Oyunculara dair pek bir şey yazamadık , ama başta James Dean’e hayat veren Dane DeHaan olmak üzere her birinin saygıdeğer performanslar sergilediklerini söyleyebiliriz .
Bir de , James Dean gibi bir ikonu canlandırmanın heyecanını yaşamanın genç aktör için ‘çok özel’ bir deneyim olduğu apaçık .
Gözlerinden okunuyor , tıpkı izlerken bizim gözlerimizden okunduğu gibi .
