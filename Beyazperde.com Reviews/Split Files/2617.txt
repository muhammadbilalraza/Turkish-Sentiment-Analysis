Bir filmi beğenmekten öte sevmek için , kendinizi filmin dünyasında görebilmeniz , karakterlerin yerine geçebilecek konuma yerleşmeniz , filmin herkese başka , size başka konuştuğunu hissetmeniz gerekiyor .
Pedro Almodovar filmleri genellikle , Akdeniz'liliğinden kaynaklanan bir mesafesizlikle seyircisini içine çeker .
Zaman zaman ona görmek istemediği yönlerini gösterir .
Şakayla karışık bir öyküleme eşliğinde izleyenleri kendileriyle yüzleştirir ve sonuç olarak onlarla öyle yakın bir temas kurar ki kendisini sadece beğendirmekle kalmaz , aynı zamanda sevdirir .
Bugüne kadar izlediğim herhangi bir Almodovar filmiyle bu düzeyde bir yakınlık kuramamıştım açıkçası .
Gördüklerim beni ne kadar etkilerse etkilesin , bu filmler yüzlerini sadece bana çevirip , benim gözlerimin içine bakarak konuşmuyorlardı .
Bu sebepten dolayı kendimi bir türlü etrafımda dolaşan Almodovar çılgınlığına kaptıramadım .
Yeni filmi Dönüş'ü izlemeden önce içimde filmi beğeneceğime dair bir güven taşısam dahi , gerçekten sevip sevemeyeceğimden pek de emin değildim .
Fakat Almodovar'ın yeni filmi Dönüş , kadınlarla çevrili bir ailede büyümüş olan beni çarpan ve benimle konuşan ilk Almodovar filmi oldu .
Almodovar , genellikle , toplumu tedirgin eden aşırılıkların ve sapkınlıkların gündelik yaşamın birer parçası olduğunu vurgulayan , marjinalliği provoke etmeksizin " normal " leştirmeye çalışan bir yönetmen .
Günümüzde kadınları en iyi anlayan ve kadın hallerini beyazperdeye en iyi yansıtan yönetmenlerden biri olarak tanımlanıyor .
Yeni filmi Dönüş de , Almodovar'ın sıradan olmayanı sıradanlaştırıp , seyirciyi gündelik gerçeklerle yüz yüze getirme amacına başarıyla hizmet eden bir yapım .
Film sadece bununla da kalmayıp , Almodovar'ı , erkeklerin ya zaaflarıyla ya da cesetleriyle var olabilecekleri kendine has kadınlar alemine geri döndüren bir çalışma .
Kısacası Almodovar , yeni filminde kendisini dünya çapında bir yönetmen yapan iki çarpıcı özelliğini ön plana çıkarıyor ve filmlerinin en özgün kısımlarını , harika bir uyum içinde bir araya toplayıp , yepyeni bir hikayede tekrar doğuruyor sanki .
Bunun haricinde Dönüş , vurucu çıkışları , parlak kırmızıları , göz alıcı desenleri ve yoğun kadın tasvirleriyle tam anlamıyla Almodovar kokan bir film .
Kalabalık bir kadın topluluğunun harıl harıl temizlik yaptıkları etkileyici bir mezarlık sahnesi ile açılan Dönüş , daha ilk dakikadan itibaren yönetmeninin kim olduğunu belli ediyor .
Sahne sunumu veya ışık - renk düzeni açısından yönetmenin karakteristik tarzının devam ettiği ve görsel açısından izleyenleri büyük bir değişiklikle karşılamadığı söylenebilir .
Fakat öyküleme stilindeki ufak değişiklikler sayesinde yönetmenin söylemek istediği düşünceleri çok daha sert bir biçimde vurguladığı ve seyirciyi daha derinden etkilediği bir gerçek .
Dönüş'te Almodovar filmlerinde kendi ailemizin bir parçası gibi göremediğimiz , bize daha yabancı gelen karakterlerin yerini , kendimizi ve kendi ailemizi hatırlatacak derecede sahici ve alışıldık altı kadının aldığını görmek mümkün .
Bu durum , filmin öyküsüne daha rahat girebilmemizde , karakterlerin hikayelerini kendi hikayelerimizle bağdaştırabilmemizde en büyük yardımcı aslına bakılırsa .
Yönetmenin esprili ve abartısız anlatımının kuvveti de , filmde geçen her türlü doğaüstü olayın tekinsizliğinden kurtulup gündelik hayatın içine başarıyla yerleşmesini mümkün kılmış .
Böylece Almodovar , izleyenleri duygusal açıdan amaçladığı kıvama getirip onların inanılması en güç olaylara bile sorgusuz sualsiz kanmalarına neden olmuş .
Bu kandırmaca , filmin sonlarında açıklanan gerçeklerin acımasızlığını daha kuvvetli hissetmemizi kolaylaştırıyor .
Kendimizi doğaüstü olayların masalımsı büyüsüne , kanun dışı olayların macerasına ve Raimunda'nın güzelliğine kaptırdığımız için resmen utanmamıza sebep oluyor .
Bizlere tabularla örülü hayatımızı , nelerle kamufle ettiğimizi çarpıcı bir aynalama sistemi , başarılı karakter tahlilleri ve muhteşem bir öykülemeyle anlatıyor .
Cannes Film Festivali'nde altı kadın oyuncusunun en iyi kadın oyuncu ödülünü bir arada kucakladığı Dönüş , sadece kendi stilini giderek daha da içselleştiren ve iyi yorumlayan bir yönetmenle değil , başarılı oyunculuk performanslarıyla da kendini sevdiren bir film .
Bütün cazibesi gözler önüne serilen ve abartılı süsüyle diğer oyuncularla arasında belirgin bir kontrast oluşturulan Penelope Cruz'un , kendi dilinde verdiği performansta yeteneğini sonuna kadar sergileyebildiği dikkat çeken bir özellik .
Carmen Maura'nın sevecen bakışları , izleyiciye pişman olmuş bir annenin sıcaklığını tam içinde hissettiriyor ve özellikle Augustina rolündeki Blanca Portillo , hayatını köyde sürmenin kişiliğinde yarattığı kısırlığı karakterinin her hareketine bulaştırdığı sevecen bir çocuksulukla yansıtarak çok başarılı bir performansa imza atmış .
Bütün bu özellikler bir araya toplandığında söylenebilir ki , Dönüş , Pedro Almodovar'ın bana kalırsa bugüne kadar çektiği en samimi ve en doğal film .
Bu samimiyetinin yardımıyla da vermek istediği mesajı benliğimizin en derin köşesine ustalıkla yerleştirmeyi başaran bir yapım .
Sadece beğenilen değil , aynı zamanda hayatımızın içinde anlamlanıp sevilen bir film .
