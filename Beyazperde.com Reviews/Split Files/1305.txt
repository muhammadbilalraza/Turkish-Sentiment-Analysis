Geçen yılın gişede sürpriz bir şekilde patlayan komedisi Eyvah Eyvah'ın devamı , bu saf ve sıcak Trakyalı gencin sakar maceralarına doyamayanlar için BKM film tarafından hızlıca kotarılıp gösterime sokuldu .
Bu acelenin ilk filmden aldığım tadın ticari olarak sömürülmesine yol açacak kötü bir devam filmiyle sonuçlanacağını düşünüyordum ama korktuğum gibi olmadı ve yılın en keyifli / komik filmini güle oynaya , çoğu zaman da duygusallaşarak , izledim .
İlk film , babasını aramak için İstanbul'a gelen Hüseyin'in , pavyon şarkıcısı Firüzan ile tesadüfî karşılaşması ve zoraki dostlukları üzerine gelişen bir sakarlıklar komedisiyken bu defa Hüseyin'in büyük aşkı Müjgan'a kavuşmak yolunda önüne çıkan engelleri aşması konu ediliyor .
Olay örgüsü ilk filme göre hafif kalsa da içerdiği yoğun ve doğal duygusallık ile Eyvah Eyvah 2 , her anı keyifli bir seyirliğe dönüşüyor .
Eyvah Eyvah serisi , öngörülemeyen başarısıyla , Kısık Ateşte 15 Dakika ve ilk başrolü olan Osmanlı Cumhuriyeti ile talihsiz bir beyazperde başlangıcı yapan Ata Demirer'in bir sinema ikonu olduğunun tescili adeta .
Komedi yaratmaktaki doğal kabiliyeti bir yana , duygusal anların da hakkını veren bir oyuncu Ata Demirer ve sadece ismiyle bile bilet sattırma potansiyeli var .
Kendisi buna rağmen kaliteli işler peşinde koşuyor ki bu onu Şahan Gökbakar ya da Şafak Sezer gibi " hap yap para kap " çı kalabalıktan , Cem Yılmaz gibi daha rafine işler peşinde koşan gerçek sinemacılara yaklaştırıyor .
İlk filmde daha önemli bir rol üstlenen , Demet Akbağ'ın oynadığı İstanbul'lu Firuzan karakteri ise Bozcaada fonunda biraz yalnızlaşmış .
Özge Borak'ın canlandırdığı Müjgan'ın rolünün artması ile olayları etkileyen olmaktan çok bir dolgu görevi üstleniyor .
Demet Akbağ yine de sevimli iticiliğiyle göründüğü her sahneyi yükseltmeyi başarmış .
Film zaten bir " ekip " çalışması olduğu için tüm oyuncular hikâyede aynı derecede önemli hissediliyorlar .
Dikkatli bir izleyicinin hemen fark edeceği şey , filmi yapan ekibin " sinema " yapma isteği ve gayreti olacak .
Bu ilk filmde de yoğun bir şekilde hissedilen bir duyguydu ve bu yüzden serinin ilk filmi , Adana Altın Koza Film Festivali'nde yarışma şansı buldu .
" Komedi " filmlerine yüz vermeyen festival jürileri düşünüldüğünde bunun gerçekten bir başarı olduğu görülecektir .
Ayrıca ben dâhil , pek çok sinema yazarının " en iyi film " listelerine de girdi .
Ekip bu incelikli zanaatkârlığı devam ettirmeye yemin etmiş gibi görünüyor .
Hakan Algül'ün eli yüzü düzgün rejisinin yanında , Tural Polat ve Gökhan Atılmış işbirliğinden mevcut , Hokkabaz'dan beri görmediğim kadar başarılı bir görüntü ve sanat yönetmenliği , muhteşem Bozcaada görüntülerinin seyircinin zihnine kazınmasına yol açacak kadar etkileyici .
Geçtiğimiz yıl izlediğimiz , derdi dünyadan büyük ve iddialı bir sürü yerli yapım , bu ' sinema ' olma halinden uzaktı doğrusu .
Eyvah Eyvah 2 , sinemaya gitmek için gerçekten güçlü sebepler içeriyor .
İddiasız ama sıcacık bir öyküsü , doğal ve keyifli oyunculukları , küçük ekranda izlediğinizde çok şey kaçıracağınız kadar özenli bir sinematografisi var .
Fahir Atakoğlu'nun yaptığı etkileyici müzikler de filmin etkisini katlarca arttırıyor .
Sıkıcı " festival " filmleri ile ucuz ve özensiz gişe filmleri ortasında duran , Yeşilçam ruhuna çok yakın , komedisi bol bir sinema tarifi .
3.5 milyonluk NewYork'ta 5 Minare gişesinden sonra bu yılın en çok izlenen filmi olmayı başaramasa bile , izleyenlerin salondan en mutlu ayrıldığı film olacağına kesin gözüyle bakıyorum ki seyircinin istediği de , hakkı olan da budur . twitter : murattolga
