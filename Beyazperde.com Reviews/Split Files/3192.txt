Av Partisi , bazı filmlerin içine düştüğü tür karmaşasına çok iyi bir örnek .
Gerçek bir olaydan esinlenerek kurgulanan film , bir yandan bir komedi filmi , diğer yandan da bir macera / dram filmi olma çabasında .
Her iki türün avantajlarından faydalanarak iyi bir karışım yapma derdinde .
İki farklı türün elementlerinden tasarlanan bir filmin gerçekten çok usta bir anlatıcıya , yani yönetmene ihtiyacı oluyor .
Her iki türün dozajını iyi ayarlamayı bilen , türden türe hoplarken seyirciyi sarsmayan ve bu türlerin ihtiyaçlarını karşılayacak kadar sağlam bir senaryoya sahip bir yönetmen olmalı .
Filmin yönetmeni ve senaristi Richard Shephard , her ne kadar oldukça ilgi çekici bir hikayeden yola çıksa da , iki farklı tür topunu elinde oynatacak kadar cambaz görünmüyor .
Film , üç Amerikalı televizyon muhabirinin ( birisi çaylak muhabir ) , Bosna savaşı sırasında Müslümanlara karşı girişilen soykırımdan sorumlu Sırp liderini saklandığı yerde bulmak üzere çıktıkları bir macera üzerine kurulu .
Zaten gerçek hayat ile bağlantı kuran ( Sırp komutanı Ratko Mladic ve birçok savaş suçlusunun hala Sırbistan'da saklanıyor oluşu ) , onun üzerinden öznel bir kurgu yaratımına giren bir filmi izlemenin kendisi eğlenceli bir süreç .
Yani olabilirmiş .
Vaad edilen potansiyeli değerlendiremeyen Shephard , bir çuval inciri ziyan ediyor .
Komedinin tonu kara mizah ile saf Hollywood komedisi arasında gidip gelirken , macera kahraman bazlı bir aksiyon tonunda ilerliyor .
Macera kısmı ise yer yer yerini dramatik sahnelere bırakıyor .
Bir hava raporunu andıran bu yaklaşımın içine bir de bir tutam melodram atılırsa ortaya ne çıkar diye görmek istiyorsanız Av Partisi'ni mutlaka izleyin .
Shephard , madem Saraybosna'nın acı dolu geçmişinden doğan bir hikayeyi anlatıyorum , ortaya acılı birşeyler de atayım demiş gibi görünüyor .
Doğru bir gerekçe olsa da , yanlış bir sonuçla eşleştirmek ne yazık ki filmi zayıflatmış .
Başarılı bir savaş sonrası mizanseni ile ( ki filmin görüntü yönetmenliği bu konuda hedefini şaşırmamış ) yaratılabilecek hüzünlü bir hava yerine melodramatik bir yan hikaye katkısı tercih edilmiş .
Açıkçası bu hikaye , ayrıksı bir katkı maddesinden öteye gidemiyor .
Özellikle bu hikayenin bize maceranın ortasında aktarılması bu yapaylığı daha da besliyor .
İyi bir macera / komedi için diğer gerekli unsur filmin aktörleri kuşkusuz .
Cehennem Silahı serisindeki Mel Gibson ve Danny Glover arasındaki kimyayı ve de her ikisinin gerek macera kahramanları gerekse komedi kahramanları olarak ne derece yetkin olduklarını bir düşünün .
Aynı durumu Richard Gere ve Terence Howard ikilisinde gözlemlemek oldukça zor ( her ne kadar birisi Anglo - Saxon Amerikalı , diğeri Afrika kökenli Amerikalı olsa da ) .
Her ikisi de iyi dram oyuncuları , ama komediye ya da komik replikler sarf etmeye pek yakışmamışlar .
Aslında onları ne derece suçlayabiliriz bilmiyoruz , çünkü filmin kendisi karışık .
Ağır ve hafif , aksiyon ile oldukça durgun sahneler üzerinden zıplayıp ilerleyen bir filmde tutarlı bir performans tutturmak oldukça zor olmalı .
Diğer yandan , Gere ve Howard'ın savaş muhabirleri olarak baştaki tanıtımları çok eksik kalıyor , hatta biraz gerçekdışı .
İki kişiyi aktif bir savaş sahnesinde göstermek onların savaş muhabirleri olarak algılanmasında yeterli olmuyor ne yazık ki .
Her ne kadar bu veri açığı , Howard'ın canlandırdığı karakterin anlatıcı olarak verdiği bilgiler ile kapatılmaya çalışılmış olsa da yeterli olmuyor .
İki kahramanın peşinden izleyiciyi uzun bir maceraya sürüklemek istiyorsanız , o kahramanları olabildiğince tanıtmanın zahmetine de girmeniz gerekiyor .
Filmin senaryosuna gelince .
Senaryonun , savaş suçlularının yakalanmamış olduğu gerçeğine ve savaş sonrası Saraybosna'sına karşı bir hassasiyeti var .
Bir de bu hassasiyet olabildiğince didaktik ve ilkokul çocuklarına eğitim programı seviyesinde işlenmese ne iyi olurdu .
Olup bitenlerin farkında olan birçok insanı da düşünmesi gerekirdi diye düşünüyorum , ama sanırım böyle bir filmin öncelikle Amerikan izleyicisini hedef aldığını da unutmamak gerekiyor .
BM , Nato gibi kurumlar ve Amerika'nın savaş suçlularını yakalamaktaki yetersizliğinin üzerine o kadar parmak basılıyor ki , maceranın tadı kaçıyor .
Kısacası Av Partisi ayarı kaçmış bir film havasında .
Görüntü yönetmenliği güçlü ve yer yer eğlenceli kısımları olsa da , hedefini şaşırmış bir film .
Farklı türler arasında yerini bulamamış bir havası var .
Senaryo zayıf , verilen mesaj bilindik , oyuncular uymamış .
Ele aldığı hikaye ile yapabilecekler açısından da bir yönetmen için kaçırılmış bir fırsat .
