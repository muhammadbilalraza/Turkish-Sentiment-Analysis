2010 senesinin Oscarları'nda da arz - ı endam eden Acı Bir Hayat Öyküsü ( Precious : Based on the Novel ' Push ' by Sapphire ) göstermişti ki , Lee Daniels ( I ) bağımsız bir ruha haiz ve yeni bir şeylerin arayışındaki bir yönetmen .
Precious , alelade bir öyküyü rahatsız edici , hatta bile isteye ‘sıkıcı ' tonlara sürükleyerek iyi ya da kötü , son kertede ise tuhaf bir üslubu perdeye taşıyordu .
Bunun sonucunda da Lee Daniels  ‘bağımsız ' sıkıntılar yaşan Amerikan Sineması'nın umut ışıklarından bir tanesi hale geldi .
Geçtiğimiz sene Nicole Kidman'lı kadrosuyla Cannes Film Festivali'nin yarışmalı bölümünde de gösterilen Gazeteci Çocuk ( The Paperboy ) , Lee Daniels'ın bayağı meselden özgün sinema sağmak amacının yeni bir tezahürü . 
Paperboy ilk dakikasından itibaren kendiyle ilgili bazı şeyleri kabulleniyor .
Film , öncelikli olarak bir gazeteci çocuğu merkezine alıyor .
Filmin ismi de bu konuda oldukça bilgilendirici yansıyor zaten .
Ortada çözülmesi gereken bir dava ve bu davayı çözmenin peşinde olan akil insanlar var .
Lee Daniels'ın filmi de bu iskelet üzerinden konuşmaya başlıyor .
Dava ‘berraklaşır ' gibi yaparken bulanıklaşıyor ; film de fırsattan istifade satır arası öykülerini açmaya yoğunlaşıyor . 
Paperboy ile ilgili yazılan metinlerde ‘kitsch ' kelimesinin mutlak suretle kullanıldığına dikkat etmişsinizdir .
Evet , lafı fazla uzatmadan söyleyelim ki Paperboy ‘kitsch ' bir film .
Hatta mevzubahis ‘kitsch'liğini kendi emelleri uğruna kullanan ve kendisini bu kavram üzerinden tanımlayan bir film .
Bu bakımdan filmin bu farkındalığına saygı duymak lazım .
Saygı duyduğunuz bir şeyi sevip sevmemeniz ise tamamen size kalmış . 
Paperboy , tamamen dağınık yapısının içerisinde başrolüne oturttuğu bayağılığın hem heyecanlı hem de dingin çekiciliğine odaklanmış durumda .
Hal böyle olunca da filmin neyin ya da kimin hikâyesini anlattığını pek umursamaması ; rastlaştığı janrlara karşı olan sadakatsizliğinden ötürü tür bariyerlerini yıkıp geçmesi ve bütünü , parçalar için feda eder bir yaklaşıma sahip oluşu ‘umursanır ' hale geliyor .
Film , bu sayede , türsel olarak herhangi bir gerilim içermiyor olsa da bir şekilde 80'lerde yapılan erotik gerilim filmlerine , özellikle de Brian De Palma'nın kimlikli dönemine selam çakıyor .
Zaten Daniels'ın Nicole Kidman'dan formunda bir Sharon Stone yaratma çabası da bu yüzden gibi . 
Paperboy'un hem güçlü hem de zayıf yönü bu bile isteye lezzetsiz tadı aslında .
Görünen o ki , Lee Daniels , kötü bir senaryo yazdığının farkında ; ancak o kötü senaryoyu film haline getirirken çok eğleniyor .
Filmin Cannes gibi ciddiyetiyle nam salmış bir platformda tepki yaratması Daniels'ın mezkûr tavrının doğal geri dönüşünden ibaret .
Paperboy , içerdiği potansiyel öyküler arasından birini seçmek yerine hiçbirini seçmemeyi tercih ediyor .
Bu da klasik film normlarına tamamen aykırı bir yapı oluşturuyor .
Bu da filmi , başta da söylediğimiz gibi , ya lezzetli ya da lezzetsiz hale getiriyor .
Paperboy , ruhu olan ancak bedeni olmayan bir film . 
Çok konuşulan Nicole Kidman performansı ise abartıdan nemalanan filmin en kolay tanımlanabilen unsurlarından biri , hiç şüphe yok ki .
Kidman , belki de bedenini son kez bu denli etkili kullanabileceğinin farkında .
Bu durum da ona bu fırsatı kaçırmaması gerektiğini fısıldıyor kuşkusuz . 
Paperboy , çöp olduğunun farkında olan bir çöp .
Bu sebeple de özlemli , dikkat çekici ve tuhaf .
Daniels'ın bundan sonra ne yapacağına dair bir merak da uyandırıyor .
Filmin zayıf metniyle yarattığı bu kafa karışıklığının nihayetinde ise filme ‘iyi ' demeye dilimiz varmıyor .
Zira Paperboy , övgüden çok yergiyi arzuluyor .
Yergiyi hak ediyor ve bundan ötürü sanırız ki mutlu oluyor . 
twitter . com / kkarsan kaankarsan@gmail.com
