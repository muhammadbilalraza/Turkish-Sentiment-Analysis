Mahsun Kırmızıgül'ün ilk yönetmenlik denemesi Beyaz Melek , Teoman'ın Balans ve Manevra'sı gibi marjinal bir örnek değil .
Doğrudan popüler sinemaya yönelik bir iş çıkarmış müzisyen .
Tesadüfen bir huzurevine sığınan ve oranın müdavimlerinin sıcak tavırlarından etkilenen Doğulu bir adam ve iki oğlu , hikayenin merkezinde .
Filmin ilk yarısı bu huzurevini anlatırken , ikinci yarıda önce bir yol filmine dönüşüyor Beyaz Melek , ardından da Arif Erkin tarafından başarıyla canlandırılan Mala Ahmet'in memleketi olan Diyarbakır'daki son kısımla tamamlanıyor .
İlk gününde tamamen dolu salonlara oynayan ve birçok seyircisine gözyaşı döktüren Beyaz Melek , sezonun ilk popüler Türk filmi .
Salon sahiplerinin nihayet yüzleri gülmüştür .
Yeni bir Babam ve Oğlum vakasının yaşanması bekleniyor sanırım .
Ama bence iki filmin koşulları yine de farklı .
Çağan Irmak'ın filminin bir gözyaşı bombası etkisi yapacağı ilk vizyona çıktığında bilinmiyordu .
Kısa sürede filmle ilgili seyirci tepkileri kulaktan kulağa yayıldı ve film bir fenomene dönüşüp uzun bir süreçte büyük gişe yaptı .
O filmin gişede tam da böyle bir başarı elde edeceğini öngörüp yazmış biri olarak , Beyaz Melek'in aynı başarıyı tekrarlayabileceğinden şüphe duyduğumu söylemek istiyorum .
Zira bu film , tamamen gözyaşı faktörüne oynayan aşırı dramatik fragmanlarından itibaren ne olduğunu seyirciye belli etti .
Gözyaşı beklentisiyle bu filme gidecek olanlar zaten ilk andan salonları dolduruyor .
Kimi gerçekten burnunu çeke çeke ağlıyor da .
Ama bu film gişesinin büyük kısmını ilk birkaç haftasında yapacak , Babam ve Oğlum kadar uzun soluklu olamayacaktır .
Yine de karşımızda seyirci potansiyeli yüksek olan bir yapım duruyor .
Bir filmin iyi gişe yapması hiçbir zaman iyi bir film olduğu anlamına gelmiyor .
Ama tam tersini düşünecek olursak , az seyirciye ulaşan film iyi filmdir , festival filmidir vs. gibi çıkarımlar yapmak da yanlış .
Lafı daha fazla dolandırmadan ve Yumurta filmini henüz izleyememiş biri olarak şunu söyleyebilirim ki , Beyaz Melek , şaşırtıcı şekilde , sezonun şimdilik en düzgün yerli filmi .
Bunun temel sebebi , aslında tam da beklediğimiz gibi , büyük sanatsal yahut entelektüel hedefleri bulunmaması .
Sadece seyirciye ulaşacak basit bir öykü anlatmaya odaklanıyor Kırmızıgül .
Arka arkaya o kadar zayıf Türk filmleri izledik ki , aslında kendi içinde yine de çok problemli olan bu film bizi memnun ediyor .
Nedir o problemler ?
Başta tabii filmin gerçekten duygu sömürüsü yapıyor olması .
Huzurevinde geçen ilk kısımda , iyi insanlar ve kötü insanlar diye o kadar katı ayrımlar yapıyor ki , ister istemez karakterleri karikatürleştiriyor bu yaklaşım .
Burada evlatları tarafından ölüme terk edilmiş insanlar zaten yeterince dramatik bir mevzu iken , film ilerleyen dakikalarında Türk halkının askerlik damarına basmaktan , din çatışmalarına ve 17 Ağustos depremine , duygusal olarak sömürebileceği her konuya el atıyor .
Ve Çağan Irmak'tan farklı olarak , en duygu sömürüsüne müsait anları göstermemeyi seçmek gibi bir sinemacı inceliği de göstermiyor Kırmızıgül .
Seyirciyi vuracağına inandığı her şeyi ama her şeyi en doğrudan haliyle kullanıyor .
Filmin zaman zaman gerçekten dokunaklı anlar yakaladığı muhakkak .
Ama bazen o denli zorluyor ki canınızı yakmak için , samimiyetine inanmakta zorlanıyorsunuz .
Bir noktadan sonra bir Doğu tanıtım filmine dönüşmesi de cabası .
Mahsun Kırmızıgül bize açık açık diyor ki , ' Batı kentlerimizde huzurevleri dolup taşıyor çünkü evlatlar çok vefasız .
Herkes kendini para kazanmaya , batılı bir yaşam tarzına kaptırmış ve ebeveynlerini unutmuş .
Biz Doğu'da böyle yapmayız .
Biz vefalıyızdır .
O yüzden bizde huzurevleri kapatılıyor .
Çünkü bu evlere yerleştirilecek insan bulunamıyor .
Biz bu huzurevi kelimesini bile tanımıyoruz . '
Senaryonun bu işleri en basit haliyle bilen birinin elinden çıktığı her an hissediliyor .
Filmin açılışında karakterleri tanıtmak için düşünülebilecek en kolay ve en az sinemasal yolun tercih edilmiş olması ; diyalogların son derece basit , popüler sinema için bile fazla doğrudan olması ; filmin hep önceden tahmin edilebilir şekilde ilerlemesi hep bundan .
Ancak duygu sömürüsüne varan kısımlarına , fazla stilize edilmiş Diyarbakır sekansına , aceleye getirilmiş ve artık yeter dedirten sözde duygusal diyaloglarla örülü finaline , senaryonun kolaycılığına rağmen Beyaz Melek işliyor .
Gerçekten duygusal ve gerçekten komik çok sayıda an yakalıyor .
Oyunculuklar baştan sona çok başarılı .
Gerek genç oyuncular , gerekse tiyatromuzun emektarları üstlerine düşeni en profesyonel şekilde yerine getiriyorlar .
Film , teknik olarak da başarılı .
Eyüp Boz'un görüntü çalışmasından dinamik kurgusuna , gayet temiz bir iş .
Türk sinemasında alışık olmadığımız müzik orkestrasyonu da gayet etkili .
Filmi izlerken iki sahne beni biraz huzursuz etti .
İlki , huzurevinde düzenlenen düğün sırasında Emel Sayın'ın şarkı söylediği sahneydi .
Böyle bir şarkıcı sekansına gerek var mıydı acaba ?
Ama korktuğum gibi filmin ortasına girmiş bir klip olmadı bu sahne .
Arkada şarkı söylenirken hikaye de bir yandan ilerledi perdede ve tuzağa düşmekten çok rahatlıkla kurtuldu Kırmızıgül .
Diğer sahne ise , Diyarbakır'daki köyde geçen cirit sahnesiydi .
Yine öykünün arasına giren , bu kez turistik amaçlı bu sahne diğeri kadar kolaylıkla halledilememişti kanımca .
Görünürde çok şık olsa ve yine arasına öykünün gelişimine dair ufak detaylar girse bile , oyunun kurallarına yabancı biri için ciridin nasıl bir spor olduğunu anlaşılır kılamıyordu bu sahne .
Ve gerçekten turistik bir çeşni olmanın ya da Mahsun Kırmızıgül'ün kendi topraklarında çekim yaparken - prodüksiyon açısından - neleri oldurabildiğini göstermenin ötesinde hiçbir katkısı yoktu filme .
Ne kadar oryantalist gözükse bile , şu yaşadığımız günlerde seyircimize pozitif bir Doğu portresi çizmesini yine de önemli görüyorum bu filmin .
Ülkenin batı ucunda yaşayan insanımızın gözünde bu bölgenin son günlerde sadece terörle ve korkuyla ilişkilendirilmesi uzun vadede iç huzurumuz için riskli bir gelişme .
Filmin kendi aralarında sık sık Kürtçe konuşan bu bölge insanlarını ötekileştirmiyor olması , ayrımlarımızdan ziyade paylaştığımız ortak hissiyata vurgu yapıyor olması çok sağlıklı bir yol .
Mahsun Kırmızıgül'ün film boyunca seyircinin duygularıyla oynamak açısından samimiyetsiz görüleceği noktalar olabilir .
Bu ticari bir yaklaşımdır öncelikle .
Ama filmin kardeşlik , vefa , dostluk gibi kavramlara dair içten bir sinema ürünü olduğunu söylemek mümkün .
Beyaz Melek , iyi ve kötü taraflarıyla , kalburüstü bir film .
Popüler sinemamıza yakışan bir yapım .
Türk Sineması'nın böyle filmlere ihtiyacı var .
Hem salonları dolduracak hem de klasik sinemayı mümkün mertebe düzgün bir şekilde uygulayacak filmlere .
Mahsun Kırmızıgül'ün çıkardığı işi , sözde " auteur " yönetmenlerimizin herhangi birine tercih ederim doğrusu .
