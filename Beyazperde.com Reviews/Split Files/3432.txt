Çağımızın yeni yaşam biçimleri oluşturma süreci , bir ucunda modernite öbür ucunda duygusal stabilitenin yer aldığı kapalı kabın dengesini bozdu .
Bugünkü romantizm anlayışı , geçmişten bir hayli farklı özel bir biçem aldı .
Bu zayıf hatta içler acısı durumun herhangi bir istisna taşıdığını iddia etmek güç çünkü temel duyguları yorumlama biçimleri de alaycı bir hâl aldı .
Doktor Jivago izleyen birine gülmeye başlamamız - adamın konumu açısından değerlendirildiğinde - belki normal karşılanabilir ama ya Doktor Jivago'ya gülmeye başlamamız ?
Gary David Goldberg'in Claire Cook'un çoksatan romanından uyarladığı senaryosuyla Aşkla Randevu , temelde , günümüz insanın iletişimine , kadın - erkek ilişkileri çerçevesinden bakan romantik bir komedi .
Filmin senaryosundaki ipuçlarını topladığımız takdirde , Amerika'nın pek de içaçıcı olmayan toplumsal yapısı hakkında önemli fikirler elde etmek mümkün .
Her şeyden önce , modernitenin aile yapısında yol açtığı büyük çöküntülerin çığlıkları neredeyse tüm filme yayılmış durumda .
Boşanmalar , nafakalar , ortada kalan çocuklar , ihanetler çekirdek aile kavramının delik deşik olmuşluğuna işaret ediyor .
Ayrıca filmdeki bütün karakterler , sürekli olarak yalan söylüyorlar ve bu sonu gelmez yalanlar , gündelik hayatın bir parçası hatta olmazsa olmazları olarak lanse ediliyor .
Asıl acı olan ise , seyircilerin bu yalanlara gülmesi bir yana , yalanların birtakım bencil sebeplerle aklanmaya çalışma çabası .
İnternet üzerinden ilişki kurabilmenin güzelliği , karakter zafiyetine işaret eden yalanların temize çıkarılmasını gerektirmez .
Hem izleyiciyi farkında olmadan taraf kılmak da hikayenin gizli tuzağı olsa gerek .
Örneğin , Sarah Nolan'a gelen mesajları ele alalım : seyirci , tüm gerçekliğiyle orada duran ( işitilen ) adama gülüyor / güldürülüyor .
Dürüst olanlar batıyor , dürüstlük kaybediyor .
Aşkla Randevu'da , toplumunun aşağı yukarı bütün açıklarını verme cesaretini gösterebilmiş bir yönetmenle karşı karşıyayız .
Sapkınlık , ihanet , terk , boşanma , cinsel özgürlük .
Örneğin ; anaokulundaki partiye katılan erkek ebeveynlerin geliş sebepleri , küçük öğrencilerin özel aile sırları , ayrılıkların nedenleri , kademe kademe yayılan benmerkezcilik .
Hiçbir şeye saygı duymama ( el yapımı tekne , düzenli bir ilişki , dürüst bir alışveriş , zevkler , renkler ) ama daha da dehşet verici olan " aldırmama " halinin büyük bir hızla yayılmasının sinyallerini veriyor Goldberg .
Bu çürümüşlük içinde en can alıcı karakter , Christopher Plummer'ın can verdiği " baba " figürü .
Ne yapıyor bu 71'lik baba Bill ?
Sürekli öğütler veren , cana yakın , eğlenceli , sımsıcak bir insanı oynuyor .
Ama bunu vadesini doldurmak için yapıyor .
Bir sürü sevgilisi var , sürekli yalan söylüyor , insanları kandırıyor .
Bir de eski eşinin hatırasına olan saygısından dolayı bunları yaptığına bizi ikna ediyor .
Ama Bill karakterinin asıl önemi sonlara doğru ortaya çıkıyor .
Bill , " yüce eski " ile " sıradan yeni " arasındaki geçişi temsil ediyor .
Doktor Jivago'nun temsil ettiği değerlerin , Jake'in arkadaşı Charlie'nin veya Sarah'ın kız kardeşi Carol'un temsil ettiği değerlerle yer değiştirmesini simgeliyor .
Kendi yaş grubundakileri kolaylıkla etkileyebilen Bill'in , bir kırılmayı temsil ettiği açık .
Onun okuduğu şiirlere yani Yeats'e , Browning'e içten içe gülen bir nesil geldi .
Yurii Zhivago'nun Explanation , Wedding , Autumn ya da Parting'ine gülüp geçen bir kitle peydah oldu .
Ve Bill , internetten kız tavlamak için yalanlar üzerine bir hayat inşa etmek durumunda kaldı .
" Eski romantizm öldü , yaşasın yeni romantizm " dedi ve bir devrin kapanışını mühürledi .
Aşkla Randevu ; bireysel ilişkilerde son derece başarısız olan modern batı toplumlarının kaybettiği değerlere atıfta bulunan eleştirel senaryosuyla ilgiyi hak eden eğlenceli bir film .
Ciddi bir üslup kaygısı gütmediği için sinemasal bir şölen vaat etmese bile izlenmeyi hak eden , tesadüflerle ve şaşırtmacalarla dolu cana yakın bir komedi .
