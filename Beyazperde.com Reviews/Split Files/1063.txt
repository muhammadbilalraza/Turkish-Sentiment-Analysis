Altın Portakal'da gırtlağıma kadar festival filmlerine boğulduktan hemen sonra gördüm Şey ( The Thing ) ' i .
Açıkcası John Carpenter's The Fog gibi kültleşmiş John Carpenter filmlerinin yeniden çevrimlerinin başına gelenleri bildiğimden ayaklarımı sürüyerek girdim salona .
Dakikalar boyunca izlenecek , klişelere bulanmış , suyuna çorba bir filmle karşılaşacağımı umarken , o da ne ?
Uzun zamandır izlemediğim kadar sıkı bir paranoid korku ile karşılaştım ve mahallenin en sıska çocuğundan dayak yemiş gibi şaşkınım .
Suratımda mutlu bir sırıtış ile elbette . 
Öncelikle korktuğumuzun aksine Şey ( The Thing ) bir yeniden çevrim değil , 1982'de gösterilen maceranın öncesini anlatan bir " ön hikaye " ( prequel ) .
Kısa filmden gelme yönetmen Matthijs van Heijningen Jr . filmini çekerken açıkça Carpenter ustanın ayak izlerini takip etmiş .
Kendi stilini törpülemek adına giriştiği bu çaba açıkça bir saygı duruşu amacı taşıyor ama orijinal filmden çok onu kültleştiren seyirciye . 
1982 tarihli Şey ( The Thing ) ' in hemen başında , Antartika'daki Norveçli ekibin helikopterle kovaladığı köpeği kurtaran , Amerikan bilim enstitüsü 4. istasyonundaki bilim ekibinin yaşadığı , uzaylı istilacı kabusunu izleriz .
2011'in Şey ( The Thing ) ' i ise olayların öncesine ve uzaylı yaşam formunu keşfeden Norveçli bilimcilerin macerasına odaklanıyor .
İlk filmin numaralarını başka bir ekip üzerinden tekrarlayan film mükemmel bir final ile ilk filme kancayı atıyor .
Hollywood standartlarında kurgu ile sorunsuz akan hikaye ve sert hatlı yüz ifadelerine sahip İskandinav oyuncularını ise izlemek keyif veriyor .
Dr .
Sander Halversen karakterini oynayan Ulrich Thomsen'in yolu bu filmden sonra epey açılacak gibi görünüyor . 
Fakat üzülerek söylemeliyim ki yeni Şey ( The Thing ) ' imiz asla bir klasik olamayacak .
Çünkü sonunu bildiğin bir öyküyü izlemenin amaçlanan gerilimi epey törpülediğini düşünüyorum .
Ayrıca , çok keyif aldığım yaratığın uzay gemisini bulması dışında asıl filme aşırı benzeyen hikaye ve olay örgüsü filmi tam bir ' ön hikaye ' olmaktan alıkoyuyor .
Bunu bildiğinden ya da yeni nesil seyirciyi kandırmak için efekt numaralarına fazlaca yüklenen film , selefinin asıl kabusu , " güvensizlik " duygusu üzerinden yarattığını unutmuş gibi .
Evet , 80'lerin başı için gerçekten iyi görünen pek çok deneysel efekt anı barındırıyordu ilk film .
Daha görmeye pek alışık olmadığımız türden animatronikler ve iyi kotarılmış stop - motion efektleri ile seyircisini , yarattığı korkuya inandırmasını bildi .
Ama Şey ( The Thing ) ' in asıl gücü ekibin birbirine duyduğu güvensizliğin ve tedirginliğin giderek yükselmesinden kaynaklanıyordu .
Yeni filmde ise bu kısım biraz " yaptık , oldu " tadında geçiştirilmiş ve macera daha çok bir yaratık kovalamacasına ve ondan kaçışa dönüşmüş gibi .
Efekt desek , zaten hepimiz CGI'ya doymuş ve etkilenmez olmuş durumdayız .
Sene 2011 iken ve " Biri Bizi Gözetliyor " ve benzeri ekran maskaralıklarında çok daha şahane paranoidler görmüşken , daha derin bir çatışma duygusu yaratılabilirdi .
Ayrıca ilk filmdeki , yine Carpenter elinden çıkma sinir bozucu Synthesizer temasını arıyor insan .
Daha çok hayalet hikayelerine yakışacak şekilde yaylılarla bezenmiş temalar keyif vermiyor . 
İster istemez ilk filmle karşılaştırmaya girmişken şunu da söylemeden geçmeyelim ; tamamen erkeklerden oluşan " Amerikalı bilim ekibi " nin aksine bu defa bir kadın kahramanımız da var ve aldığı duygusal kararlarla " erkek " leri yıkıma götürmek gibi bir misyon yüklenmiş filmde .
Adem ve Havva hikayesinden bu yana kadın bilerek ya da bilmeyerek hep kötülüğe yol açan oluyor nedense .
Bu seksist bakış açısı her şekilde eleştirilebilir ama neyse ki film iyi . 
Her şeye ve bir klasik olamayacağını bilmeme rağmen tür meraklılarına , hele de benim gibi izole ortam korkularına bayılanlara ilaç niyetine tavsiye edebileceğim bir film Şey ( The Thing ) .
Tam bir kaçış sineması örneği .
Sizi kendi hayatınızdan kendi kurduğu öyküye kolayca çekip 100 dakika boyunca tırnaklarınızı yedirterek orada tutuyor .
Eğer DVD'sini bulma imkanınız varsa hemen arkasından 1982 yapımı Şey ( The Thing ) ' i de izleyerek keyfinizi katlamanızı öneririm . twitter : murattolga / murattolga@gmail.com
