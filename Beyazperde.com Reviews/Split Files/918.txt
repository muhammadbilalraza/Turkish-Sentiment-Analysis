Hemen hemen tümü tek oyunculu ve tek mekanlı geçen uzun metraj filmler furyası Locke ile devam ediyor .
Genelde bir karakterin küçük bir mekanda geçen hikayesini anlatan bu filmlerden Buried , 127 Hours ve Wrecked’i örnek olarak verebiliriz .
Bu tür projeler genelde oyuncular için zor olduğu kadar çekici de oluyor , çünkü onlara beyazperdede tek kişilik bir oyun sergileme imkanı yaratıyorlar .  Ayrıca ekrandaki yıldız kim olursa olsun tek bir mekan ile çalışıldığı için bu filmler bütçeyi de düşük tutabiliyor .
Mekan limitasyonunun yaratabileceği klostrofobik atmosfer sebebiyle bu filmler genelde kahramanımızın yaşam ve ölüm arasında kaldığı gerilim hikayeleri yaratır .
Buried’de Ryan Reynolds canlı gömüldüğü tabuttan çıkmaya uğraşır .
127 Hours’da James Franco iri bir kaya parçası elini sıkıştırdıktan sonra hayatta kalmaya çabalar .
Locke’da ise bu tarz bir yaklaşımın gerilim değil de drama türü için kullanılması bu stile bir yenilik aşılıyor .
Filmin bütünü sakin kafalı , kendisini seven birer eş ve çocuklara sahip olan inşaat idarecisi Ivan Locke’un ( Tom Hardy ) çok önemli bir hedefe doğru tek başına arabasıyla gitmesini gösteriyor .
Hayır , bu bir yaşam veya ölüm durumu değil , ama bir yaşamın başlangıcını ve belki de başka bir yaşamın ölümünü simgeliyor .
Locke , tek gecelik bir ihanetten sonra Londra’da bir kadını hamile bırakmıştır ve gece boyunca Londra’ya doğru sürüp doğum için orada olmaya karar verir .
Yolculuk boyunca bir seri telefon konuşması ile hem ailesine bu durumu açıklamak , hem de deneyimsiz asistanına İngiltere tarihinin en büyük beton dökme projesinde yardım etmek zorunda kalır .
Konu olarak bakarsanız Locke’un bütünü bu iki - üç çelişkiden oluşuyor .
Film , Eastern Promises ve Dirty Pretty Things gibi Londra’nın yeraltına giren muazzam dramaların yazarı Steven Knight tarafından yazılıp yönetilmiş .
Kamera arkasında bir yazarın bulunduğu belli oluyor .
Çünkü Locke , stilize görselliklerden çok karakter ve performanslara odaklanıyor .
Locke’un senaryosunun bütünü , Tom Hardy arabanın içindeyken birçok kamera ile kesinti olmadan baştan sona çekilmiş .
Çekim boyunca ses aktörleri , Hardy ile canlı olarak telefon üzerinden konuşmuş .
Bu prosedür , sanki bir tiyatro oyununun değişik performansları kayda alınıyormuşçasına bir kaç kere tekrarlanmış .
Bu değişik versiyonlardaki en iyi performanslar kullanılarak filmin montajı yapılmış .
Knight’ın çekime olan bu yaklaşımı , gerçekçilik yaratmak bakımından çok başarılı oluyor .
Bu sayede Hardy , kısa çekimler ile Locke’un hikayesini parça parça aktarmak yerine bir oturuşta karakterin geçirdiği duygusal yolculuğu yaşamış oluyor .
Hikayenin ilerleyen noktalarında karakterin değişik psikolojik durumları daha hissedilebilir bir hal alıyor .
İşin sonunda Locke , kontrol teması üzerine giden bir yapım .
İlk başta Hardy , en zor anlarda bile duygularını bastırabilen bir adamı canlandırıyor .
Profesyonel ve kişisel yaşamı darmadağın olmaya başladığında bile hipnotik ve monoton tavrını bir an bile bozmuyor ve bütün bu karmaşaya rağmen herşeyin normale döneceğine inanıyor .
Ona göre ne olursa olsun bu beton dökme işi mükemmel bir biçimde hallolacak , ailesi bu bebek durumunu kabul edecek ve yeni çocuğunun annesi ile iki tarafın da kabul edebileceği bir anlaşma yapacak .
Fakat o karanlık ve acımasız otoyolda sürmeye devam ettikçe yavaş yavaş minnacık gibi görünen bir kararın bile bir insan yaşamını tamamiyle değiştirebileceğinin farkına varır .
Filmin mükemmel sonu bize Mick Jagger’ın sözlerini hatırlatır , her zaman istediğimizi alamayız , fakat bazen ihtiyacımız olan şeyi alırız .
Steven Knight’ın usta senaryosu ve Tom Hardy’nin büyüleyen performansından avantajlanan Locke , dürüst ve içten bir karakter incelemesi sunuyor .
