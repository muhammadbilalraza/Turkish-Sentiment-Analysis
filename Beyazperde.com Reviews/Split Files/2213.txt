Azra Deniz Okyay ,  Hayaletler’de Yeni Türkiye’nin sakilliğini sakil , bir yandan da umarsız bir tonda anlatıyor .
Aslında filmi güzel bir kaos anlatısıyla açıyor ; elektriklerin kesildiği bir ortamda , kaosa giden yolları sonrasında tıkadığı gibi , bütüne ait bir hikayeyi de kentsel dönüşüme uğramış bir mahallenin kahramanları içinde görünür kılmaya çalışıyor .
Bunun için seçtiği karakterler toplumsal olarak kaybeden , direnen , ezilen bir kesimin temsiliyetini üstleniyor .
Didem , İffet , Ela ve Raşit …
Didem dans ederek var olmanın peşinde , İffet hapishanedeki oğlu için gözünü karartan bir anne , mahallenin her şeyini kayıt altına alan sevgi dolu Ela , ablası ve kentsel dönüşümü kendi lehine çeviren , bir yandan da mahalleliyi koruyup kolluyormuş izlemini veren Raşit .
Filmde üç doğru bir yanlışı götürüyor , Raşit bir nevi kurnazlığının kurbanı oluveriyor .  
Filmi çoğu kez bir belgesel algısıyla izlediğimi söyleyebilirim .  ‘Yeni Türkiye’ vurgusunun görsel ve sözel olarak sürekli öne çekilmesi ;  Okyay’ın ve çoğunluğun yaşadığımız ve baskılandığımız değişime tepkisi gibi algılansa da , film içinde bir tür sayıklama etkisi yaratıyor .
Filmde iyiler ve kötüler ayrımı ve her iyinin karşılık geldiği bir kötü var ya da tam tersi kötünün karşılık geldiği bir iyi .
Bu da yıllar içinde birbirine diş bileyen iki kesimin karşıya karşıya geldiği alanların üzerine basa basa geçiyor adeta .  
Hayaletler
Okyay’ın filminde hikayeden çok , hikayeye uzanan yollar daha çok dikkat çekici .
Mültecilere yönelik olumsuz tavırlar , kadınlara uygulanan baskı , kadın cinayetleri gibi olayların nabzını tutması filmin cesur tavrını gösterse de , seyirciye bildik konuları bildik bir altyapıyla sunarak konuyu yayması , seyirciyi çoğu zaman aşağıya çekiyor .
Yani filmde bir nevi yeraltı dünyası yaratıyor , her şeyin yasaklı olduğu , her şeye rağmen var olmayı başaran insanlar ülkesinde yaşam bu şekilde dönüyor , döngü bu şekilde devam ediyor tavrı çok gözümüze sokuluyor .
Hikayeden çok hikayenin oluşması için süpürülüp , bir araya getirilen parçalar daha fazla anlam katıyor filme .  
Filmin görüntü yönetimi ve kurgusu gayet başarılı .
Kurgunun zamansız ve mekansız tavrı , görüntü yönetmeninin görsel gücüyle birleşince ortaya ilgisiz kalınamayacak , ama bir yandan da izlerken yönetmenin tavrının zaman zaman aralarda ezildiği , yani yarattığı atmosferin dünyasını ve dokusunu seyirciye geçirmek de zorlandığı bir filmin içinde gibi hissediyoruz .
Filmin söylemi , inşa ettiği dünyanın içini doldurmak da zorlanıyor , seyirciyi itekleyecek bir güç yaratamıyor .
Ama yine de filmden düşmeden izlemeyi başarıyorsunuz ! 

Banu Bozdemir
