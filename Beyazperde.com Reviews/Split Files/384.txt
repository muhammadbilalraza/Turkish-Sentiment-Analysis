Seyircinin milliyetçi duygularını kaşıyıp buradan ‘gaz verme ' temelli bir bütün ortaya çıkarmak , sinemanın pek de yabancısı olduğu bir durum değil .
Yedinci sanatın sessiz sinemadan bugünlere uzanan serüveninde , etki yaratmaya yönelik formüllerden biri de bu .
Daha çok propaganda filmlerinin ilgi alanına giren bu yaklaşım , slogan atmayı ve bu sloganın arkasına saklanarak sinema diliyle pek ilgilenmemeyi getirir çoğu zaman .
Temel mesele , sloganın etki edeceği kitleyi ayakta tutacak bir duygu ( duygu seli ) ortaya koymaktır .
Bu noktada , sinemadan ziyade bir ‘niyet ' doğrultusunda sıralanmış resimler görürüz beyazperdede .
Bunu sinema sanatıyla buluşturup doğru bir açı yakalayanlar da olmuştur , ama genel toplamda bunların sayısının çok az olduğu da bir gerçektir .
Sözünü ettiğimiz ‘slogancı ' kulvarda kendine yer bulan Alper Çaglar'ın filmi Dağ , çoğunlukla Levent Semerci'nin Nefes : Vatan Sağolsun ile karşılaştırılıyor , ister istemez .
Biz de öyle yapalım ve bu iki film arasındaki yedi farkı bulmaya çalışalım yazımızda , her ne kadar " Nefes " ile de sağlam bir bağ kuramamış olsak da .
Nefes , sinemanın doğrularını az çok yansıtarak Dağ ile arasını çarçabuk aşan bir çalışma .
Milliyetçi söylemini gözümüzün içine soktuğu kimi sahnelere ( özellikle final sahnesi ) sahip olsa da , genel atmosfer içinde temel derdinin bu olmadığını anlamak zor değil .
Barındırdığı ‘çatışma ' duygusunu hem aksiyon bölgesinde hem de karakterlerin ruhunda sağlamaya çalışan film , dolayısıyla atacağı sloganı nereye yerleştireceği konusunda telaşa düşmüyor , boşlukları doldurmak için ekstra bir çaba harcamıyor .
Dağ ise , daha ilk kareden slogan atmaya başlıyor ve finale kadar da bu ısrarını sürdürüyor .
Geriye dönüşlerle karakterlere bir ruh katmaya çalışsa da , bunların basmakalıplığı ve bir karakter oluşturmaya yetmeyecek oranda eksik oluşu , baştan sona iki karakter üzerinde yürüyen hikâye kurgusunu natamam kılıyor .
Aslına bakarsanız , Alper Çağlar'ın elindeki hikâyenin herhangi bir şekilde tamamlanabileceğine dair bir umut da yok !
Her şey , " Bir ölür , bin doğarız ! " sloganını atabilmek için ; başka da bir niyet sezilmiyor bu hikâyeden .
Filmin bir ‘kaçış / kurtuluş ' formülü üzerinden yürümeye çalışması , başlangıç olarak göze batan bir durum değil .
Sıkça karşımıza çıkan , iyi yapıldığında da seyre değer olabilen bir yaklaşım bu .
Ancak bunu yaparken , iki asker karakterin kaçış rotasına sinemasal hiçbir durak koymuyor Alper Çağlar .
Elindeki sinema için mükemmel duran ‘karlı dağ ' gibi bir malzemeyi heba ediyor , iki askerin içine bakabilmemizi sağlayacak doneleri de ortaya koyamıyor .
Taban tabana zıt sınıflardan gelmelerine karşın tektipleştiriyor iki askeri .
Bulundukları konum itibarıyla bunun gerçekliği kabul edilebilir belki , ama buradaki ‘aynılık'ın bir amaca hizmet etmediği de aşikâr .
Dağ'ın sinemasını bir kenara koyarsak , yapmaya çalıştığı şeyin tehlikeli sularda gezmek olduğunu söyleyebiliriz .
Bir arada olmaya , aynı havayı solumaya en çok ihtiyacımız olduğu bir dönemde , böylesi ‘ayrıştırıcı ' bir hamlede bulunmak , pek de yenilir yutulur bir şey değil .
Evet , kanadını belli edip dürüst bir tavır takınmış olabilir , ancak baştan sona tutunduğu ‘düşman ' olgusunun altına ateş atarak bölünmeyi hızlandırma işlevi üstleniyor .
Niyet mi yaptırıyor bunu ona , yoksa ticarî refleksler mi derseniz , verilecek bir cevabımız yok .
" Belki de her ikisi " diyerek kaçabiliriz bu sorudan . 
Peki bu noktada ihtiyacımız olan bu mu ?
Birbirimizi keselim , asalım , kurşunlayalım , açlıktan ölmelerine göz yumalım , ölenlerin ardından göbek atalım .
Doğrusu ya , vicdanımız iyice pas tutmuş , yatacak yerimiz yok !
İşin kötüsü , bunun da pek farkında değiliz .
