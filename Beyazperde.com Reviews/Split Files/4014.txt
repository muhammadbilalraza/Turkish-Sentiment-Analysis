Kedilerle farelerin tarihin başlangıcından beri süregelen içgüdüsel kavgası , uzun yıllardır ülkeler arasında yaşanan savaşları , soykırımları ve türlü şiddet olaylarını alegorik bir anlatımla dile getirmek isteyenlere parlak fikirler aşılıyor .
Bu fikirlerden en parlağı II. Dünya Savaşı'nda yaşanan Yahudi Soykırımını , Yahudileri fare , Nazileri ise kedi suretine büründürerek anlatan Art Spiegelman'in ünlü çizgi romanı " Maus " tur sanırım .
Béla Ternovszky'nin yönetmenliğini üstlendiği Macar animasyonu " Kediler Şehri 2 " nin amacı da tıpkı " Maus " gibi kedi - fare savaşı üzerinden alegorik bir anlatım yaratıp , dünyanın siyasi , kültürel ve popüler tarihine ufak göndermelerde bulunmak .
Ancak Béla Ternovszky ve József Nepp ikilisinin bu konuda Art Spiegelman kadar başarılı oldukları söylenemez .
Gidişatı süresince kedilerin fare soyunun kökünü kurutmak için harekete geçmesini Nazilerin Yahudilere uyguladığı soykırım işkencesine benzetmemize olanak tanıyan " Kediler Şehri 2 , " zaman zaman geçmişte yaşanan Amerikan - Sovyet gerginliğine de göz kırpmakta .
Diğer yandan , gidişat süresince çoğunlukla farelerin tarafını tutsa da zaman zaman kimin yanında olduğunu muğlaklaştıran filmin , bazı anlarda kedilere ve farelere yüklediği özellikleri tersine çevirerek bambaşka anlamlar yarattığını söylemek de mümkün .
Genel olarak , Endüstri Devrimi'nden sonra hareket kazanan modernleşme sürecini tiye alan ve bu sürecin ilerleyen aşamalarında yaşanan trajik sürtüşmeleri de modernleşmeye / evcilleşmeye bağlayan " Kediler Şehri 2 " nin en zayıf noktası ise , farklı açılımlara sahip birden fazla olaya aynı anda değinmek istemesi .
Bana kalırsa Béla Ternovszky ve József Nepp'in amaçladığı gibi hem başarılı , hem güncel hem de eğlenceli bir alegori yaratmanın ön koşulu , yirminci yüzyılda yaşanan farklı siyasi olayları öykünün gidişatında toptan harmanlamak yerine belirli bir konuya odaklanmaktan geçiyor .
Tıpkı Nick Park'ın " Tavuklar Firarda " filminde gerçekleştirdiği gibi tek bir mücadeleyi sade , ayrıntılı ve anlamlı bir dille işlemek hem izleyicinin hem de yaratıcının lehine sonuçlar doğuruyor .
" Kediler Şehri 2 " ise , birden fazla dinamiği aynı çerçeveye oturtmaya çalışan karmaşık anlatımı ve sayısız karakteriyle seyredenlere sağlam ve kuvvetli bir mesajdan çok kafa karıştırıcı bir mesaj bombardımanı vaat ediyor .
Diğer yandan , filmin " Yıldız Savaşları , "
The Doors şarkıları ve " Matrix " üçlemesine yönelik göndermelerle hem bugüne hem de içinde yaşadığımız dünyaya yönelik espriler üretmesi de bu mesaj bombardımanını iyice karmaşıklaştırıyor .
Bir yanıyla dünya meselelerini eleştiren entellektüel bir alegori yaratmaya çalışan film , Amerikan animasyonlarını hatırlatan bu tip esprilerle yaptığı eleştiriyi sulandırıyor .
" Kediler Şehri 2 , " bu ikilemle birlikte tutarsız bir kişiliğe bürünerek iyice karmaşık bir karakter kazanıyor .
Bütün bunlar bi yana filme hakim olduğunu öne sürdüğümüz bu karmaşanın bir diğer sebebi de , Béla Ternovszky ve József Nepp ikilisinin hikayeyi sadece ve sadece " Kediler Şehri " nin eski fanatikleri için tasarlamaları aslında .
" Kediler Şehri 2 , " ana karakterlerini ilk filmde tanıtmış olmanın verdiği güvenle , karakter özelliklerine fazla değinmeden doğrudan atıfta bulunmak istediği meselelere odaklanan bir film .
Bu nedenle , hikayenin ilk bölümünü izlemiş olanlarla , anlatılan kedi - fare savaşını ikinci bölümden yakalayanların bu filmden eşit derecede zevk almaları hemen hemen imkansız .
İlki 1986 yılında çekilen ve dünya çapında geniş bir hayran kitlesine kavuşan " Kediler Şehri " nin ikinci filminde doğrudan hikayenin devamına odaklanılması esasında anlaşılır bir tercih .
Ancak benim fikrime göre , bir filmin devamı aradan yirmi bir yıl gibi bir süre sonra çekiliyorsa , hikayeyi yaratan kadro konuya yeterince aşina olmayan izleyicilerin sayısının da hatırı sayılır bir rakama ulaştığını göz önünde bulundurmalı ve gidişatı herkesin zevk alabileceği bir seviyeye indirmek için fazladan çaba harcamalı .
Çünkü eğer bu tip bir çaba harcanmazsa seyredenlerin sinema deneyimi tıpkı " Kediler Şehri 2 " de olduğu gibi izleyicilerin bir kısmının önceki filme atıfta bulunan esprilere kahkahalarla gülmesi , diğer kısmınınsa ne olduğunu anlamaz bir biçimde yerinde saymasıyla sonuçlanabilir .
Nihayetinde , eğer " Kediler Şehri 2 " nin bir önceki filmini izlemişseniz , filmin kedi - fare savaşı üzerinden anlattığı hikayenin alt metinlerini çözümlemek de , karakterler üzerinden yapılan esprilere gülmek de sizin için oldukça kolay .
Fakat " Kediler Şehri " yle ilk defa tanışıyorsanız , başlangıcından oldukça keyif alsanız da farklı karakterler hikayeye müdahale ettikten ve olay örgüsü hızlandıktan sonra filmin sonunu getirmekte zorlanmanız mümkün .
Anlayacağınız " Kediler Şehri 2 " fanatiklere özel bir yapım ve bu filmin hakkını vermenin ön koşulu da ilk bölümünü izlemiş olmak .
