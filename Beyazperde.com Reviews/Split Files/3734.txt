Asansörlü korku / gerilim filmleri denildiğinde ( neredeyse bir alt tür ) ilk akla gelen filmlerden biri olan De Lift'in yönetmeni Dick Maas'ın film çekmeye devam ettiğini bilmiyordum .
2001'de Naomi Watts'ın rol aldığı Down isimli bir başka asansör filminin ardından ortadan kaybolmuştu .
Kariyerinin tamamını kült olma potansiyeli taşıyan eğlencelik filmlerle ve televizyon dizisi çekmekle geçiren Maas , Korku Efendisi ( Sint ) ile asansörlerden çatılara çıkıyor ve kamerasını Amsterdam'ı kana bulayan Aziz Nikolas ve çetesine çeviriyor .
Asansörlerin boğucu ve klostrofobik atmosferinden karlar altındaki güzel Amsterdam şehrine geçiyoruz yani . 
Korku türüne yerellik katma ' cinliğini ' sadece bizim sinemacılar göstermiyor , Hollandalı Dick Maas da iyi kalpli Aziz Nikolas efsanesini tersine çevirerek fayda bekliyor .
Neyse ki , ' Aziz Nikolas korkusu tüm dünyaya Amsterdam'dan yayılacak ' gibi talihsiz açıklamalar yapmıyor yönetmen .
D@bbe : Bir Cin Vakası'nın yönetmeni Hasan Karacadağ'ın ' Cin korkusu dünyaya bizden yayılsın istiyorum ' şeklindeki açıklamalarını okudunuz mu ?
Pek yaratıcı olmayan , ' ödünç alınmış ' bir konseptle bu nasıl olacaksa . 
Dini motifler ile korku sineması arasındaki bağlar malumunuz .
Tabii bağların sıkı olduğu , derin bir inançla yapılan filmler de var ; bağların gevşediği , dinsel öğelerin eleştirildiği veya ti'ye alındığı yapımlar da .
Ciddiyetini adının başındaki ' The ' ile destekleyen Şeytan ( The Exorcist ) , The Omen ve The Prophecy gibi filmler kutsal kitaba sadık kalan , hikâyesini buradaki şeytan motifinin üzerine kuran filmler .
Öte yandan dinsel alanlarda inançsız gezinen The Evil Dead ve Begotten gibi filmler de var . 
Korku Efendisi , yukarıdaki iki kategoriye de girmeyen , korkuyla komediyi dengeleyen bir film .
Filmde bambaşka bir Aziz Nikolas portresi çıkıyor .
Çocuklara hediye taşıyan , iyi kalpli adam gitmiş , yerine kendisini öldürenlerden intikam almak için 5 Aralık gününü ve dolunayı iple çeken , at üstünde bir iskelet gelmiştir .
Olan güzeller güzeli Amsterdam'ın saf ve inançsız sakinlerine ve insanın kanını donduran soğuğa rağmen hepsi birbirine benzeyen sokaklarında inatla dolaşan turistlere olur . 
Dick Maas'ın eğlencelik tür filmi sadece ve sadece şıklığıyla dikkat çekiyor .
Amsterdam'ı karlar altında bir masal şehri gibi gösteren , ters çevrilince karlar yağdıran bibloları anımsatan müthiş bir görüntü çalışması var .
Amsterdam'ın beyazlar altında renklerini yitirmiş binaları ve binaların nefis manzaralarla çevrili çatıları kentin her mevsim güzel olduğunu başarıyla hatırlatıyor .
Bunun dışında her şey kitabına uygun ilerliyor .
Çetenin gelişi , kıyameti bekleyenler / görmezden gelenler .
Kahramanın belirişi , mücadeleye girişi vs. . 
Otuz yıllık sinema kariyerinde The Vanishing ve Turkish Delight gibi Hollanda'dan yola çıkıp dünya çapında olay yaratan bir kült filme imza atamadı Dick Maas .
Ama The Lift , Amsterdamned ve eğlenceli Flodder serisi ile kendisine hayran kitlesi yaratmayı başardı .
Korku Efendisi ile " tür sineması " konusunda ısrarcı ve kendi içinde tutarlı olduğunu gösteriyor .
Fakat yeni çalışması ya ‘daha iyi ' ya da ‘daha kötü ' olmalıydı .
Daha iyi bir senaryo ile noel korkusu türüne tepeden giriş yapabilirdi yönetmen .
Daha kötü bir kamera arkası çalışması da filmi ' eurotrash ' meraklılarının gözünde yukarı taşırdı .
Yine de Amsterdam'ın karlı çatılarında dolaşan ve yaramaz çocukları toplayan atı üstünde intikamcı bir iskelet , korku meraklılarını sinema salonlarına çekecek ve aynı ateşli kitleyi asla hayal kırıklığına uğratmayacaktır .
