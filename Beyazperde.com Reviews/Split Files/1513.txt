Pixar'ın animasyon dünyasındaki tartışmasız hakimiyeti ve ard arda elde ettiği görkemli başarılar animasyon sinemasında çıtayı en yukarıya kadar yükseltti .
Disney bile artık eski moda çizgi filmlere kimsenin yüz vermediğini görünce eski usül el çizgilerini terk etme kararı aldı .
Pixar ile mücadele etmeye çalışanlardan biri de Fox stüdyosu .
Fox 2002'deki Buz Devri ile bu alanda iddialı olabileceğinin işaretlerini verirken , bu hafta önümüze gelen Robotlar ile ligde tutunmaya çalışıyor .
Robotlar'ın hem altyazılı orijinal versiyonu , hem de dublajlı kopyasının gösterime girmesiyle izleyiciler seslendirmedeki ince detayları da kaçırmamış oluyorlar .
Bu nedenle Robotlar'ın , gerek içerdiği düzeyli mizah , gerekse çeşitli sinemasal göndermeler hasebiyle , kısmen büyüklere de hitap etmeyi amaçlayan bir film olduğunu söylemek hiç de zor değil .
Bazı detayları hariç .
Bildiğiniz gibi animasyon filmlerin son yıllardaki yaklaşımı ( yine Pixar sağolsun ) çocukların kalbini çalabilecek karakterleri ve hikayeleri , yetişkinleri de eğlendirebilecek bir mizahla cilalamak yönünde .
Hatta yakın zamanda İnanılmaz Aile gibi açıkça yetişkinlere hitap eden örnekler bile izledik .
Robotlar filminde bu dengeden bahsetmek oldukça zor .
Durum yine çocukların lehine ancak filmin tutturduğu mizah yetişkinler için biraz zayıf kalıyor .
Filmin dikkatli izleyicileri " Got Oil ? " ( meşhur " Got Milk ? " kampanyasına bir gönderme ) gibi ince espirilerle hınzırca gülümsetmeyi başarıyor ancak bu küçük gülümsemeler genel bir eğlence haline dönüşemiyor .
Filmin zirve sahnesini oluşturan " singin in the oil / singing in the rain " göndermesi bile yeterrsiz .
Robotlar mucit olma hayalleri ile küçük kasabadan büyük şehre giden Rodney'in öyküsü çevresinde şekilleniyor .
Mesaj oldukça tanıdık , gayet bildik bir çerçeveden bizlere el sallıyor .
Malum ; " gerçekten inanırsan her şeyi başarabilirsin " mesajı , yalan da olsa insanı gülümsetmeye , umutlandırmaya yetiyor .
Rodney Robot Şehir'e ilk geldiğinde bir tür " köyden indim şehre " durumu yaşıyor , ancak bu psikolojiden kurtulup şehir halkının kahramanı haline gelmesi de pek uzun sürmüyor .
Bu durum yeni sürüm robotların hakimiyetini reddeden eski tüfek robotlarla iletişiminde de kuşkusuz önemli bir fayda sağlayıp , hikayenin başarılı bir saç ayağa oturduğunu belgeliyor desek yeri .
Filmin orijinal seslendirme kadrosunda ( ki orijinal sesle izleyebileceğiniz seans sayısı varsa da oldukça az olduğunu belirtelim ) Ewan McGregor , Robin Williams ve Halle Berry gibi isimler var .
Özellikle Robin Williams seslendirme mevzusundaki deneyimiyle karakterine belirgin bir lezzet katmayı becermiş .
Animasyon - severlerin her halükarda kaçırmaması gereken kalburüstü bir yapım olmakla birlikte , Robotlar belli bir seviyeye varıp orada takılı kalan bir yapım kuşkusuz .
Haliyle beklentiyi düşük tutmak suretiyle Robotlar'dan maksimum düzeyde tat alabilmek olasıdır .
