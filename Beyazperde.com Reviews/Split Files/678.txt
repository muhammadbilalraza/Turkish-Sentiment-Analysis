Sanatçıyı harekete geçiren nedir ?
Bence bu sorunun yanıtı , duygu olmalı .
Bir duygunun peşinden gitmeli , o uzaklaşsa bile peşini bırakmamalı .
Duyguyu anlatmak için ne gerekir ?
Bence bu sorunun yanıtı fikir olmalı .
Fikir nedir peki ?
" İnsanoğluna kızan Tanrı , meleklerini dünyaya gönderir " .
Evet , bu bir çıkış noktası ama ya fikir ?
Fikir diyebilmemiz için " nasıl " sorusuna yanıt vermek gerekmez mi ?
Verilecek yanıt , örneğimiz sinema ise sinema izleyicisini tatmin etmek zorunda değil mi ?
Seyircinin karşısına ne doğru sorularla ne de doğru yanıtlarla çıkarak iyi film yapmak mümkün mü ?
Kıyamet Melekleri ( Legion ) , bu dertten müzdarip .
Melekler dünyaya iniyorlar belki ; ama yanlarında " nasıl " sorusuna yanıt almayı unutmuş görünüyorlar .
Eğer 100 dakikalık bu denemeye sonuna kadar dayanabilecek sabıra sahipseniz , ortaya çıkan acı tabloyu rahatlıkla test edebilirsiniz .
Yönetmen Scott Stewart , aynı zamanda filmin senaristlerinden biri .
Karayip Korsanları , Demir Adam ve son John Woo harikası Kızıl Uçurumu da barındıran ; hayli gösterişli bir özel efekt kariyerine sahip .
Oysa bu filmde , en iyi yaptığı şeyi , yani özel efektleri bile etkileyici kılamıyor .
Faturayı kısa yoldan keselim en iyisi : bu filmde bırakın efekti , " özel " olan hiçbir şey yok .
Fikir olduğu iddia edilen cümleden hareketle Tanrı , ademoğluna çok sinirleniyor , geçmişte Tufan ile yaptığını bu kez farklı yoldan uyguluyor .
İnsanların üzerine " insan suretli şeytanlardan " oluşan gazabını yolluyor .
Filmde mantık denen hadise tamamen devre dışı olduğundan , " doğru soruları bari biz soralım " bile diyemiyoruz .
Tek bir dükkanda kapana kısılmış kahramanlarımızın neden bu kadar özel olduklarını anlayamasak da , kendi kendimize sormaktan çekiniyoruz .
Tanrı'nın unuttuğu yol üzeri bir dükkanda Bob ( Dennis Quaid ) , oğlu Jeep ( Lucas Black ) ve diğer ahaliyle tanışıyoruz .
Derken içeriye yaşlı bir teyze giriyor .
Az pişmiş et seven bu teyze birden Exorcist filminden fırlamış gibi hareket etmeye başlıyor .
Ne olup bittiğini , Michael ( Paul Bettany ) adında garip bir adamın hikayeye dahil olmasıyla anlamaya başlıyoruz .
Aslında anladığımız , kötü bir film seyretmekte olduğumuz .
Neden bu kadar kötü peki ?
Bir fikre sahip olmaması , bir filmi kötü yapmaya yeter mi ?
Bence bu sorunun yanıtı , hayır .
Çoğu zaman , ortalıkta fikir namına birşeye rastlamasak da bizi saran , kimi zaman eğlendirici , kimi zaman düşündürücü filmler izlemişizdir .
Bu filmi kötü yapan , yalan söylemesi ; bir fikre sahip olmamasına rağmen aksini iddia etmesi .
İddialı afişleri , fragmanlarıyla Kıyamet Melekleri , olduğunu iddia ettiği herşeyin tam tersi .
Michael ve fikir ayrılığına düştüğü diğer melek Gabriel ( Kevin Durand ) arasındaki çekişmede bile çekici olmayı başaramıyor .
Meleklerin dünyasını doğru dürüst çizemediği gibi , dinsel metinlere sığınmayı da beceremeyip büsbütün çirkinleşiyor .
Dükkanda kapana kısılmış halde , üzerlerine gelen yaratıklara karşı koymaya çalışan kahramanlar demişken ; inanın , andıklarımızın dışında ahalinin diğer kısmında bir numara yok .
Ne bir yan öykü , ne ilgi çekici bir karakter .
B filmlerindeki " kapana kısılmış " insanlar ne yapıyorsa onu yapıyorlar .
Birbirleriyle didişiyorlar , yanlış tercihlerde bulunuyorlar , yaratıklara en baştan yem oluyorlar .
Sadece oğul Jeep'in neden karşılık görmediği halde hamile bir kızı sevmekte bu kadar ısrarcı olduğu üzerinde durulabilir ; ama Tanrı'nın unuttuğu bir yerde , bu soru da unutuluyor .
Dennis Quaid'in her filminde olduğu gibi suratsız hali , oğlunu canlandıran Lucas Black'in The Fast and The Fuirous : Tokyo Driftteki başarısız oyunculuğunun aynısını tekrarlaması gibi seyirciyi sıkıntıdan sıkıntıya sürükleyecek unsurlardan söz etmiyoruz bile .
Asıl şaşırtıcı olan , Paul Bettany gibi gerçekten yetenekli bir aktörün bu filmde ne aradığı .
Başlığında bir U2 şarkısından alıntı yapsak da , Tanrının Melekleri , içinde " melek " geçen hiçbir şeyi hak etmiyor .
Üstelik , çektirdiği eziyet yetmezmiş gibi , " devam " filmine göz kırpma cüretini de gösteriyor .
Bu yazıyı bambaşka bir filmden söz ederek bitirmek istiyorum .
Seyirciye zerre kadar saygısı olmayan bir filme verilecek yanıtlardan biri de bu sanırım .
Üç önemli müzisyenin buluşmasını anlatan " It Might Get Loud " .
Zeppelin'den Jimmy Page , U2'dan The Edge ve Stripes'dan Jack White .
Üç gitar dahisinin teknolojiye , sanata ve yaratıcılığa yaklaşımındaki farklılıkları anlatan bu belgeseli kaçırmamalısınız .
Zira " sanat ve yaratıcılık " üzerine konuşurlarken kendinizi " devasa bütçelerin , ileri teknolojilerin ille de gerekli olup olmadığı " sorusunu yanıtlamaya çalışırken bulabilirsiniz .
Sanatçıyı harekete geçiren nedir ?
Bence bu sorunun yanıtını " It Might Get Loud " da bulacaksınız .
