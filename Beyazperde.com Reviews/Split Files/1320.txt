HANNIBAL filmine derhal bir grup tabiri caizse ağır arıza arkadaşımla gittim .
Filmden önce sakatatçıdan beyin alıp filmi izlerken patlamış mısır yerine limon sıkılmış beyin yemeyi öneren insanların da bu grupta olduğunu söylersem ( en azından filmi izleyenler için ) arızadan ne kastettiğim sanırım daha rahat anlaşılır .
Başlamadan söyleyeyim ki bu filme kaynaklık eden KUZULARIN SESSİZLİĞİ'ni görmemiş azınlığın bir üyesiyim .
Bu nedenle de filmi büyük bir heyecanla beklemekteydim .
Anthony Hopkins'in müthiş olduğu söylenen Dr .
Hannibal Lecter kimliği de bu heyecanda önemli bir unsurdu .
Apar topar konuya gireyim .
Kanımca bizim toplumsal yapımızda bugün bir Hannibal vakasının görülmesi olası değildir .
Kendisi öncelikle doktor kişiliğiyle yurdumuzda sınırsız sevgi görecek ve de şayet SSK'da çalışıyorsa aklına adam yemek gibi meselelerin gelmesine fırsatı kalmayacaktı .
Hannibal'in yurdumuz sathında tutunamayacağının bir başka kanıtı ise halkımızın hoşgörülü tutumudur .
Şayet yakından incelersek sayın Hannibal'in kamu yararına yamyamlık yaptığını göreceğiz .
Nerede kötü müzisyen , sübyancı , hırsız yani özetle anlaşılır düzeyde bir kötülük varsa Hannibal bey bunların temsilcilerini yemektedir .
Belli ki bu konulara bir alerjisi vardır .
Yani adamcağızın bu konulara zaafının üzerine gidilmese kendisi klasik müzik dinleyip , şarabını içen vasıfsız bir entellektüel olarak hayatını sürdürecektir .
Oysa ne yapıyor kendisine Batı toplumu ?
Daha ne yapsın Hannibal beyi sakin , rahat bırakmıyorlar .
Sürekli damarına basıyorlar .
Oysa ki güzel memleketimiz Doktor beyin sinirine dokunmayalım aman suyuna gidelim diyerek kendisini ferah bırakacak bir anlayışa sahiptir .
Zaten kötülük timsalleri de mümkünse sokaklarda linç edildiği için sayın Hannibal kendini görevli hissetmeyecek ve mutluluklara gark olmuş bir yaşamın takipçisi olacaktı .
Ama maalesef olamadı .
Zaten koskoca Fatih Terim'in bile zorluk çektiği Floransa ortamında Bay Lecter'in barınması beklenemezdi .
O da eli mahkum Amerika yollarını tuttu ve de yamyamlıktı , psikolojik çözümlemeydi , felsefi önermelerdi , romantik yaklaşımlardı derken hayatını yedi bitirdi .
Deydi mi ?
Bence hayır .
Gül gibi yaşayıp gitmek vardı .
Kısmet değilmiş .
Sayın Hannibal Lecter'a bundan sonraki hayatında başarılar dilerim ve de kendisini bir daha beyazperdede görmek acısına katlanmak zorunda kalmamayı ümit ederim .
Filmle ilgili haberler için buraya tıklayın .
Yönetmen Ridley Scott'ın mesleğiyle ve HANNIBAL'le ilgili görüşleri ise burada .
