" Ajan insan değil , bir silahtır . "
Fransız Gizli Servisi'nin 11 Eylül saldırılarından sonra ülkesine yönelik 15 bombalı saldırıyı engellemesinden hareketle başlıyor film ve ' ajanlar birer silahtır ' ekseninde hikayesini devam ettiriyor .
Bunu yaparken diğer tarafa da eşit süre ayırıyor .
Filmdeki terör örgütü de , kendi militanlarını ' birer silaha ' dönüştürüyor .
" Secret Defense " hem devletlerin hem de terör örgütlerinin , kullandıkları ' silahların ' benzeştiğini göstermeye çalışıyor .
Gizli servis yöneticisi , ajanını ölüm riski büyük bir göreve gönderebiliyor .
Terör örgütü de militanlarını kamplarda eğiterek bir daha dönemeyecekleri bir yola sokuyor .
Her iki taraf da bu görevler için , hayattan kopma noktasındaki gençleri tercih ediyor .
Politik - aksiyon alt türünde diyebileceğimiz film , hayli oturaklı görünen bu eksende giderken , ne yazık ki çok lazım olan bir noktayı atlıyor ; silahları , yani ajanların öykülerini .
Diane , önceki mesleği ( ! ) ile hiç örtüşmeyen gizli servis ajanlığı için neden seçiliyor ?
Diğer tarafta , sefil bir uyuşturucu satıcısıyken ölüm makinesi " Aziz " e dönüşen Pierre'in hikayesi neden bu kadar basite indirgenmiş ?
Özellikle onun kişisel dönüşümü , filmin ateşleyicisi olabilirdi .
Filmde karakterlerle empati kurmak öylesine zorlaşıyor ki , hayatlarını ortaya koyacak kadar hedeflerine kendilerini adaması , inandırıcı gelmiyor .
Karakter dramaturjisinin zayıf kalması , filmi yaralıyor .
Yönetmen Philippe Haim , hızlı kurgusunu ve seyircinin bir adım önünde giden anlatımını , en önemli iki karakterin yeterince gelişememesi yüzünden bir noktadan sonra frenlemek zorunda kalıyor .
Dahası film içinde gerekli olup olmadığı tartışılabilecek sahneler mevcut .
Bir köpeği zehirli dumanla öldürülürken izlemek , cezaevindeki tecavüz sahnesinden daha az rahatsız edici değil .
Diğer iki önemli rolü oynayan aktörler de - gizli servis yöneticisi Alex ile terör örgütü lideri Al Barad - filme hem zemin hem de ağırlık kazandırıyor .
Cesar ödüllü aktör Gerard Lanvin , film boyunca değişmeyen lanet suratıyla hayli inandırıcı ve serinkanlı bir profil çiziyor .
" Casino Royale " den hatırlayacağınız Simon Abkarian'ın da ondan aşağı kalır yanı yok .
Ancak Diane rolü için seçilen genç aktris Vahina Giocante - ki aslında filmin asıl başrolünü oynuyor - için aynı şeyleri söyleyemeyeceğiz .
Pierre için seçilen Nicolas Duvauchelle ise , tüm yeteneğine rağmen senaryodaki ihmaller nedeniyle sahneden sahneye değişen karakterinin ruh halini yansıtmakta zorlanıyor .
Philippe Haim'in , henüz 4. filminde zor bir türde cesur bir iş koymaya çalıştığını kabul etmemiz lazım .
Ne var ki , karakter işleyişindeki aksaklık , onu zayıf noktasından vurmuş görünüyor .
İnsanın aklına , politik - aksiyon alt türünde son dönemin en başarılı filmlerinden " Traitor " geliyor .
Don Cheadle'ın ne kadar iyi bir oyuncu olduğunu görmenin yanı sıra , bir teröristin ve peşindeki ajanların psikolojisini anlamada ve anlatmakta çok mahir bir filmdi .
Galiba bazı filmler , aynı türdeki diğer yapıtların değerini daha iyi anlamamızı sağlıyor .
