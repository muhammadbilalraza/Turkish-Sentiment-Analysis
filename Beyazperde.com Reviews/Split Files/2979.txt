Bundan rahatsız olan kesime rağmen kaçınılmaz olan bir şey var : İhtiyaç duyduğumuz gerçekler artık teker teker peliküle dökülüyorlar .
Apolitize edilen koskoca bir neslin ağır ve yıkıcı bir geçmişle yüzleşmesi oldukça sancılı oluyor belki ; ancak yine de doğru olan bu gibi görünüyor .
Babamın Sesi , ismiyle müsemma , bir babanın sesi , anıları ve geçmişi üzerinden Maraş Katliamı'nın gerçeklerine odaklanıyor .   Ülkenin gölgeye itilen , ‘utançlarla ' dolu politik geçmişinde suni bir şekilde paspas altına süpürülen yaşanmışlıklar , daha önce İki Dil Bir Bavul ile ‘politik ' söylemlerinin ne denli ‘dikkat çekici ' olduğunu fark ettiğimiz Orhan Eskiköy , Özgür Doğan ve Zeynel Doğan üçlüsünün kamerasından perdeye yansıyor .
Türkiye tuhaf bir ülke .
O kadar ki aktivist kesimin neredeyse her günü , farklı meseleler için atılan " unutturma , unutma " sloganları ile geçiyor .
Bu topraklar , bu insanlara o kadar ağır ve türlü acılar bahşetmiş ki , belki de geçmişe karşı olan kolektif yabancılığımız bu yüzden .
Babamın Sesi'nin dinamikleri , belgesel ile kurmacanın birleştiği nokta üzerinde kuruluyor .
İzlediğimiz ‘gerçek ' , yazılmış olan diyaloglar ve gerçek kaset kayıtları üzerinden yüzümüze çarpıyor .
Filmin yönetmen ikilisi olan Orhan Eskiköy ve Zeynel Doğan'ın genel çerçevede tek bir hedefi var .
Bu da seyirciyle gerçek arasına hiçbir şekilde girmemek .
Üzerine ‘ağıtlar ' yakılacak acılar , dramatik yönü çok derin anılar , hem objektif hem de mesafeli bir şekilde ele alınıyor ve film , en güçlü olduğu alanda , yani gerçeklerin sunumunda iyiden iyiye kuvvetleniyor .
Ülkemiz sinemasının hâkim ve sıkça ‘taklit ' örneklerle titreştirilen damarı olan minimalist kolun ana dinamiklerini iyi bir şekilde özümsemiş bir film Babamın Sesi .
Zira içerisinde oldukça iyi bir fikir ve bu fikri ‘aktarma ' aşamasında oldukça ölçülü bir yöntem kullanıyor .
Filmin ‘ağır ' ama lezzetli temposu , doksan dakikalık süresini hesaplı bir şekilde taşıyor .
Bunun yanısıra oyuncuların ‘amatörlüğünden ' sağılan gerçekçilik duygusu filmin en başından seçtiği yolda bir pusula hüviyeti görüyor .
Bu tip bir belgesel - kurmaca kırmasını ; ancak bu kadar ayarında oyunculuklar bir yere taşıyabilirdi .
Özellikle Basê Dogan ile Zeynel Doğan'ın yılların ‘kimya'sı ile enfes bir şekilde dramatize ettiği sahneler , genel olarak filmin en güçlü anlarını meydana getiriyor .
Babamın Sesi'nin bir diğer takdire şayan yönü ise neredeyse Tarkovsky'esk bir görsel altyapı benimseyen görüntü yönetimi .
Cafcaflı ve gösterişli durmayan ancak ilk anından son anına değin ‘fırtına öncesi sessizlik ' duygusunun hakkını veren dokunuşlarıyla Emre Erkmen'i kutlamak gerekiyor .
Babamın Sesi'nin güçlü mizansenler kurma ve bunlar ile hatırlanma gibi bir çabası yok .
Filmin görüntü yönetimi de , filmin sinemasını oluştururken eldeki malzemeye koşut gidiyor .
Öte yandan da gerçeğin içerisindeki büyüyü , görsel bir şekilde perdeye yansıtmayı ve etkilemeyi başarıyor .
Filmin Altın Koza'dan büyük ödülle dönmesinin ardından başlatılan tartışmalar ise Babamın Sesi gibi ilk celsede ‘küçük ' ve ‘iddiasız ' duran bir filmin şaha kalkmasından ileri geliyor olsa gerek .
Zira filmi sevenler dahi Adana'dan gelecek ödülleri şaşkınlıkla karşıladılar .
Şunu söylemek lazım ki Babamın Sesi , aldığı iki ödülü sadece meselesi ile değil , sinemasıyla da hak ediyor .
Oldukça küçük bir bütçeyle , büyük inançla ve inatla ihtiyaç duyduğumuz toplumsal hafızanın fitili bir kez daha ateşleniyor .
Filmin elbette ki özellikle akış anlamında yaşadığı kimi sıkıntılar ve kararsızlıklar var .
Ancak Babamın Sesi , son dönemde karşımıza çıkmış en güçlü Türkiye Sineması örneklerinden bir tanesi . kaankarsan@gmail.com 
twitter . com / karsan
