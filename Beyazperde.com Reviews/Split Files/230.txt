Sebepsiz korku , zenofobi , ve ırkçılık yüzünden masum insanlara ve yardıma ihtiyacı olan mültecilere kapılarını kapamış olan ABD’nin vatandaşı olmaktan utandığım şu günlerde , sevginin sınır ve kültür farklılığı tanımadığını kolaycı melodrama kaymayarak içten bir duygusallıkla aktaran Lion ilaç gibi geldi vallahi .
Hindistan’da yanlış trene bindiği için kaybolduktan sonra ailesini bir daha bulamayan sekiz yaşındaki Saroo ( Sunny Pawar ) evsiz kalınca yardımsever Avustralyalı çift Sue ( Nicole Kidman ) ve John Brierley ( David Wenham ) tarafından evlat edinmeseydi , bu çift Saroo sırf Hintli ve kahverengi derili olduğu için ona evlerini açmasalardı bu çocuğa ne olacaktı ?
Şu günlerde bu sorunun cevaplarını global bir alanda arıyoruz , ve bu yüzden Lion gibi filmler önemli .
Avustralya’lı televizyon yönetmeni Garth Davis’in ilk uzun metraj eforunu temsil eden , olağanüstü gerçek bir hikayeden uyarlanmış olan Lion , sanki iki ayrı , fakat eşit oranda etkileyici filmi peş peşe izliyormuşuz izlenimini veriyor .
Filmin ilk yarısı , genel sinema seyircisinin Selam Bombay veya Slumdog Millionaire gibi yapımlardan tanıyacağı , Hintli evsiz çocukların zor yaşamlarını betimleyen bir drama oluşturuyor .
Lion’ın pazarlaması , tabi ki Nicole Kidman ve Dev Patel gibi yıldızlara odaklanıyor , fakat ilk yarı boyunca bu isimleri görmektense çocuk Saroo’nun hikayesini Hindistan’ın muazzam doğal manzaralarından tamamen avantajlanan bir sinematografi ve ünlü olmayan küçük oyuncuların doğal performanslarından haz alan bir biçimde izliyoruz .
Davis , sırf Kidman ve Patel’e daha erken gelelim diye zaman içinde ileri geri zıplayan bir hikaye yaklaşımını tercih edebilirdi .
Fakat sürenin neredeyse ilk bir saatini tamamen lineer bir biçimde anlatması yerinde bir seçim olmuş .
Bu şekilde aralarında çocuk fahişe satıcıları da olmak üzere binbir türlü tehlikeden kaçan Saroo’nun yanlızlık ve korku dolu hikayesini tamamiyle sübjektif bir biçimde yaşayabiliyoruz , ve bu yaklaşım karaktere olan empatimizi güçlendiriyor .
Bu sahneler sırasında Davis , Saroo’nun kocaman kalabalıklar arasında yanlız olduğunu gösterdiği uzun kadrajlarla Hindistan’daki ve bir bakıma dünyadaki milyonlarca evsiz çocuğun ne kadar umursanılmadığını sinemanın görsel dili ile ustalıkla aktarıyor .
Neyse ki Sue ve John , Saroo’yu evlat ediniyor ve Lion’ın ikinci yarısı , yirmi yıl sonra yetişkin yaşına gelmiş Saroo’nun ( Dev Patel ) Hindistan’daki ailesini bulmak için elinden geleni yapmasına odaklanıyor .
İlk başta Saroo , Sue ve John’u ebeveynleri olarak kabul etmiş , eski hayatıyla pek ilgilenmeyen biri gibi görünüyor , fakat gittiği otelcilik okulunda tanıştığı Hintli öğrencilerle arkadaş olmaya başlayınca biyolojik ailesi hakkındaki anıları geri gelmeye başlıyor .
Saroo’nun bir Hint tatlısı aracılığıyla anılarını canlandırdığı sahne , sinemada en basit görsel anlatımın bile ne kadar duygusal bir biçimde etkileyici olabileceğini bir kere daha kanıtlıyor .
Bu noktadan sonra Saroo , interneti kullanarak ( Filmde çaktırmadan bir Google Earth reklamı da var gibi , ama gerçek Saroo’nun da aynı programı kullandığını akılda tutarsak yapımcıları bu seferlik affedebiliriz ) ailesinin yaşadığı kasabayı bulmaya çalışır .
Luke Davies’in yazdığı senaryo , ikinci yarıda Saroo’nun ailesini bulmak için edindiği teknik yaklaşıma odaklanan kuru bir prosedürel yaratabilirdi , fakat bunun yerine Saroo’nun Avustralya’lı ailesini yoksaymaya başlaması yüzünden çektiği iç çatışmaya odaklanarak ‘gerçek aile’ kavramının ne olduğunu karakter bazlı bir biçimde inceliyor .
Nicole Kidman’ın neden halen dünyanın en yetenekli aktrislerinden biri olduğunu tekrar gösteren bir monolog sırasında Sue , Saroo’ya kendi bakış açısıyla sevginin ve ailenin ne anlama geldiğini anlatıyor .
Hayata kapalı sınırlar ve korku tolu bir tribalizm ile bakan insanlara bu sahneyi göstermek lazım .
Lion , ritm ve hikaye yapısı bakımından mükemmel değil , ve bir ilk uzun metraj yönetmeninden beklenen bazı hataları gösteriyor .
Hikayenin ikinci yarısında oluşan bazı alt - konular ya gereksiz , ya da tatmin edici bir biçimde bitirilmiyor .
Saroo’nun psikolojik problemlerden yakınan uyuşturucu bağımlısı kardeşi ile olan ilişkisi buna örnek olarak verilebilir .
Rooney Mara’nın canlandırdığı bir kız arkadaş ise Saroo’nun araştırmalarına devam etmesi için motivasyon sağlıyor , fakat bir karakter olarak hikayeye pek bir şey kamıyor .
Buna rağmen duygusal bir biçimde tatmin eden bir final sunan Lion , haftanın en iyi seçimlerinden biri .
