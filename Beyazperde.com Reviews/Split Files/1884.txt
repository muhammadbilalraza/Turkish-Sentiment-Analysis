Resmi seçkinin yarışma dışı bölümünde yer alarak Avrupalı seyirci karşısına çıkan “popcorn”  filmlerden biri olan Nice Guys , en kestirme yoldan “kötü adamların iyi filmi” olarak tanımlanabilir .
1970’lerde geçtiğini iddia ettiği hikayesiyle - bir Ortadoğu coğrafyası bireyi olarak filmi izlerken 70’lerde kendi ülkemin halini düşündüm ve o gökdelenler ve hızlı asansörler filme olan inancımı zedeledi , özette geçen zamanı yanlış  okuduğumu varsaymıştım ki yo , hayır ; film 1972 de geçiyor tam olarak !
Seyirciyi çözümü çok da karmaşık olmayan bir davaya sürükleyen film , benzerlerini çok seyrettiğimiz türün bir örneği olarak kendisini sıkmadan seyrettirmeyi başarıyor .
Shane Black’in yönetmen koltuğuna geçtiği ve senaryosuna imza attığı filmin en büyük yükü , şüphesiz ki başrolleri paylaşan Russell Crowe ve Ryan Gosling ikilisine ait .
Kaba kuvveti , tehdidi üstlendiği özel dedektiflik meselelerini çözmekte ana malzeme olarak kullanan Jackson Healy’nin yanında ondan daha genç olan , hafif sakar ama kafası çalışan ikinci özel dedektif Holland March kimya olarak gayet iyi örtüşüyor .
Başta karşılıklı iki rakipken , altına girdiklerin olayın karmaşıklığı ikisini de iş birliği yapmaya itiyor .
Peşine düştükleri kızı beraber aramaya başladıklarında davanın da örtüleri bir bir açılıyor ki azcık zeki seyirci zaten filmin ikinci yarısını tahmin edecektir .
Senaryonun ince nüansları da zaten bu noktada devreye giriyor ; Black'in Hollywood stüdyolarında senaristlikten yetiştiğini hatırlatalım .
Film tahmin edilebilir konusunun içine 1970’lerdeki başını gençlerin çektiği çeşitli protesto hareketlerini serpiştiriyor .
Hava kirlenmesinin protestosu , “sigara dumanı kuşları öldürüyor” argümanı gibi sahneler ti’ye alma gibi okunsa da Amelia ve arkadaşlarının peşinde olduğu ve ortaya çıkartmak istediği esas yolsuzluklar , senaryonun sırtını yasladığı noktalar oluyor .
Bir dönem filmi olduğunu düşünürsek kostümler , mekanlar ve dekorlar gibi tamamlayıcı etkenler neredeyse kusursuz , hele ki filmin orijinaline uygun arabaları başlı başına sanat işi .
Bu noktada iki dedektifin Amelia’yı aradıkları o muhteşem partinin filmin en renkli ve en eğlenceli sahnelerinden biri olduğunu söyleyelim .
Crowe ve Gosling’in oyunculuklarının yanı sıra dedektif March’ın kızı Holly rolündeki genç oyuncu Angourie Rice’ın iyi iş çıkarttığını eklemek gerek .
Geleceği parlak bir oyuncu olacaktır ama öte yandan Hollywood setlerinde büyüyen çocuk oyuncular meselesine başka bir yazıda değinme hatırlatmasını da buraya bırakmış olalım .
Uzun lafın kısası tam bir eğlencelik , gişe filmi var karşımızda İyi Adamlar ile ; gidin eğlenin .
