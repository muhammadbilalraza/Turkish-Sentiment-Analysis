En başından öyküsel akışı açısından üçleme olarak tasarlanmamış fakat gişe ‘başarısı’ ile devamı gelen projeler maalesef hikaye örgüsünün devamlılığı ya da özgünlüğü sıkıntısını yaşıyorlar .
Başlı başına bir öyküyü 3’e bölüp anlatmak ile iyi çalışan karakterleri ikinci , üçüncü hatta dördüncü vs. filmlere kopyala / yapıştır usulü ile çoğaltma formülleri arasında çok fark var .
Ve sadece ABD gişesinde değil , dünya genelinde de iyi iş yapan 3D animasyonların geleceği yaratıcı ekiplerinin değil , yapımcıların insafına kalıyor genellikle .
Üstelik yapım serisine dair ön bir taslak varken bile .
Girişine karanlık bir tablo çizdiğimiz Otel Transilvanya 3 : Yaz Tatili filmini şimdi biraz açalım , ferahlayalım … 
 
Eleştirmenler beğenmekle burun kıvırmak arasında gidip gelse de hem çocuk seyirciler hem de ebeveynler tarafından pek sevilen , hatta kendi kategorisinde Altın Küre’ye aday da gösterilen ilk filmde olduğu gibi , ikinci devam filminin yönetmenliğini de animasyonun direkt mutfağından gelen Rus sinemacı Genndy Tartakovsky üstlenmişti ; üçüncü filmde de bu gelenek bozulmadı .
Adam Sandler’ın yine uygulayıcı yapımcı olduğu ve baş karakter Kont Drakula’ya - nam - ı diğer Drac !
- sesiyle hayat verdiği üçüncü filmde de  Tartakovsky amiral koltuğunda ; üstelik bu sefer , Todd Durham’ın yarattığı karakterlerin senaryosu da Michael McCullers ile kendisine ait .
( Bu kadar Vikipedi bilgisi yeter . ) En başından itiraf edeyim her 3 filmde de çok gülsem ve eğlensem de , lisans diplomasında edebiyat mezunu yazan biri olarak koskoca Kont Drakula’nın Durham’ın yorumlarıyla bu seride resmedilişine hep bir içerledim . 
 
Evet komik , o kanlı dişli , karizmatik vampiri incecik bacaklarıyla bir animasyon karakteri olarak ve dahası saz arkadaşlarıyla ters - yüz edilmiş , karikatürize biçimde seyretmek keyifli ; ama , fazla mı özdeşleştiğimden nedir Bram Stoker’ın anlı şanlı Dracula’sı nerdee , Durham’ın Drac’ı nerde !
Keza Mary Shelley’nin Frankestein’ına hiç girmiyorum !
Öte yandan ne mutlu ki sinema sanatı adına , bu kadar karanlık ve gotik karakteri çocuk seyirciye animasyon kılıfı ile bol espirili biçimde seyrettirebilmek ya da bir nebze meraklarını cezbediyor ise gerçek kaynağına yönlendirebilmek ! 
 
Atmosferine genel bir çerçeve çizdiğimiz üçüncü film , belki de karakterlerinin dışında başka bir mecraya en çok gönderme yapılan ‘franchise’ .
Otelin kafadarları , Mavis önderliğinde bir araya gelip , yeniden aile olma duygusunu tatmak için bir canavarlar tatiline çıkıyorlar .
Yayınlanmış resmi fragmanlardan da gördüğümüz üzere bu tatil aslında bir gemi otelinde geçiyor ; sonu benzemesin ama aynı bir Titanik !
İkinci filmde olduğu gibi yine bir yolculuğa çıkan karakterlerimizin bu seferki durağı ise kendi başına bir ‘efsane’ olan kayıp şehir Atlantis .
Kesin bilgi , ebeveyn seyircilerin en çok eğleneceği sahneler bu Atlantis bölümlerinden gelecek .
Önceki iki filmden müzik seçimleri ile bariz biçimde ayrılan üçüncü film , finaline doğru gerçek bir ‘iyi - kötü müzik nedir ? ’ kıskacına , hatta savaşına bürünüyor .
Bu bölüm tamamen büyüklere yönelik !
Film açısından çok doğru bir tercih olan DJ Tiësto’nun ellerine , dj setine sağlık .   
 
Türkçe dublajı pürüzsüz biçimde gayet başarılı ve tutarlı olan film yine , ‘birbirimizden ne kadar farklı olsak da önemli olan aile olmak ve ön yargıları yıkmak’ ana fikrine çıkıyor ; bu haliyle yine naifliğini ve tabii mesaj kaygısını muhafaza ediyor Otel Transilvanya 3.  Dünyanın en tepesinden en dibine dek boğazımıza kadar bunca derde bulanmışken , biraz naifliğe , aşık ve kansız bir Drakula’ya , çapkın bir Vlad’a , kumarbaz bir Frankestein’a hepimizin ihtiyacı vardır belki de !
Keşke aramızdaki canavarlar hep böyle naif kalsa dedirtiyor Otel Transilvanya .
Gişesi beklentinin altında kalsa da ufuktaki dördüncü film illa ki gelecektir diyelim .
Canavarlar dünyasına dair anlatacak daha çok şey var nitekim … 
 
twitter . com / duygukocabayli
