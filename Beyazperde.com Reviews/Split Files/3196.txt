Türk sinemasının Yeşilçam'dan beri süregelen , bir türlü değişmek bilmeyen ancak onlarca yıl önceki kalitesine pek kolay erişemediği bir türü , yerli komedinin açık bir şekilde üzdüğü bir dönemi yaşıyoruz .
Artık bir tür marka halini alan , sinema seyircisinin her ne kadar hoşlanmadığını dile getirse de , bir şekilde kendisini izlerken bulduğu malum " kaba komedi " serilerinin sektörü ele geçirdiği bu yıllarda , pastadan bir başka dilimi de kendisi için almak isteyen isimlerin koşturduğu günlerdeyiz .
Yeşilçam'ın naif , bazen mantığa kafa tutan ancak genellikle eğlenceli ve zevk dolu komedileri bu sayede yerini incelikten uzak , yavan ve maalesef ki tatmin etmekten çok uzak örneklere bıraktı .
Bunların büyük kısmı sinema salonlarını üzgün olarak terk ederken , seyircisine de aynı duyguları yaşatıyor .
İşin ticari yönünü bir tarafa bırakacak olursak , üzerine pek fazla düşünülmeyen , en azından seyir esnasında öyle hissettiren yerli komedilerin belli bir kısmı , bünyesinde çok değerli isimleri bulunduruyor .
Bu hafta vizyona giren Abbas'ın Melekleri  filmi de bunlardan bir tanesi .
Akıllara direkt olarak efsanevi Charlie'nin Melekleri serisini getiren yerli komedi örneği , yönetmen koltuğunda Yusuf Atıcı'yı taşırken , oyuncu kadrosunda ise az önce bahsettiğimiz gibi bazı önemli emekçilere de yer veriyor .
Çekimlerinin neredeyse tamamı Kuşadası'nda gerçekleştirilen Abbas'ın Melekleri , mafya , suç , yanlış anlamalar ve bitmek bilmeyen bir koşturmacayı elden geldiğince absürd bir dille anlatmaya gayret ediyor .
Bundan yaklaşık olarak 10 yıl önce , Miss Model of Turkey'de 1.lik kazanan ve daha sonra Çılgın Dershane filminde de rol alan Selvi Uyar gibi göreceli medyatik isimlerin öne çıktığı yapımın gerçek yıldızları ise Sinan Bengier gibi yıllarını bu sektöre vermiş ünlü sanatçılar .
Yine sektörün bilindik oyuncuları arasında bulunan Kayra Şenocak'a eşlik eden , Olacak O Kadar serileri ile akıllara kazınan Ferdi Atuner ile Dost Elver de diğer dikkate değer oyuncular arasında yer alıyor .
Selvi Uyar'a destek olan diğer başrol oyuncuları ise , birbirinden güzel iki aktris , Seda Mutlu ve Berrak Deniz .
Oyunculuk babında malum ustalar haricinde çok fazla şey vaat etmeyen Abbas'ın Melekleri , konu itibariyle de ne yazık ki pek parlak değil .
Sağ kolu tarafından alt edilen ve tuzağa çekilen mafya babası Abbas ile onu koruma görevi alan dört saf kadının serüveni , örneğine bolca denk geldiğimiz espirilere ev sahipliği yapıyor .
Hatta o kadar ki , kendinizi 90'ların o naiflik ile manasızlık arasındaki " şakaları " arasında buluyorsunuz .
Göndermeler yapan karakterler , komik olmaya çabalayan sahneler , bolca yanlış anlama ve hafif cinsel içerikler ile yürümeye çalışan senaryo fazla bir şey sunamıyor .
Sözün özü , nice senedir benzerlerini izlediğimiz , artık fazlasıyla aşina olduğumuz " eski usul " komedilerden biri olan Abbas'ın Melekleri , iyi niyetli bir girişim gibi gözükse de , toplamda izleyicisine çok fazla " güldürü " getiremeyen bir proje olmuş .
