Büyük filozof Kurt Tucholsky der ki : ' Bir sanat eserini yorumlarken tek kriter vardır : tüylerinizin diken diken olup olmadığı ' .
Akıl Oyunları , bütün olarak değilse bile bazı bölümlerinde , tüyleri diken diken eden , düşündüren ve epeyce sarsan bir yapıt .
Filmin , daha proje halindeyken Akademi Ödülleri’ni hedeflediği çok açıktı .
Akademi üyelerinin , başarıyla oynanmış ' sorunlu tip'ler konusunda hassas olduğu ve sürekli ödüllendirdiği bir gerçekti .
Bu avantajı , başarılı bir prodüksiyonla süslemek , 24 Mart akşamı zafer yaşamak için yeterli olabilirdi .
Ama yönetmen Ron Howard , senarist Akiva Goldsman ve Russel Crowe , işin kolayına kaçmak yerine , çok daha zahmetli bir yolu tercih etmiş .
Hiçbir anında aşırılığa kaçmayan bir duygusallık , dışavurumcu oyunculuk ve replikler var Akıl Oyunları’ nda .
Yönetmen Ron Howard’ın , gerçek bir yaşam öyküsünden yola çıkarak kurduğu filminde izlediği yol çok akıllıca .
Filmin ilk yarısına kadar , seyirci , olayları - farkında olmadan - bir şizofrenin bakış açısıyla görüyor .
John Forbes Nash Jr’ın başına gelen üzücü olaylara tanıklık ederken seyirci , çok az filmde görülebilecek ( örneğin Jon Turteltaub’un müthiş Phenomenon’u gibi ) müthiş bir özdeşleşme yaşıyor .
Howard’ın filmde izlediği bu taktik , şüphesiz David Fincher’ın ' Fight Club'ını hatırlatan türden .
Akıllı taktiğinin dışında Howard , hiç bir stilize kamera hareketi ya da kurguya başvurmadan , seyirciyi , filmin ana karakteri Nash’le başbaşa bırakan bir yönetim sergilemiş .
1992 tarihli ' Far and Away'in final sahnesinde , jimmy jib ile o inanılmaz kamera hareketini yaparak seyirciyi şaşırtan Howard’ın , bu kez öykünün masumiyetine saygı göstererek geri planda kalmayı tercih etmesi , takdire değer bir tutum .
Akıl Oyunları kuşkusuz bir ' oyuncu ' filmi .
Nash’i oynayan Russel Crowe , özel yaşamındaki aksilikleri nedeniyle aldığı eleştirileri bir kez daha unutturan , kelimelerle anlatılması güç bir iş çıkarmış .
Daha önce ; ' Romper Stomper'ın dazlak Hando’su , ' L. A. Confidential'ın asabi polis memuru Wendell ’Bud’ White’ı , ' The Insider'ın itirafçı Jeffrey Wigand’ı ve ' Gladiator'ün General Maximus’u olan Crowe , canlandırdığı karakterlerin içinde kaybolmayı her zaman başarıyor .
Maximus olabilmek için yaptığı kaslar hala üzerinde olmasına karşın ( ! ) Crowe , bu kez de ' John Nash olduğuna ' seyirciyi inandırıyor .
Beden dili , mekana ve olaylara göre bakışlarının utangaçlıkla öfke arasında gidip gelmesi , uzun tırnaklı ve bakımlı elleriyle Crowe , filmin tek bir karesinde bile aksamayan bir performans sergiliyor .
Nash’in sanrılarında gördüğü William Parcher ( Ed Harris ) ’ın , kişiliğinin kuşkucu yanını ; küçük kız Marcee’nin masum yanını ve erkek oda arkadaşının ise filmde hiç yer verilmemiş olan ' gizli eşcinsel eğilimlerini ' simgelediğini düşünmek mümkün .
Matematik dehasının , hayatında var zannettiği bazı insanların aslında ' var olmadıklarını ' anlama süreci başarıyla yansıtılmış .
Burada hiç süphesiz senarist Goldsman’ın başarısına da değinmek gerek .
Geçmişte , ' A Time To Kill ' gibi bir senaryonun yanında ' Batman Forever ' ve ' Batman&Robin ' gibi iki küçük çaplı felakete de imza atan Goldsman , Sylvia Nasar’ın kitabından çok yerinde alıntılar yapmış .
Nash’in , hastalığına karşın espri anlayışını , zekasını ve en önemlisi de ' kalbini ' koruyabilmesi , filmin en can alıcı noktalarını oluşturuyor .
Örneğin , Alicia evi terk etmeye çalışırken Nash’in arabanın önüne atlaması ve sanrılarında görüp durduğu Marcee adlı küçük kızın hiç büyümediğini söylemesi , unutulmaz bir an .
Tıpkı , Alicia’nın , kocasının elini kalbine götürerek ' neyin gerçek olduğunu ' anlatmaya çalışması gibi .
Ancak tüm bunlara karşın film , ' büyüleyici ' olma şansını kaçırıyor .
Bunun en büyük nedeni ; tam da bu filmin ihtiyaç duyduğu yoğun romantizmin noksanlığı .
Gerçi senarist Goldsman’ın bunun için haklı bir nedeni var .
Karşı cinsle ilişkilerinde bir an önce ' sıvı transferine ' geçmek isteyen John Nash’e , gerçek hayatında söylemediği sevgi sözcüklerini filmde söyletmek , elbette kisaçma olurdu .
Ancak ' uyarlamanın sınırlarını zorlayarak ' eklenebilecek birkaç sekans , birkaç replik , birkaç ' sinemasal an ' , dramın yanında romantizmin de etkisini artırabilirdi .
Filmin büyüleyici olmasını engelleyen bir diğer neden de , Nash’in yaşlılık döneminin yansıtılması sırasında , anlatımın bozulması .
O dakikalara kadar , normal karşılanabilecek ağır bir tempoyla devam film , bu bölümden itibaren iç ritmini kaybediyor .
Kendimizi bir anda Nobel Ödül Töreni’nde buluyoruz .
Eğer yaşlılık sürecinde Nash ile Alicia’nın birbirine olan bağlılığı verilmeye devam etseydi , Nash’in törendeki ' Sen benim bütün nedenlerimsin ' sözü daha çok anlam kazanırdı .
Filmin afişinde hemen dikkat çeken ' alyans'ların da vurgulamak istediği , ikisi arasındaki ' güçlü bağ ' , böylece daha inandırıcı olabilirdi .
Tabii , bir de o sahnede , muhteşem Jennifer Connelly’nin , son derece başarısız bir yaşlandırma makyajı ile perdede gülünç göründüğünü üzülerek belirtmek gerek .
' A Beautiful Mind ' , zihnin tıkanıp kaldığı noktalarda kalbin , gayet iyi bir rehber olabileceğini söylüyor .
Hatta kimi zaman zihinde kurulan bazı parazit fikirlerden kurtulmanın yolunun , kalpteki sevgiden ve cesaretten geçtiğini vurguluyor .
Bir şizofren hastasının tedavi edilmesi konusunda Nash’in geçirdiği deneyim , bilim adamlarına nasıl ışık tutmuşsa , inanılmaz bir azimle hastalıkla mücadele ederken ' kalbinde neyin gerçek olduğunu asla aklından çıkarmayışı ' da bizlere örnek olmalı diye düşünüyorum .
Nasıl mı ?
En az mantığımız kadar kalbimizden geçenlere de güvenerek .
