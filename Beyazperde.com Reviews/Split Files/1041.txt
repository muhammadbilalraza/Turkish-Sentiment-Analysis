Toprak Altında , sinema okulunda aldığım hikaye geliştirmesi derslerinde verilen küçük ödevleri hatırlattı .
" Sadece bir mekanda iki karakterin başından geçen , bu karakterlerin ikisinin de kendisi için istediği ortak bir eşyanın o mekanda saklandığı yirmi sayfalık bir kısa senaryo yazın " gibi .
Hikaye yaratımında ortaya atılan bu kısıtlamaların amacı belli sınırlara bağlı kalarak ne kadar yaratıcı olabileceğimizi sınamaktı .
Toprak Altında , bu tür bir yaklaşımın en ekstrem versiyonunu temsil ediyor .
Eldeki tek mekan bir tabutun içi , ve tek karakterimiz tabutun içinde bir adam .
Karakterimizin tek isteği ise tabuttan çıkmak .
Bu sınırlarda 90 dakikalık bir film yaratın .
Haliyle bu tür bir sınırlamanın en büyük kozu bu konseptin seyircide yaratacağı klostrofobi hissi olacaktır .
Fakat dürüst olalım ki 90 dakika boyunca bir kutu içinde bir adamın mücadeleleri ne kadar gerilim dolu olursa olsun bir süre sonra seyircinin sabrını zorlayabilir .
İtiraf etmeliyim ki , Toprak Altında'nın yönetmeni Rodrigo Cortes ve yazarı Chris Sparling , imkansızı başarıyor ve baştan sona ilgimizi koruyan , coğunluğu boyunca kısıtlı mekanını fark ettirmeyen , yer yer nefes kesen eski usül bir gerilim yaratıyor .
Testere serisi gibi pahalı kan efektleri bombardımanlarından kendisine gına gelmiş korku severler bu film ile bayağı tatmin olacaklardır .
Irak'ta sürücülük yaptığı konvoya yapılan bir saldırı sırasında şuurunu kaybeden Paul Conroy , kendini bir tabutun içinde gömülü bulur .
Başına ne geldiğini anlayabilmek ve bu kabustan kurtulabilmek için elindeki tek kaynaklar bir çakmak , bir bıçak ve bir cep telefonudur .
Yönetmen Cortes , mekan kısıtlamasını avantajına kullanarak hem yakın çekimlerle dolu klostrofobik bir his yaratıyor , hem de tabutun etrafı kapkaranlık toprak ile sarılı olduğunu gördüğümüz geniş çekimlerde Paul'un yukarıdaki dünyadan ne kadar kopmuş olduğunu gösteriyor .
Ayrıca filmin çoğunluğu çakmaktan çıkan alevden kaynaklanan doğal ışıklandırması , hikayenin karanlık tonuna yardımcı oluyor .
Tabuttaki ışığın söndüğü , sadece Paul'un nefes alışını duyduğumuz bazı uzun sekanslar seyircide yaratılan boğulma hissi ile mükemmel bir biçimde oynuyor .
Toprak Altında , kesinlikle karanlık bir sinema salonunda izlenmesi gereken bir deneyim .
Işıkların açık olduğu , kendimizi daha güvende hissettiğimiz oturma odası gibi bir mekanda , DVD'de izlendiğinde aynı etkiyi yaratacağından şüpheliyim .
Şu ana kadar pek de hayranı olmadığım Ryan Reynolds ise , açıkcası bayağı güçlü bir performans ortaya koyuyor .
Her ne kadar tavsiye etsem de , klostrofobiden yakınan seyircinin uzak durması kanımca doğru olur .
