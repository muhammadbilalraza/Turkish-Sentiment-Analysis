Amerikan Bağımsız Sineması son yıllarda Hollywood’un kahraman merakından uzaklaşırken , başka bir problemin kucağına düşüyor .
Sinema izleyicisinin Hollywood’a alternatif hikayeler , kahramanlar beklediğini bildiği için , daha sıradışı ve tuhaf karakterlerle karşımıza çıkıyor .
Fakat zaman zaman seçtiği bu tuhaf karakterler , Hollywood’unkilerden farklı olmayı başarsa da , sahici olmayı başaramıyor .
Bir tür tuhaf ( weirdo ) ve takıntılı cool ( geek ) fetişizmi yapılıyor .
Son dönemin çok övülen , absürd ve sınır tanımaz bir mizah içeren gençlik filmlerinden tam bu nedenle keyif alamadığımı belirtmem lazım .
Yetenekli yönetmen Tamara Jenkins’i yaklaşık on yıl aradan sonra ( arada bir kısa film var ! ) kamera arkasına döndüren Savage Ailesi , Amerikan Bağımsız Sineması ile benzer amaçlara sahip olsa da , sahici karakterler yaratmayı başarıyor .
Belki , son dönemin favori konusu olan aile içi problemler ile karşımıza geliyor ama yalın hikayesiyle yaşlılık , ölüm , akrabalık , aşk ve başarı gibi konular üzerine düşünme imkanı veriyor .
Jenkins’in yarattığı karakterleri sahici yapan aynı anda bencil ve düşünceli ; yetenekli ve başarısız olmaları .
Yine aynı şekilde , Wendy ve Jon’un ayrı ayrı yalnız olmalarına rağmen , yalnızlık peşinde koşmaları da söylenebilir .
Filmin basit ama güçlü hikayesinde , benzer ilgi alanlarına sahip , son derece farklı ( gözüken ) iki kardeş , adım adım bunamakta olan babalarına yardımcı olmak için bir araya geliyorlar .
Hayatla çaresizce kavgaya girişen adamı evinden alıp bir huzur evine getiriyorlar .
Fakat Wendy’nin bağlılığı nedeniyle yaşlı adamla vakit geçirmeye devam ediyorlar .
Savage Ailesi öncelikle bir karakter çalışması .
Hikayenin sadeliği ve karakterlerin üstün performansı zaman zaman bir tiyatro oyunu izlediğimiz hissini yaratıyor , fakat ortada bir problem yok .
Film boyunca en çok karakterleri düşünüyoruz .
Başarılı bir akademisyen olan ve babası yüzünden Brecht kitabının ikinci plana düşmesine üzülen Jon’un soğuk ve hırslı bir adam olduğunu düşünüyoruz en başta .
Sonra onun altından büyümek istemeyen bir çocuk çıkıyor . Wendy ise özellikle sevişirken , başkasıyla evli sevgilisinin köpeğine gülümsediği bir sahnede büyümeyen bir kadın gibi .
Fakat sonradan olgun , düşünceli , aradığı aşkı bulamamanın hüznünü taşıyan özel bir kadın olduğunu fark ediyoruz .
Baba ise bir gün hepimizin yaşlanacağını ve ölüme çocukça bir tavır alacağımızı hatırlatıyor .
Film , karakter anlatıcılığından sıyrılıp , bir sonuca vardığında ise iki kardeşin birlikte başarıya ulaştıklarını görüyoruz .
Farklılıkları aynı amaçta buluşunca ikisinin de önünü açıyor .
Henüz izlemeden önce benim için Savages Ailesi’ni ilgi çekici kılan , çizgi roman sanatçısı Chris Ware tarafından hazırlanan olağanüstü afiş çalışmasıydı . Ware’in afişini yaptığı ve yaparken de oldukça özendiği bir çalışmanın kötü olabileceğine dair en ufak bir kuşkum yoktu .
Doğrusu , düşündüğümden daha derinlere inen bir çalışmayla karşılaştım .
Fakat beni en çok şaşırtan film ile Ware’in çalışmaları arasındaki tematik ortaklıklar oldu . Ware’in başyapıtı olan Jimmy Corrigan isimli kitapta bir baba ile oğulun ilişkisi tüm tarihiyle ve yönleriye ortaya konur .
Jenkins’in bu çizgi romanı okuduğunu , etkilendiğini ve hatta bu nedenle afişi Ware’e yaptırdığını düşünüyorum .
İyi ki etkilenmiş .
