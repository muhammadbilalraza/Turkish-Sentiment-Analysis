Anlaşılan Fransız yönetmen Jean - Jacques Annaud gişe hasılatından yoksun filmlerinden sonra , bırakın düşmanı , kariyeri açısından yumurtanın kapıya dayandığını anlamış olmalı ki bizler için " Enemy At The Gates - Kapıdaki Düşman " gibi bir Hollywood şekeri hazırlamış .
Film , 1942 yılının kuşatma altındaki Stalingrad'ında birbirini avlamaya çalışan bir Rus ve bir Alman keskin nişancısının öyküsü çerçevesinde aşk , dostluk , onur ve kahramanlığın hikayesini anlatıyor .
Film boyunca hem Rusların hemde Almanların aksanlı Ingilizce konuşması ciddi şekilde sinirlerinizi bozmaya yetiyor .
Filmde herkes elini kolunu sallayarak her yere giriyor , her yerde karşılaşıyorlar .
Anladığım kadarıyla o dönemin Stalingrad'ı bizim Taksim Meydanı'ndan biraz daha büyükmüş .
Keskin nişancıların mücadelesi ile aşk hikayesi bir şekilde birlikte yürümüyor film boyunca .
" Saving Private Ryan - Er Ryan'ı Kurtarmak "
( 1998 ) tadındaki 3-4 savaş sahnesi filmi kurtarmaya yetmiyor .
İki adamın birbiriyle mücadelesi arada kaynayıp gidiyor .
Sınıf farklılıkları ( okumuş Fiennes ve Weisz , diğer yanda köylü Law ) veya Rus Yahudilerin durumları gibi olaylara ise sadece söyle bir değiniliyor .
Filmin gerçekten başarılığı olduğu noktalar ise kostüm tasarımı ve savaşı bize olduğu gibi göstermesi .
Orada bir iki çatışma , diğer yanda bir iki ölü .
İşte savaş bu .
Kirli .
Film boyunca dramatik örgü adım adım kurulmaya çalışılıyor ve film iki dakikalık rezil bir finalle son buluyor .
Fazlasıyla yetersiz olduğu ve hayal kırıklığı yarattığı bir gerçek .
Rus keskin nişancı Vassili rolündeki Jude Law sıradan , sevdiği kız rolündeki Rachel Weisz sıradan , hele Nikita Krushchev'i oynayan Bob Hoskins ve Rus istihbarat subayı olarak Joseph Fiennes ciddi şekilde kötü .
Fakat Alman binbaşı olarak Ed Harris uzun zamandır olmadığı kadar formda ve filmi izlenebilir kılan en önemli faktörlerden biri .
Canlandırdığı karakterin tecrübe ve becerisinin mükemmel bileşimini sundu bizlere oyunculuğu ile .
Film boyunca onun tarafını tuttum doğrusu .
Filmin hoş bir sürprizi yaklaşık yarım saatliğine gözüken , çok sevdiğimiz Ron Perlman ( " Alien : Resurrection - Alien : Diriliş " ( 1997 ) ) .
Annaud'dan yeniden " La Guerre Du Feu - Ateşe Çağrı "
( 1981 ) gibi bir başyapıt izlemek istiyoruz .
Yapabildiğini biliyoruz .
Sonuçta " Enemy At The Gates - Kapıdaki Düşman " ' ı izleyip izlememek size kalmış .
Filmi izleyenler ve izlemeyecek olanlar için not : Gerçek Vasilli Zaitsev filmde anlatılan olaylardan sonra Stalingrad muharebeleri sırasında bir mayına basarak kör kalmış .
