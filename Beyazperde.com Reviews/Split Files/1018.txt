Çok uzun yıllardır televizyon kanallarının hiçbirinde Alvin'in yaramazlıkları , Simon'ın dahiyane icatları ve Theodore'un kendi elleriyle pişirdiği enfes görünüşlü tatlılarla karşılaşmadığımızı düşünürsek yeni nesil çocukların Alvin ve Sincaplar'dan bihaber olduklarını iddia edebiliriz .
Oysa benim için 80'li yıllarda çocuk olmanın en güzel yanlarından biri çizgi film saatinde bu üçlü ile buluşmayı beklemekti sanırım .
Nitekim bu hafta vizyona giren Alvin ve Sincaplar'ın esas hedef kitlesi de şarkı söyleyen sevimli sincaplarla tanışmayı bekleyen küçük izleyiciler değil , nostalji bağımlısı büyükler .
Filmin vizyona giren diğer animasyonlar gibi Türkçe dublajlı gösterilmemesi de hedef kitlesine küçükleri değil büyükleri aldığını kanıtlamakta .
Öte yandan çocukluğunuzda oldukça değer verdiğiniz bir çizgi filmle , büyüdüğünüzde tekrar karşılaşmak oldukça riskli bir durum .
Hele bir de gelişen bilgisayar teknolojileriyle tekrar şekillenen çizgi karakterlerinizin eskisi gibi görünmeyeceğini , bambaşka bir arka planla karşınıza çıkacağını biliyorsanız bahsettiğimiz riskin katsayısı daha da artıyor .
Bütün bunların yanı sıra Alvin ve Sincaplar filminin afişinde sevimli birer sincaptan çok , şeytani bir güçle ele geçirilmiş korku filmi karakterlerini andıran Alvin , Simon ve Theodore'un üç boyutlu görünüşleriyle karşılaştığınızda içinizi derin bir endişe kaplıyor .
Ancak siz siz olun , afişin başarısızlığına kanmayın .
Filmi izlemeye başladığınızda afişte gördüğünüz korkunç sincaplarla değil , Alvin , Simon ve Theodore'un sahici görünüşlerine oldukça benzeyen karakterlerle karşılaşıyorsunuz ve içiniz oldukça rahatlıyor .
Dahası sevimli sincaplar dışında filmde çizgi karakter bulunmamasına rağmen , sincapların bulundukları mekanın arka planına oldukça iyi uyum sağladıklarını söyleyebilirim .
Özellikle manevi babaları Dave'in evinde geçen ilk sahnede , Alvin , Simon ve Theodore'un Sevile'in mutfağını altüst edişini gözler önüne seren yönetmen Tim Hill'in bu sahnelerdeki başarılı kurgusu animasyon karakterleri elle tutulur aktörlerden farksız hale getiriyor .
Jason Lee ( Dave ) ile sincapları ilk kez bir arada gösteren Tim Hill'in yakın plandan geniş plana atlayan hareketli kamerası sayesinde animasyon karakterler , gerçek dünya ile uyumlu bir birliktelik oluşturmanın temellerini atıyorlar .
Bizler de sevimli sincapları bulundukları mekanın araç gereçlerini bizzat kullanırken gösteren bu mutfak sahneleri sayesinde neredeyse onların birer bilgisayar harikası olduklarını unutuyoruz .
Bununla birlikte , Jason Lee'nin abartıdan uzak , sahici performansı da karakterlerin arka planla uyum içinde hareket etmelerine oldukça yardımcı oluyor .
Lee , sincaplarla konuşmanın dışında birebir temasa geçtiği sahnelerde dahi oldukça başarılı , yapaylıktan uzak bir oyunculuk sergiliyor .
Bu sayede film , ilk dakikalarında izleyicilerden geçer not alarak , seyredenleri kendisine bağlıyor .
Gelelim , filmin gidişatına .
Alvin ve Sincaplar'ın ilk yarısında gösterdiği başarılı performansı ikinci yarısında devam ettiremediğini üzülerek itiraf etmek gerek .
Alvin , Simon ve Theodore'dan kurulu vokal grubu , kurnaz bir müzik şirketi patronu tarafından keşfedildikten ve Dave'den uzaklaştırıldıktan sonra film ilk dakikalarındaki uyumlu bütünlüğü kaybediyor .
Nitelikli ve özgün esprilerle beslenmeyen bilindik gidişatı , zamanla sıradanlaşarak izleyicinin ilgisinin dağılmasına neden oluyor .
Oysaki benim her fırsat bulduğumda severek izlediğim Sünger Bob Kareşort çizgi filminin yazar kadrosunda bulunan yönetmen Tim Hill , filmin senaryosuna da katkıda bulunsaydı belki öykü daha yaratıcı esprilerle donatılabilirdi .
Öte yandan Alvin ve Sincaplar'ın ikinci yarısında çuvallamasının bir diğer sebebi de olayların akışına fazla odaklanıp , karakterlerini ihmal etmesi .
Anlayacağınız Tim Hill baş kahramanlarının karakteristik özelliklerine odaklanmaktan çok olay örgüsünde nasıl konumlandırılacaklarına ağırlık vererek Garfield 2'de düştüğü hatayı yeni filminde de tekrarlamış .
Aslına bakarsanız , filmin en başından itibaren Alvin , Simon ve Theodore üçlüsünün en çarpıcı özelliklerine fazla değinmediğini söyleyebiliriz .
Filmde , Simon'ın parlak zekasına sadece gözlükleri üzerinden vurgu yapılırken , Alvin'in yaramaz ve havalı kişiliğine oldukça az ağırlık verilmiş .
Her zaman sevimliliğiyle ön plana çıkan Theodore'un kardeşlerine göre nispeten daha fazla ilgi topladığını iddia edebiliriz belki .
Ancak bu durum filmin karakterlerine olan ilgisiz tutumunu örtbas etmeye yetmemiş .
Açıkça görülüyor ki üçlünün temel karakteristikleri , şarkı söyleme becerilerinin , sahne şovlarının ve hızlı dans figürlerinin arka planında kalmış .
Böylelikle film , kendine özgü bir Alvin ve Sincaplar hikayesi anlatamaz hale gelmiş .
Bana kalırsa Alvin ve Sincaplar , tıpkı çocukken olduğu gibi , bir pazar sabahı kahvaltı esnasında seve seve izlenecek bir televizyon filmi niteliğinde .
Gidişatındaki aksaklıklara rağmen , görsel niteliklerinden şüphe etmeden filmi izleyebilmeniz , sincap üçlüsüne olan özleminizi gidermeniz için filmi ideal bir yapım kılıyor .
Ancak Alvin'in uzun uzun " Hula Hoop " isteğini dile getirdiği meşhur " The Chipmunk Song ( Christmas Don't Be Late ) " şarkısını ikinci kez duyduktan sonra bu özlemin ve nostalji merakının yok olacağını da belirtmek gerek .
