Tekinsiz , puslu bir kent , eve giderken sık sık arkanıza bakmanızı sağlayacak tehlikeli insanlar ve bu karmaşanın içindeki anti kahraman edası ile dolaşan suçlular .
Bu cümlenin beyazperde üzerindeki iz düşümü , günümüz sineması düşünülecek olursa , yakın dönem için Guy Ritchie’yi ve hatta Quentin Tarantino’ya denk geliyor diyebiliriz .
İki ünlü ve başarılı yönetmenin kendine has tarzlarını yansıtmaktan asla vazgeçmedikleri filmleri birden fazla nesil için çok özel bir yerde duruyor .
Doğal olarak başka sinemacılar da bu özel dünyaya bulaşmak adına atılım yapmaktan geri durmuyor .
Bu isimlerden biri de ilk uzun metraj filmine imzasını atan Vaughn Stein .
Stein şimdiye kadar yardımcı yönetmen olarak çok sayıda projede yer almış , işin mutfağını yeteri kadar bilen taze bir yönetmen .
Bu sıfatla çektiği ilk film ise az önce bahsettiğim iki devin farklı tatlarını bir araya getirmiş , ilgi çekici ve merak uyandıran bir hikaye .
Hepsinden önemlisi dikkate değer bir oyuncu kadrosuna da sahip .
Para Avcısı’nda DiCaprio’nun karşısındaki performansı ile sektörün en bilinen aktrislerinden birine dönüşen Margot Robbie ,  Terminal adlı yapımın başrolünde .
Kült aktör Jeremy Irons’ın oğlu Max Irons , Ateşten Kalbe Akıldan Dumana’nın Soap’ı Dexter Fletcher ve türler arası gezinen Simon Pegg kadronun önde gelenleri .
Yönetmenliğin yanısıra filmin senaristliğini de üstlenen Vaughn Stein , hem sağlam bir kadroyu bir araya getirmiş , hem de teknik ekibine Christopher Ross’u katarak büyük bir başarı yakalamış .
Nitekim Terminal’in en güçlü olduğu noktalardan biri de görselliği .
Görüntü yönetmeni Ross bu konuda samimi bir tabirle “tertemiz” bir iş çıkartmış .
Hikayeye ruhunu veren , hatta yer yer anlatının bile önüne geçmeyi başaran görsel yeterlilik izleyeni ziyadesiyle doyuruyor .
Pek yaşanılası olmayan bir bölgede , gerçek kimliği bilinmeyen Bay Franklin’den aldığı suikast görevlerini hatasız tamamlayan , hayatını böyle devam ettiren Annie ( Margot Robbie ) , yeni yolculuğunda farklı bir emir altında çıkar .
Hedefi aynı ekipte bulunan iki erkek suikastçiyi öldürmektir .
Bunu direkt olarak halletmek yerine farklı bir yolu tercih eder .
Vincent ( Dexter Fletcher ) ve Alfred ( Max Irons ) ’ı kendisi değil , konu ile tamamen bağımsız biri ‘emekli edecektir’ .
Garson olarak bulunduğu kafaye gelen bir adamı öne sürüp , ikiliyi öldürtecek , kendisi de işin içinden rahatça çıkacaktır .
Ölümcül bir hastalığa yakalanan Bill ( Simon Pegg ) adlı bu adama intihar edebileceğini veya birilerini öldürebileceğini fısıldar .
Terminal filmi aslında pekçok açıdan tanıdık gelebilecek bir örgüye sahip .
Ritchie ve Tarantino’nun sürprizli , şok eden dönüşlere sahip kurgusu , aykırı karakterler ve suçun başrolde olduğu bir koşuşturmadan bahsediyoruz .
Ancak Stein’ın yazdığı senaryo ve filmin kurgusu tüm bu artıları baltalayan , filmin en büyük sorunu haline gelmiş .
Robbie’nin kendinden emin , seksi , çok akıllı ve sinsi Annie’sine kusursuz bir beden biçen performansı , Fletcher’ın enteresan karakteri ve yıllardır yüzünü göremediğimiz Mike Myers her şeye rağmen kendileri için yazılan karakterlerin daha gerçekçi olmaları için ekstra çaba harcamış .
Konu ve işleyiş her ne kadar tanıdık olsa da , bir ilk deneme olarak fena olmayan , atmosferi etkileyici , güçlü oyuncuların yeteneklerini sergilediği karanlık ve sert bir suç filmi var salonlarda .
Ah , bir de şu neonların sayısı az olsaydı ya ! burcinaygun@gmail.com
