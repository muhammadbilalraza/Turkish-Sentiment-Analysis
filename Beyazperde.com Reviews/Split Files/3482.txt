Hollywood , bugüne kadar cinsel kimlik arayışıyla boğuşan bir çok karaktere ev sahipliği yaptı .
Philedelphia ve Erkekler Ağlamaz'da olduğu gibi kimlik bunalımı yaşayan karakterler , birçok oyuncuya Oscar heykelciğini bahşetti .
Bu Hollywood için bir nevi devrimdi aslında .
Daha önce sadece bağımsız filmlerce sahip çıkılan cinsel kimlik tartışmaları , daha cesur sahnelerle daha büyük kitlelere anlatılmak üzere varlıklı stüdyolar tarafından kucaklanmıştı .
Hollywood , kendi zincirlerini kırıyordu belki de .
Fakat işin gerçeği , hiçbir zaman bu tartışmaları hakkını vererek savunmayı beceremedi kanımca .
Sosyal sorumluluk sevdasıyla yola çıkan filmlerin çoğu , gerçeklik tadı bırakmadı damağımızda .
Sadece garip bir oto sansür duygusu sardı izleyenleri .
Herkesi memnun etme telaşı , en yaratıcı fikirlerin bile güme gitmesine sebebiyet verdi .
Hele bir de transseksüellikten bahsediliyorsa , konu eninde sonunda hep eğlence sektörü ile bağdaştırıldı .
Karakterler sahne ışıkları altında , abartılı makyajlarla gösterildiler .
Gerçekliklerini kaybedip , yeni klişeler yaratmak için birer araç olarak kullanıldılar .
Sanki onlar iç huzursuzluktan bir habermişler gibi , daima kendileriyle ne kadar barışık olduklarının altı çizildi , şen şakraklıkları gündeme getirildi .
Transseksüeller , bu kargaşanın içinde ya komedi unsuruna dönüştüler ya da fiziksel normsuzlukları başlarına vurmuş eli baltalı katillere .
Transamerika'nın konusunu ilk okuduğumda , Hollywood sonunda bütün bu genellemelerden uzak bir yapıma imza atıyor diye düşünmüş ve heyecanlı bir beklentiye kapılmıştım .
Tootsie'de veya Kusursuz'da olduğu gibi çoğunlukla erkeklerin kadın kılığına girmesiyle canlandırılan transseksüel karakterlerden biri , karşımıza gündelik hayatında kadın olduğunu bildiğimiz bir oyuncunun cisminde çıkıyordu öncelikle .
Ayrıca bu karakter şaşalı kıyafetler içinde kendini sergilemiyor , sadece " normal " ve " görünmez " olmak istiyordu .
Bedeninden huzursuzluk duymanın ötesinde iğrenen Bree , Felicity Huffman'ın sözü bol edilen muhteşem performansı sayesinde daha da renk kazanmıştı .
Ayrıca filmin prodüktörlüğünü Huffman'ın çok sevdiğim hayat arkadaşı William H. Macy yapmıştı .
Filmi seyredene kadar kafam bunlar gibi daha pek çok artıyla doluydu .
Sırf bu yüzden de izlediğim zaman hayal kırıklığına uğramam kaçınılmazdı belki de .
Filmin konuya yaklaşımı gerçekten de takdir edilir cinsten .
Bree , popüler Amerikan sinemasında görmeye alışık olduğumuz cinsten bir transseksüel değil ; kültürlü , utangaç ve kurallara bağlı .
Bu bağlılık onu genç yaşına rağmen gelişen ve değişen kültürel değerleri takip edemeyecek duruma sokuyor .
Tepkilerinin ve despotluğunun kendisinden önce gelen kuşakları aratır cinsten olması da böyle açıklanabiliyor .
Toplumun onu olduğu gibi kabul etmeyeceğinden o kadar emin ki , kendisi de transseksüelliğine karşı son derece tahammülsüz .
Ne yürürken , ne otururken , ne de çalışırken bedeniyle uyum içinde .
Fiziksel görünüşü ne kadar değişirse değişsin hala aynı kişi olduğu Stanley'den üçüncü tekil şahısla bahsetmeyi tercih eden Bree , buraya kadar başarıyla çizilmiş bir karakter .
Abartılı derecede tutuk hareketleriyle karikatürize edilişi , filmin geneline hakim olan esprili dille de gayet paralel bir grafik çiziyor .
Böylece hikaye , doğal ve sakin bir ritim tutturuyor .
Bütün bunlara rağmen film kırılma noktasına geldiğinde seyircinin ilgisinde de bir kırılma yaşanıyor .
Bree geçmişiyle yüzleşmek zorunda bırakılır bırakılmaz , tahmin edilebileceği üzere değişim çarkı da dönmeye başlıyor .
Fakat bu çark öylesine süratli dönüyor ki bir noktadan sonra Bree'nin tepkileri anlamsızlaşıyor .
Neredeyse tamamı yollarda geçen filmde , Bree her yeni şehri yeni bir bakış açısıyla karışılıyor ve işin garibi geçirdiği büyük değişimlerin yanında yaşadığı içsel sancılar pek hafif kaçıyor .
Film her ne kadar cinsel kimlik ve kabul görme arayışının toplumun görünmez baskılarıyla nasıl şekillendiğini göstermeye çalışsa da Amerikan kültürünün hızlı yaşayan , çabuk tüketen zihniyeti , hikayeyi de hızlandırarak bu çabaya gölge düşürüyor .
Amerika'nın çok kültürlülüğüne değinen , aile ilişkilerini ve banliyö hayatını sorgulayan bir film , sanki bu eforunu gizlemeye çalışırcasına alaycı absürd bir dil benimsiyor .
Fakat benim fikrime göre ne yeterince absürdleşiyor , ne de altını çizmeye çalıştığı konuları bağıra bağıra söyleyecek cesareti buluyor kendisinde .
Transamerika , çekim estetiğinden , konusuna dek bağımsız film kokan bir yapım olsa da seyircinin damağında Hollywood tadı bırakıyor esasında .
Ortaya koyduğu argümanları yeterince iyi savunamamasını bir kenara bırakırsak bu tadı almamızın en büyük nedeni fazlasıyla gişe kaygısına düşmesi , izleyiciyi aydınlatmaktan çok eğlendirme amacı gütmesi .
Keşke bu pek gereksiz eğlendirme endişesi bir kenara bırakılsaydı da , kadın olma telaşı içinde bir anneden çok baba otoritesine sahip Bree'nin birbirinden güzel kişisel ayrıntıları daha ön plana çıksaydı .
Bana kalırsa böyle oturmuş bir karaktere yazık olmuş , Felicity Huffman'ın sınırsız eforu da sonuçsuz kalmış filmde .
Hollywood'un transseksüellik anlayışı Transamerika'yı da vurmuş .
