Everest’in üç boyutlu Imax ekranları için çekilmiş yüksek bütçeli bir macera olmasına aldanmayın .
Filmin pazarlaması her ne kadar  Rolan Emmerich tarzı klişe dolu aptal bir felaket filmi eğlenceliğini andırsa da , Everest uyarladığı trajik gerçek hikayeyi dürüst bir biçimde aktaran , hem doğanın acımasızlığına , hem de doğaya meydan okuma cesaretine sahip insan yüreğine saygıda bulunan , yer yer duygulandıran , yer yer nefes kesen bir gerilim .
Film , 1996 yılında ünlü Everest dağının tepesine çıktıktan sonra iniş sırasında güçlü bir fırtınanın kapanında yaşam ve ölüm mücadelesi veren iki dağcı takımın gerçek hikayesini CGI numaralarından olabildiğince uzakta duran , çoğunlukla gerçek mekanları kullanan muazzam görsellerle aktarıyor .
Başta Jon Krakauer’ın çok satan kitabı Into Thin Air olmak üzere bu trajik hikaye hakkında yazılmış diğer kitaplardan ve hayatta kalanların hikayelerinden uyarlanan senaryo , kolay yoldan yüksek bütçesini geri kazanmak için gerçek yaşamdan uyarlanmış karakterleri klişe felaket filmi karikatürlerine dönüştürmektense , gerçek olayları olabildiği kadar saygıyla resmederek neredeyse doküdramatik bir ton sergiliyor .
Bu tarz sert ve düz bir yaklaşımı daha düşük bütçeli filmlerden bekliyoruz zaten , fakat bu denli büyük bir Hollywood projesinin olası dramatik duygu sömürüsünü bir kenara atarak gerçeklere bağlı kalırken belki de bu yüzden daha da heyecan verici bir macera yaratmasını alkışlamak lazım .
İlginçtir ki , Everest’in ilk perdesi felaket filmlerinden beklediğimiz klişe karakterizasyonları sunuyor .
Bu karakterlerin gerçek yaşamdan gelmesi bir bakıma bu klişelerin nereden kaynaklandığını da göstermiyor değil bir bakıma .
Josh Brolin’in canlandırdığı tipik cumhuriyetçi Teksas’lı karakter küstah ve kendini beğenmiş bir hava sergiliyor , ve felaket geldiğinde bu karakterin diğerlerini satıp filmin antagonisti olacağını tahmin ediyoruz .
John Hawkes’ın canlandırdığı , genel seyircinin kişisel bağlantı kurması için araya sıkıştırılmış hissi veren mütevazi postacı karakterinin finalde kendisinden beklenenin ötesinde bir kahramanlık yapacağını düşünüyoruz .
Filme rakip başlayan iki dağcı takımın patronlarını canlandıran Jason Clarke ve  Jake Gyllenhaal’ın fırtınanın en çaresiz anında birbirlerine girip gereksiz bir kavga sahnesine bahane olmasını bekliyoruz .
Fakat yönetmen Baltasar Kormákur filminin ilk yarısında sanki bile bile bu kadar alışılagelmiş karakterizasyonları sunuyor ki , doğanın acımasızlığına odaklanarak insanlar arası çelişkileri bir kenara atan ikinci yarısı bir o kadar beklenmedik olsun .
Kormakur , fırtına bütün öfkesiyle karakterlere saldırdığında doğanın karşısında insan hayatının ve insanlar arasındaki problemlerin ne kadar küçük ve önemsiz olduğunu gösteriyor .
Yaşamda kalacağını zannettiğimiz dağcılar ölüyor , öleceğini tahmin ettiğimiz karakterlerin bazıları mucizevi bir biçimde yaşamda kalıyor .
Kormakur’un filmi pek çok yıldızla doldurması ilk başta sadece filmde ünlü yıldızlar olsun da seyirci gelsin gibi bir hava veriyor , fakat hikaye ilerledikçe kahraman olmasını beklediğimiz yıldızların bile doğanın acımasızlığı altında ne kadar çabuk yok olabileceğini görüyoruz .
Bu bakımdan Everest dağına olan saygımız bir o kadar yükseliyor .
Ölüm sahnelerinin basitliği , dramatik duygu sömürüsü yapmadan , veya dağcıların fırtına yüzünden havaya uçtuğu özel efekt dolu abartı çekimler kullanmadan gösterilmesi konu gerçekçilik olduğunda filmin başka bir artısı .
Bazı ana karakterler bile bir an yaşamdayken diğer an ekranın dışına düşerek kayboluyorlar .
Everest ve bir bakıma doğa , insanları yutuyor resmen , gerçek yaşamda bu tarz trajik durumlarda fos dramatik tansiyonun yeri olmuyor .
Kormakur , bütün dağı gösteren muazzam geniş çekimlerden en kişisel moda giren gerilimli bakış açısı çekimlerine kadar macerayı olabildiğince sinematik bir ustalıkla aktarıyor .
Filmin tek bir büyük kusuru varsa , o da ilk yarısının ikinci yarıya kıyasla gayet yavaş bir ritme sahip olması .
Hikayenin eti ekmeğinin dağcılar Everest’ten inmeye başlayınca oluştuğunu biliyoruz , ve bu noktaya gelmemiz biraz fazla uzun sürüyor .
Bu küçük eleştiriye rağmen Everest , olabilecek en büyük ekranda ve üç boyutlu izlenmeyi hak ediyor , ve bu gerçek macerayı ve trajediyi aklı başında ve saygılı bir biçimde aktarıyor .
