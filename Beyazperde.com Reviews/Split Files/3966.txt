Tayland’lı yönetmenler Banjong Pisanthanakun ve Parkpoom Wongpoom , 2004 tarihli Shutter ile batılı izleyicinin beklentilerine göre şekil almaya başlayan ve giderek kan kaybeden uzakdoğu korku sinemasına taze kan vermeyi başardılar .
Holywood'lu yapımcıların da dikkatini çeken ve 2008 tarihli Shutter remake'ini doğuran bu başarının tek atımlık bir kurşun olmadığı da belliydi .
Aslında Shutter Japon korku filmlerinin klişelerine yakın duruyor ama sinemanın birincil amacı olan ' korkutma ' vazifesini de ; fotoğrafta beliren hayaletler , tekinsiz karanlık ( kızıl ) oda gibi öğelerle yerine getiriyordu .
Yönetmenler buradaki mağdur olanın intikamı / geri dönüşü temasını sonraki filmleri Alone’da da başarıyla ( İçimdeki Şeytan ) kullandılar .
Shutter'daki fotografik hayalet , kendisine tecavüz eden gençlere ölümcül bir şekilde geri dönüyor , trajik olayı fotoğraflayan genç adamın ise hayatını karartıyordu .
Yönetmenler ve senaristleri Sopon Sukdapisit , buradaki ezilen kadının geri dönüşü temasının eleştirmenler tarafından önemli bulduğunu fark edip Alone'a da taşıdılar : Yapışık ikizinden hayatı boyunca acısını çekeceği bir karar sonucu ameliyatla ayrılan genç bir kadın , rahatsızlanan annesini ziyaret etmek için aile evine geri dönüyor .
Yanında sevgilisi de vardır .
Fakat eve adım atmalarıyla beraber , kopartılan / öldürülen kız kardeşin hayaleti evde belirir ve ikizinden intikam almaya başlar .
Zamanla evdeki adamın iki kardeşin de ilgisini çektiğini ve bu aşk nedeniyle kardeşlerin arasının bozulduğunu öğreniriz .
Hatta bu öyle güçlü bir aşktır ki ; kardeşlerin müthiş bir sırrı daha vardır .
Tayland’lı yönetmenlerin filmlerinde , dışlanan , ezilen veya yok edilen bir süre sonra geri dönüp suçlulara hayatı zindan ediyor .
Fakat bu noktada sinemacılar çok beylik korku formüllerine başvurmaktan hiç çekinmiyorlar .
Banyo , aynalar , dolaplar ve hatta yatak altları hayaletlerin oyun alanına dönüşüyor .
Alone'u ilginç bir film yapan , Shutter tarzı zıplatan korku oyunları değil .
Yapışık kardeşlerin iki kişilik cennetinin bir erkek tarafından bozulması ve ameliyatla yok edilenin bir ' hayalet organ ' gibi geri dönmesi .
Buna alıştığımız noktada ise sinemacılar güzel bir sürprizle bizi yeniden hikayeye bağlıyorlar .
Japon sinemacıların kodlarını belirlediği uzakdoğu klişeleri başrolde , öte yandan Hammer filmlerine özgü atmosferik bir malikane ve aynı anda hem fantastik hem de romantik olmayı başaran geri dönüşler de ilgi çekici .
Shutter'da hayaletli fotoğrafları seçen yönetmenler burada yapışık ikizler fenomenine el atmışlar ; gerisi aynı aslında .
İki ilgi çekici filmin de senaryosunda yönetmenlerle birlikte imzası olan Sopon Sukdapisit , Coming Soon ( Pek Yakında ) ile kendi hikayesini kendi çekmeye soyundu .
Bu defa uzakdoğu klişelerinden uzak durmaya ve korku filmi mitinin bir adım gerisine çekilerek , film ve izleyici ilişkisine odaklanmaya çalışıyor .
İyi de yapıyor ; fakat bu fikir kağıt üzerinde iyi gözükmekle birlikte , Sukdapisit'in yönetmenlik konusundaki beceriksizliğinin kurbanı oluyor .
Şiddet dolu bir korku filminin çekimleri esnasında ölen yaşlı bir kadın , filmin gösterileceği sinemaya musallat oluyor ve filmi korsan sektörüne satmaya çalışan sinema çalışanlarından intikam alıyor !
Perdede oynayan filmin kült bir uzakdoğu korku’su gibi gözüktüğüne şüphe yok .
Fakat yönetmen sinema salonunda korku atmosferi yaratmaya çalıştığı zaman bunda başarılı olamıyor ; çok eski usul formüllere başvuruyor .
Oyuncuların amatörlüğü de hikayenin açıldığı bölümlerde gerekli bir heyecan yaratamıyor .
Sopon Sukdapisit korku filmlerinden yola çıkarak bir korku filmi çekmek yerine , daha kaygısız bir şekilde derinlere , korku izleyicisini anlamaya dönük en temel sorulara inmeliydi .
Bu soruları kolayca açan bir malzeme var aslında elinde .
Tayland’lı korku uzmanlarının son marifeti , Coming Soon ve Alone'dan sonra sinemalara geleceğini düşündüğümüz 4bia ( Phobia ) isimli çalışma .
Dört adet kısa filmden oluşan bu antoloji kesinlikle bugüne kadar yaptıkları en çarpıcı iş .
İlk hikayede sade bir odada , son hikayede ise bir uçak içinde müthiş etkileyici bir gerilim yaratılıyor .
Filmin en çarpıcı kısa filmi ise Parkpoom Wongpoom tarafından çekilen ' In the Middle ' .
Kamp yapan bir grup arkadaş bir kazanın ardından hayaletler konusunda merak ettiklerinden fazlasını öğreniyorlar burada .
Gençlerin kendi durumları ile korku filmleri arasında kurdukları komik bağlantılar ise Coming Soon'un hedeflediği o ' post modern bakışı ' yakalamayı başarıyor .
