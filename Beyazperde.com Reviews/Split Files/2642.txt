2005 yılında çekilen ilk “Günah Şehri” macerasını izlediğimde şunu düşünmüştüm ; “bu bir çizgi roman uyarlaması değil , bu filme çekilmiş bir çizgi roman ! ” Gerçekten de öyleydi .
Bir çizgi roman uyarlaması yapmak için yola çıkıldığı vakit işler karışır .
Büyük bütçe , Hollywood baskısı , hayran tepkileri derken ortaya kimseyi mutlu etmeyen ama senaryo aşamasından itibaren yapılan PR’ın gazıyla gişede tutunan filmler çıkar .
Çünkü çizgi romanın iki boyutlu dünyası gerçekliğe taşınınca ciddiyetini , tutarlılığını kaybeder , karizmasına ölüp bittiğimiz kahramanlar maskeli şaklabanlara dönüşür .
Benzer bir durum , anime dünyasında da yaşanır .
Gerçek oyuncularla yapılan filmler ( live action ) çizilmiş olanın yanına bile yaklaşamaz !
Usta çizgi romancı Frank Miller ve B filmlerine olan aşırı sevgisiyle bilinen Robert Rodriguez yönetmen koltuğuna ( Tarantino’nun da ufak dokunuşları vardı ) oturunca işler değişiyor tabii .
İki boyutlu , siyah beyaz ve oldukça stilize çizgilere sahip “Günah Şehri” evreni olduğu gibi korunarak peliküle aktarılıyor .
PG - 13 maskaralığından uzak durularak eserin içerdiği şiddet eksiltilmeden veriliyor ki , diğer çizgi roman uyarlamalarının en iyice tatsızlaştığı yerdir burası …
Film , girişten sonuca bir sürü katarsis içeren senaryosuyla da etkileyici olmayı başarıyordu .
Uzun lafın kısası ; Miller ve Rodriguez çizgi roman uyarlaması çeken her yönetmenin rüyası olan filmi çekmeyi başarmıştı , Günah Şehri : Uğruna Öldürülecek Kadında bu başarı tekrarlanıyor , o yüzden yazının sonuna kadar bekletmeyelim , Günah Şehri’nin hayranları yine mest olacak , ilk filmden nefret edenler bu macerayı da sevmeyecek ! 
Günah Şehri , masum insanların , tayt üzerine don giymiş pelerinli kahramanların şehri tarumar ederken masum insanları ve köpecikleri kurtardığı Metropolis benzeri bir DC Comics şehri değil .
Burada herkes kirli ve katil …
Yaşamak için öldürmek , kaçmak ve kovalamak zorundasınız . 
Günah Şehri’ne yeniden dalan Miller ve Rodriguez’in işi bu defa daha kolay .
Kült mertebesine yükselmiş bir filme devam çektikleri için artık nereye gideceği belirsiz bir deney yapmamışlar ancak ilk filmin üzerine çok bir şey koyabildikleri de söylenemez .
Biraz garantici davranarak ilk filmi hatırlatma misyonunu fazlaca ciddiye alıp , benim gibi hafızasında hala taze imgeler besleyenler için tekrara düşen , kimi anlarda sıkıcılaşan bir seyir yaratmışlar .
Buna çok gerek olduğunu da sanmıyorum .
Ayrıca aradan geçen 9 yılda sinemaların projeksiyonları dijitalleşti , perdeye oldukça net ve güçlü kontrasta sahip görüntüler düşer oldu .
Bu filmin siyah beyaz ruhuna iyi gelmiş ancak yeşil perde ( green box ) etkisi iyice sırıtır olmuş .
Blu - Ray’de durum daha da vahimleşecektir . 
Bazen , kurmacayı gerçek yapmak için , filmin hikayesi ve kahramanları kadar önemli bir mekan duygusuna ihtiyaç vardır , Günah Şehri bu alanda çok başarılı .
Christopher Nolan’ın çektikleri dahil , onca Batman filminde bir türlü hakkıyla inşa edilememiş Gotham City’i andırıyor çünkü eski “Detective Comics” maceralarının ruhu sinmiş bu filme ! 
Son tahlilde ; Günah Şehri : Uğruna Öldürülecek Kadın , “bir çizgi roman uyarlaması nasıl olmalı ? ” dersi adeta .
Kara film ( film noir ) zamanlarından gelen harika bir dedektiflik öyküsü …
Frank Miller’ın çizgi romanlara getirdiği aşırı şiddeti de hikayeye sindirerek çekilmiş ve kendi ucuz lezzetini yaratmış .
Bu sebeple , “armudun sapı , üzümün çöpü” diye kusurlarını yazmaya gerek yok , çok da kusuru yok zaten ancak şunu affedemeyeceğim ; ilk filmde Miho karakterini oynayan Devon Aoki benim filme bağlanma sebeplerimden biriydi , oysa şimdi bu karakter sıradan bir yüzü olan Jamie Chung’a emanet edilmiş .
Olmadı Miller - Rodriguez , çok ayıp ! 
murattolga@gmail.com
