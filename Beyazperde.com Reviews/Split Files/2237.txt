Bazı filmler vardır , gişeye oynadıkları baştan bellidir ve sinemasal açıdan büyük beklenti içine sokmaz sizi .
Bu yüzden , bir iki saatliğine gerçek yaşamı ve onun getirdiği sorunlarıunutturan bir film izlemişseniz , kendinizi şanslı sayarsınız .
Ve eğer " klişe olması önemli değil eğlendirsin yeter " uydurmacasına kanıp yeni X filmine gitmemişseniz , siz gerçekten de şanslı bir insansınız .
Serinin ilk filmi Yeni Nesil Ajan , başarılı başrol oyuncularına , teknik yönden mahir bir yönetmene , üstelik de isabetli bir fikre sahip olmasına karşın , eleştirmenlerce başarılı bulunmamıştı .
Ama fikir iyiydi ve aynı şeyi bir kez daha denemeye değerdi .
Ne var ki bu kez karşımızda ilk filmin mirasına ihanet eden , yeni nesil ajan Xander Cage'i reddeden , ama bunu niye yaptığını bile bilmeyen bir pelikül kazası var .
Sektörün ihtiyacı olduğu düşüncesiyle sürekli desteklememize rağmen , çok acı ama söylemeliyiz ki , 110 milyon dolarlık ucuz bir film karşımızdaki .
Tek iyi yanı , bitmesi .
Yeni Zelandalı yönetmen Lee Tamahori , Başka Gün Öl ile James Bond filmi çekmiş isimsiz yönetmenler kervanına katılmışken , kendini bir anda , bu kez Bond'un tam zıttı bir ajanı yönetirken bulmuş ; ironik .
Yığınla efekti sahnelere yerleştirme konusunda çok çabalamış belli ki .
Ama en çok , " hımbılım ama para bende " kılıklı Ice Cube'dan bir kahraman yaratmaya uğraşırken yorulmuş olmalı .
Hip Hop aleminin ağır ağabeyi Ice Cube konusunda , siyasi söylemi dolayısıyla verdiğimiz kredinin de etkisinden olacak , bir parça olsun umutluyduk ama ne yazık ki obez kahraman olayı pek tutacak iş değil .
Dövüş sahnelerinde , Ice Cube'dan bir Steven Seagal yaratmaya çalışan yönetmene acıdık sadece .
Kurgu masasında epeyce sabahlamış olmalı .
Hani " evet klişe bir macera filmi ama aksiyon sahneleri güzeldi " dediğiniz filmler olduysa , ortada en azından bir senaryo olduğu doğrudur .
Üstelik aksiyon sahneleri başarılıysa , başarılı bir de çekim senaryosu mevcut demektir .
Ama X 2'ye dönecek olursak , her cümlesi klişe olan bu denli deli saçması bir senaryoya ilk kez tanık olduğumuzu söylemek zorundayız .
Şöyle bir bakalım : araba hırsızları Başkan'ı kurtarıyor , hapisten çıkan adamımız koca göğüslü eski sevgilisi ( ? ) ile birlikte olmak yerine patates kızartması ve milkshake'i tercih ediyor , ve durun durun en güzeli de , ABD Başkanı , düşmanlarının kalbini kazanmaktan söz ediyor !
Tabii tüm bu anlamsızlık içinde bir yandan Samuel Jackson'ın burada ne aradığını sorguluyor , bir yandan Willem Dafoe'nun kötü adamı oynamadığı filmleri hatırlamaya çalışıyor , bir yandan da , evin elektriği kesik olmasına karşın yeni nesil ajanımızın içinden çıktığı buzdolabının içinde neden lambanın yandığını çözmeye uğraşıyoruz .
Sinema geride kalan 100 yılda anlatım ve teknik yönden nasıl bir ilerleme sağladı , herkesin malumu .
Bu aynı zamanda sinema seyircisinin de gelişmesi anlamına geliyor .
Macera , korku , gerilim , romantik , bilim kurgu ; hangi tür olursa olsun , herhangi bir başyapıta rastlamış bir seyirci , artık gelişkin bir seyircidir .
Yedi'yi izlemiş birini , artık kötü bir kopya izlemek memnun etmez .
Seven'daki zeka pırıltısıyla boy ölçüşebilecek filmleri arar gözü .
Bıçak Sırtı'ndaki atmosferi hisseden seyirci , yeni bir bilim kurguya gitmeden önce artık " kopya " nın ne olduğunu biliyordur , Vangelis'in de ambient müziğinin atası olduğunu .
İşte bu gelişkin seyircidir , Yeni Hayat'ın bir reklam projesi olmadığını anlayacak .
Ancak belli anlam kalıplarını özümsemiş bir seyirci , Yeni Hayat'ta anlatılanın bir kargo şirketinin reklamı değil , zen felsefesi olduğunu kavrayabilir .
Durum böyleyken , 110 milyon dolar harcayıp bu denli kötü bir " şey " le karşımıza çıkmaya kimin hakkı olabilir ?
Bir sanat dalında üretilen her şey " sanat eseri " sayılabilir mi , saygıyı hak edebilir mi ?
Oyunculara 20 milyon dolar veren sektörün , filmin can damarı olan senaryo konusunda bu denli ketum olması anlaşılır şey mi ?
Nasıl Hollywood'un en pahalı senaryosu sadece birkaç milyon dolar olabilir , bu denli hayati bir konuyken ?
" En büyük tehdite karşı . " demiş yapımcılar filmin afişinde .
Şöyle yanıt verilebilir belki : " doğru , aynaya bakın , en büyük tehdit sizsiniz çünkü . "
