Şubat ayıyla birlikte yaklaşan Oscar heyecanına İspanya'dan sıcak rüzgarla hazır olun .
Alejandro Amenabar'ın en son filmi İçimdeki Deniz , yıl boyunca katıldığı tüm festivallerde en iyi görüntü , en iyi yönetmen ve en çok da en iyi erkek oyuncu ödüllerini topladı .
Vanilla Sky'ın özgün senaryosunun yazarı ve aynı filmin İspanyol versiyonu olan Aç Gözünü ( Abre los ojos ) filminin senaristi ve yönetmeni Amenabar , Hollywood'a kendi tarzını kabul ettirmiş yönetmenlerden biri .
Diğerleri ( The Others ) filmiyle Nicole Kidman'ı hayatımızın en gerilimli sahnelerinden birine yerleştiren de o .
Her ne kadar Hollywood'un sinema konusunda iyi bir ölçü olduğunu söylemek şüpheliyse de , melekler şehrinin yönetmenlerin kendi imkanlarıyla olduğundan daha büyük bir izleyici kitlesine ulaşmaları açısından gayet yararlı bir kaynak olduğu kesin .
İçimdeki Deniz'e gelince .
Amenabar , Ramon Sampedro'nun gerçek yaşam öyküsünü anlattığı kitaptan etkilenmesi sonucu sinemaya aktardığı hikaye " hep böyle bir film yapma hayalini kurdum " dedirtecek cinsten .
Amenabar , kitaptan neden etkilendiğini bilmediğini ve kitabın senaryolaştırılması aşamasında da kitaba sadık kalmaya çalıştığını söylüyor .
Yönetmenin büyüsüne kapıldığı öykü , insanın var oluşuyla , yaşam ve ölümle ilgili konulara dayanıyor .
Yaşama sıkı sıkıya bağlı olduğu halde ölümü tercih eden birinin , Ramon Sampedro'nun öyküsü .
Sampedro , henüz 20 yaşında İspanya kıyılarından bir Norveç gemisine atlayarak çıktığı dünya yolculuğuyla , hayata bağlılığını ortaya koymuş oluyor .
Sampedro'nun son günlerine tanık olduğumuz İçimdeki Deniz , araya serpiştirilen geri dönüşlerle , " o anın " gerginliğini vermeyi başarıyor .
Sinema hayatının başında çektiği Tez filmiyle gerilim filmlerinde usta olduğunu kanıtlayan yönetmen , İçimdeki Deniz'de değindiği yaşamın can alıcı kesitlerinde , gergin anlar yaşatmayı biliyor izleyiciye .
Bizi tek bir odanın içine alan ve değişen anlık ruh hallerinin ortağı edebilen bir sinema dilini yakalamış görünüyor Amenabar bu filmde de .
Sinemanın öneminin hacim olarak büyük hikayeler değil , insanın yaşamda hesaplaştığı noktalara dokunmak olduğuna dair bir özü kavramış olmasını görmek içten bile değil .
Yattığı yataktan görebildiği pencerenin ardındaki yaşamı hayal ederek , 26 yıl öncesinden elinde kalanlarla yaşıyor Sampedro .
Javier Bardem'in müthiş oyunculuğunun yanı sıra hikayeden aldığı ilhamla filmin başında , izleyicinin gönüllerinde taht kuran ve bir halk kahramanı oluveren biri Sampedro .
Filmin makyaj ustası Jo Allen'ın da başarısıyla 60'lı yaşlarda birini canlandırabiliyor Bardem .
35 yaşındaki Bardem'in güçlü oyunculuğu , her ne kadar yönetmenin başarısı yadsınamazsa da , yönetmeni geri planda bırakacak noktada .
Amenabar öyle bir oyuncu seçmiş ki , filmin başından sonuna kadar tek başına filmin etkisini koruyabiliyor .
Bardem , İçimdeki Deniz'deki performansıyla ve Before Night Falls ve Collateral'de de bir hayli belirgin olan başarısıyla birlikte yılın en iyi aktörlerinden birine aday olmayı çoktan hak etmiş görünüyor .
Görsel olarak yalın ve etkili bir anlatım tercih edilen filmde , Amenabar yine düşlerine izin veren insanların yaşamlarını ele alıyor .
Uçmak , dilediğince uçabilmek Amenabar'ın yaşam senaryosunun bir parçasını oluşturan ögelerden biri olarak İçimdeki Deniz'de de , düşlerle yaşam arasındaki ince çizgide yer alan bir öge .
Bilinçaltının derinliklerine bazen tek bir kelime , bazen bir suskunluk veya basit bir kamera hareketiyle iniyorsunuz .
Yüzleşmeye hazır olunması gereken bir çok soruyla karşılaşabilirsiniz ; bu soruların her biri , filmin odak noktası olan ötenazide birleşiyor gibi görünse de , yaşamın tam ortasında duran , insanların akıllarını karıştıran belirsizlikler çok daha can alıcı bir hal alıyorlar .
Ötenazinin etiği , yaşam ve ölüm hakkında dair sorunsallar , Sampedro'nun ağzından çıkan tek bir kelimeyle sükunetle çözüme kavuşuyor .
Filmdeki diğer karakterler , ne Bardem'in oyunculuğunun yanında eziliyorlar , ne de üstüne çıkıyorlar .
Karakterler seçiminde usta olan yönetmen , birbirinden farklı kişilik özelliklerine sahip insanların başkalıklarını Ramon Sampedro'nun odasında kesiştiriyor .
Ramon'un yatak odası dış dünyaya açılan ve açılamayan insanların kendilerini buldukları yer .
Filmdeki yaşlıların , gençlerin , avukat Julia ve Rosa'nın , rahibin arasında ölüme en çok yaklaşabilmiş olan Ramon'un yaşama bağlılığı diğerlerini de tetikleyebiliyor .
Ramon , onlar için bir ayna olduğunun farkında ve bunu hissettirdikçe , etrafındakilerin ona yansıyan yüzünden pek de hoşnut değil .
Çünkü bir çok insanın göremediğini ve yaşamla baş etmek için kendi dünyalarında yarattıkları , aslında yaşamlarını zorlaştıran motivasyonların farklında Ramon Sampedro .
İçimdeki Deniz'in bir ötenazi hikayesi olduğunu söyleyebiliriz .
Fakat karamsarlık ve ölüme sürüklenen çaresiz birinin portresi demek hiç doğru olmaz .
Çünkü söz konusu ölüm , hayatı sevip yaşamayan birinin tercihi ve Sampedro sürdürmek zorunda kaldığı hayatla ilgili " yaşamanın bir hak , ama mecburiyet olmadığına inanıyorum " diyecek kadar özgür ve hayata değer veriyor .
Ölmenin sadece fiziksel yaşamdan kopmak değil içsel de olabileceğine işaret eden film , yaşamın sonlandırılmasına yönelik söylemlerinin yanında tüm güçlüklere rağmen hayata sarılmış insanların portresi niteliğinde .
Denizle paylaştıklarını insanlarda bulamadığı için ölümü , denizden uzak yaşama tercih eden birinin öyküsünde ölümün sessizliğinden çok yaşamın ritmini bulabileceğiniz şüphesiz .
