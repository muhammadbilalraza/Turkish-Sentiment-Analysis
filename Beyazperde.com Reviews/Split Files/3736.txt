Siz öfkeyi nasıl tanımlarsınız diye soruyorlar bir röportajında Öfke'nin başrol oyuncusu Samuel Le Bihan'a , o da şöyle cevap veriyor : " Öfke durumu bir isyan durumudur " .
Düşünülünce gerçekten öyle .
Günde kaç defa öfkelenirsiniz ?
Bihan'ın dediği gibi kaç kere isyan edersiniz ?
Öfke bir duygudur , kişiden kişiye değişen dolayısıyla tanımının da kişisel olma ihtimali yüksek bir duygu .
Filmin yönetmeni Karim Dridi ise öfke oto - yıkımdır diyor .
Burada bir ipucu verelim , yönetmenin yaklaşımı filmde ağır basıyor , yani isyandan çok yıkımlar seyredeceksiniz Öfke'de .
Rapha İspanyol göçmeni bir ailenin büyük oğludur ve büyük olmanın sorumluluğunu anne babasını kaybettikten sonra - bazen isyanlarla - yaşamaya başlar .
Babadan kalma garajda , sahip olduklarından mutlu , tek derdi kardeşini doğru düzgün yetiştirmek iken karşılaşıyoruz Rapha ile .
Eski bir Thai boksörü ve muhtemelen iyi bir kariyer şansı olan büyük kardeş , küçük olan için vazgeçer hayallerinden ve kardeşinin boksör olarak yetişmesini ister .
Rapha'nın hayatında kendisi için istediği tek şey olan Chinh ile kardeş Manu'nun ilk dövüşünde karşılaşıyoruz .
Güzel Çinli göçmen Rapha'nın aklını başından alıyor daha ilk sahnede , hem de bölgenin ve boks camiasının patronlarından birinin oğlu Tony'nin tüm öfkesini iki yeni aşığın üzerine çekeceğini bile bile .
Chinh , filmin kilit karakterlerinden biri .
Çin asıllı Asya göçmeni güzel kız ne Tony'ye boyun eğer ne de sadece ailesi için kendini feda eder .
Batı - doğu sentezinde büyümüş , geleneklerine bağlı , bir o kadar da batılı bir genç kız olan Chinh sadece kendisinin değil hayatındaki herkesin yaşamını etkileyecek bir tercih yaparak , aşkın - dolayısıyla Rapha'nın - kollarına bırakır kendini .
Öfke bundan sonra patlamaya başlıyor filmde .
Tony intikam için Rapha'nın garajını yakıyor , kardeş Manu ağabeyine olan öfkesini yasadışı Birmanya boksunda dövüşerek bastırmaya çalışıyor , maç esnasında - kaderin cilvesiyle
- Manu'ya rakip olan Chinh'in kardeşi Noi Manu'nun ölümüne neden oluyor .
Olaylar öylesine birbirine dolanıyor ki yönetmen Dridi öfkeyi bastırmanın yolunu buluyor , aşk .
Neticede aşk herkesin öfkesini bir şekilde bastırıyor .
Aşkın her şeye çözüm olup olmaması bir yana , hikaye bir çözüm sunuyor mu insan yaşamına ?
Çok gerekli olduğunu sanmıyorum .
Zaten yönetmenin böyle bir çıkış amacı da yok .
Dediği gibi " basit bir aşk hikayesi ve dövüş sahneleriyle bütünleşen klasik bir hikaye üzerine şahsi bir film " yapıyor .
Yani bize söz söyleme şansı taşımıyor .
Ne hikayenin tanıdıklığı , ne Van Damme filmlerini andıran intikam klişelerinden bahsedemiyoruz bu açıklama üzerine .
Zaten sonunda göreceksiniz ki aşk ne öfke bırakıyor ne de intikam .
Fransa kültürel anlamda dünyanın en renkli ülkelerinden biridir , eh Fransız sinemacılar da bundan faydalanmasını gerçekten biliyor .
İspanyol kökenli Fransızlar , Çinliler , Taylandlılar , kimler yok ki filmde .
Biz bütün Uzakdoğulu'ları aynı biliriz ya , bunun da böyle olmadığını başarıyla anlatmış Dridi .
Hele dövüş sahneleri o kadar gerçekçi ki !
Bir dövüş filminin bol kamera hilesi ve efekt gerektirmediğini hissetmek güzel .
Sinema değil de boks maçı izleyicisiymişsiniz hissini yaratabildiği için yönetmeni tebrik etmek gerekli .
Chinh'in Asyalılara özgü güzelliğinin duru bir anlatımla sergilendiği sahnelerde görüntü yönetmeni Eric Guichard'ın yakaladığı doğallık Rapha'nın aşkını çok gerçek kılıyor ki , madem her şeye çözüm olacak bir aşktan bahsediyorsunuz , işte gerçekten böyle olmalı diyorsunuz .
Bu kadar basit , bu kadar ulaşılabilir .
Sanki yarın sokakta siz de aşık olabilirsiniz .
Unutmadan , iki sevgilinin konuşmadan yürüdükleri sahneler , adı konulmamış aşk , Takeshi Kitano filmlerini anımsatıyor .
Tek derdim , sadece bu filmle ilgili olarak değil , genel olarak sinemadaki yaklaşımdan bahsediyorum , neden aşk her şeyi bu kadar kolay çözüyor ?
Ya da gerçekten çözüyor da biz nerede yaşıyoruz ?
Tüm dünyada bireyselleşmenin alıp yürüdüğünü , milli kültürlerin birbirine karışıp eridiğini , hayatta tek hedefin bir şekilde para kazanmak olduğunu düşünürsek ; aşk çözümlü yaklaşımlar sadece hoş bir tat bırakıyor .
Daha gerçekçi çözümler nerede ?
İnsanların 40'lı yaşlarının başında depresifleştiği , yaptığı her şey için pişman , yapamadıklarının hayaliyle yaşadığı şimdiki zamanda Rapha gibi aşık olabilmenizi umut ederim , ya da Chinh gibi her şeyi göze alabilmenizi .
