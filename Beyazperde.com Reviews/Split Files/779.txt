Kim Ki - Duk , önceki yıl tüm dünya festivallerinin gözdelerinden biri olan filmi İlkbahar , Yaz , Sonbahar , Kış . ve İlkbahar filmiyle tanıdığımız Güney Kore'li bir yönetmen .
Birçok Uzakdoğu'lu yönetmen gibi onun da kökeni bir şekilde Avrupa ile ilişkili .
Fransa'da Güzel Sanatlar eğitimi görmüş olan yönetmen , aslında 1996 yılından beri oldukça çalışkan bir sinemacıymış .
Fakat şu son iki yıl içerisinde ismini tüm dünyaya duyurmayı başladı .
Boş Ev ( Bin - Jip ) , ona geçen sene Venedik Film Festivali'nde En İyi Yönetmen ödülünü de getirmiş olan , son işlerinden biri .
Boş evlere gizlice girip , sahipleri dönmeden önce de o evleri boşaltan bir genç var filmin merkezinde .
Evlere girme amacı hırsızlık veya kalacak yeri olmaması değil .
Öyle ki , girdiği evlerde bulunan bozuk eşyaları tamir ediyor veya kirli çamaşırları yıkıyor .
Kullandığı motosiklete bakılırsa , maddi durumu pekala iyi .
Bir noktada bize verilen bilgiye göre , aynı zamanda üniversite mezunu .
Karakterin tek amacı , saklanmak .
Peşinde birileri olduğundan değil , sadece görünmez olmak için .
Girdiği evlerden birinde karşısına çıkan genç bir kadınla birbirlerine aşık olduklarında , öykünün gidişatı da belli oluyor .
Filmin düşsel ve masalsı havasına uygun düşer şekilde , gencimiz , kadını kötü kocasından kurtarıp motosikletinin arkasına atıyor ve kaçırıyor .
İki aşık , birlikte başka boş evlere girerek yaşamlarını sürdürmeye başlıyorlar .
Ta ki , ihtiyatsız davranıp polisin eline düşüne kadar ( " ihtiyatsızlık " yerine " salaklık " kelimesini kullansak da olur pekala ; filmin senaryo boşluklarından en ciddisi bu kısımda mevcut ) .
Bu ilgi çekici öykünün önemli bir detayı da , iki ana karakterin film boyunca hiç konuşmamaları .
Bu tabii görsel bir dili de zorunlu kılıyor .
Kim Ki - Duk'un bu anlamda göz okşayıcı bir iş çıkardığı da söylenebilir .
Ama görsel çözümlerinin birçok zaman kolaycı olduğunu da söylemek gerek .
Ayrıca , iki ana karakterin konuşmaması adına bulunan çözümler kimi zaman gülünç olabiliyor .
Şiddet göstermemek adına , bir ev sahibi ana karakterimizi döverken , adamın boksör olduğunun altını çizen bir fotografı göstermek gibi çözümler , daha ziyade klasik sinemanın kullanacağı türde kaba görsel ifade biçimleri .
Burada kaba derken kastım , şeylerin altını kalın bir şekilde çizmek , her şeyi altı yaşında bir çocuğun da anlayabileceği bir basitlikle sunmak , yani düz ve dolambaçsız olmak .
Bütün bunlar , sinema adına yanlış şeyler değil elbette .
Basitlik her zaman en iyi çözümdür sinemada .
Ama " içinde yaşadığımız dünya gerçek mi yoksa bir rüya mı , söylemek zor " gibi bir son söze ulaşan ve mistisizm sularında dolaşan bir Uzakdoğu filminin , daha derinlikli bir anlatım dili geliştirmesini bekliyor insan .
Boş Ev , biraz fazla " ergen " hissiyatına seslenir gibi .
Hapiste geçirdiği süre içinde artık bedeninin sınırlarından da sıyrıldığı bir noktaya gelen gencin , neden kimi insanları bir nevi intikam duygusuyla yeniden ziyaret edip cezalandırdığı veya bazılarının mahremiyet duygularıyla oynadığı da bir soru işareti .
Mahremiyet meselesi baştan beri üzerinde oynanan bir kavram olsa da , final kısımlarında yapılan bundan daha fazlası .
İnsanlara bu tür mesajlar vermek , karakterin vardığını varsaydığımız manevi düzeye pek yakışmıyor kanımca .
Boş Ev çok daha farklı bir film olmasına rağmen , tıpkı İlkbahar , Yaz , Sonbahar , Kış . ve İlkbahar'ın sorunlarını taşıyor .
Bu sorunların temelinde sığlık var .
Film , ne kendi kültürü içerisinde mekan - insan ilişkisine veya modern kent yaşamına ne de mistik temalarına dair derinlikli bir sunum sağlayabiliyor .
Bu yüzden de anlattığı öykü " Eee ? " sorusundan daha fazlasını uyandırmıyor insanın aklında .
Hoş , dokunaklı bir aşk hikayesi , ama ya amacı ?
Söylemeye çalıştığı ne ?
Gerçeklik kavramından daha fazlasına dair bir sözü olmalı bu filmin .
Ama bunu yeterince açmayı başaramıyor .
Ve neticede yüzeysel bir duygusallıktan , karton karakterlerden fazlasını sunamıyor .
