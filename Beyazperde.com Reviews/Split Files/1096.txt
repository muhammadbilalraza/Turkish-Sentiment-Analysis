İngiltere prensesi politik çıkarlar sebebiyle Danimarka kralıyla evlendirilir ve sanatçı kişilikli , romantik bir adamla karşılaşmayı umarken , kendisini deli ve bir o kadar da kaba bir adamın yatağında bulur !
Büyük hayal kırıklığı yaşayan kraliçe tam da kraldan ve hayatından nefret ederken , saraya yeni gelen Doktor Johann Friedrich Struensee genç kadına ihtiyacı olan " her şeyi " verirken , ülkesini de aydınlanma sürecine götüren yolu açar .
Ama bu masal gerçek olamayacak kadar güzeldir .
Festivalleri ve Avrupa'yı gezdikten sonra ülkemizde bu Cuma vizyona giren Yasak Aşk ( En Kongelig Affære ) , Danimarka tarihinde 18.yy'da yaşanan gerçek bir saray skandalını beyazperdeye taşıyan , oldukça başarılı bir kostümlü dram .
Danimarka tarihinin parmakla gösterilen skandallarından olan hikâye , daha önce onlarca kitaba konu olmuş hatta opera , bale gibi sahne sanatlarında icra edilmiş .
Yasak Aşk filmi ise yine Danimarkalı bir yazar olan Bodil Steensen - Leth'in " Prinsesse af blodet " adlı kitabından Nikolaj Arcel ve Rasmus Heisterberg tarafından senaryolaştırılmış .
2012 Uluslararası Berlin Film Festivali'nde En İyi Senaryo dalında Gümüş Ayı'ya uzanan ikiliyi , 2009 tarihli orijinal Ejderha Dövmeli Kız ( Män som hatar kvinnor ) ' a imza atan isimler olarak da tanıyoruz .
Arcel ve Heisterberg , Avrupalıların aşinası olduğu bu hikâyeyi , ‘sıkılmış bir kraliçenin , kralı en yakın adamıyla aldatması ' sululuğuna kaçmadan kotarmayı başarmışlar .
Ana kurgu , bu şehvetli yasak ilişki gibi görünse de , öykünün arka planında Danimarka'nın o dönemki tarihi gerçeklerinin es geçilmediğini vurgulamak gerek .
Zira akli dengesi ülke yönetecek kadar yerinde olmayan Danimarkalı kralı VII. Christian , üvey annesinin ve sözde başkanı olduğu konseyin ve danışmanlarının kuklası durumunda ; din adamları ve toprak sahibi asilzadeler istedikleri gibi borularını öttürmekte .
Özellikle ülkeyi çepeçevre saran yasaklar ve sansür sisteminin altı , filmin en başından itibaren kalın çizgilerle çiziliyor .
Yeni kraliçe dahi " sakıncalı " görünen Fransızca kitaplarını ülkeye getiremiyor .
Nerede kaldı Jean Jacques Rousseau'lar , nerede kaldı aynı dönemde Avrupa'yı kasıp kavuran aydınlanma , eşitlik adımları .
Doktoru olmaktan öteye geçip en yakın dostu , sağ kolu olan Johann Friedrich Struensee , kralın aklına girip konseyde de yerini sağlamlaştırdıktan sonra gelen devrim niteliğindeki aydınlanma yasaları , doğal olarak ( ! ) eski yöneticilerin hiç hoşuna gitmiyor .
Yayınların üzerindeki sansürün kaldırılması , vergilerin halkın ihtiyaçları yönünde kullanılması , dinin yönetim kademesinde pasifleştirilmesi gibi gelişmeler , bütün bu işlere beraber imza atan Johann ve Caroline aşkının da ipini çeken esas adımlar oluyor .
Danimarka , tam da Avrupa'da örnek ülke mertebesine ulaşmışken , peri masalı yerle bir oluyor ; her devirde kendi menfaatlerini her türlü çıkarın üzerinde gören insanlar , yönettikleri halkı geriye doğru götürmekte sakınca görmüyor .
Filmin başarılı örgüsünü sağlamlaştıran bir diğer unsur ise her biri diğerinden yetkin görünen oyunculuklar .
Öyle ki deli kralı canlandıran Mikkel Boe Folsgaard , müthiş performansıyla Berlin'de aldığı Gümüş Ayı'yı fazlasıyla hak ettiğini gösteriyor .
Følsgaard'ın halen Danimarka Ulusal Tiyatro Okulu'nda öğrenci olduğunu düşünürsek , şimdiden parlak bir gelecek vaat ettiğini söylemek işten bile değil .
En son 2012 Cannes Film Festivali'nde yine bir Danimarka yapımı olan The Hunt ( Jagten ) filmiyle En iyi Erkek Oyuncu ödülünü alan Mads Mikkelsen , doktor Johann Friedrich Struensee rolüyle göz dolduruyor .
Mazbut bir kasaba doktoruyken , koca bir ülkeyi yönetmeye soyunan Struensee'nin de gözünü " aydınlanma aşkı " kör ediyor ve Mikkelsen seyirciyi bu adamın gerçek bir devrimci olduğuna ikna ediyor .
Yan rollerde Trine Dyrholm'un ve David Dencik'in güçlü performansları da ana karakterleri destekliyor .
Yalnız hikayenin de anlatıcısı olan , Kraliçe Caroline rolünde Alicia Vikander'ın oyunculuğunu biraz zayıf ve yavan bulduğumu da eklemek istiyorum .
Hikayenin görünen mağduru o olmasına rağmen , nedense ben kendisiyle özdeşleşemedim .
Sonuç olarak , gösterime girdiği ülkelerde eleştirmenlerden hep yüksek not alan bir yapım olan Yasak Aşk , gerçek bir öykünün birden çok yan hikayeyle beslenip , çok başarılı karakter yaratımlarıyla önümüze sunulduğu bir yapım .
Bu haftanın şüphesiz en iyilerinden . 
twitter : @duygukocabay
