Hayatımıza Blair Cadısı ( The Blair Witch Project ) ile giren , Paranormal Activity serisiyle de bünyemize iyice nüfuz eden bir anlatım modelinin izinden giden Görünmeyenler , bu sularda artık yeni bir şey yapılamayacağını , ‘kopya ' yaftasından kurtulmanın da mümkün olmadığını gösteriyor bizlere , bir kez daha .
Kameranın ‘gerçek ' hissiyatı yaratacak bir şekilde kullanıldığı , bu seçimin ortaya çıkardığı gerilimle kendini ifade eden bir alt tür bu .
Son yıllarda iyice dallanıp budaklanan , her yıl birçok örneğiyle yüz yüze geldiğimiz bu yaklaşım , avantajları kadar dezavantajlarını da beraberinde getiriyor haliyle .
Eleştirmen kimliğiyle tanıdığımız Melikşah Altuntaş , ilk yönetmenlik çabasında bu alt türe teslim ediyor kendini .
Ev ile etkili diyebileceğimiz bir ilk film çalışması ortaya koyan Caner - Alper Özyurtlu kardeşlerin şemsiyesi altında projelendirilen Görünmeyenler , başından sonuna kadar bir mekana konuşlanıyor .
Yeni satın aldıkları eve taşınan evli ve çocuklu bir çiftin mutluluğunun yerle yeksan oluşunu izliyoruz bu hikâyede .
Bu durumun müsebbibi ise evdeki hayaletler oluyor .
Bir el kamerası ve eve yerleştirilmiş sabit kameralar eşliğinde takip ettiğimiz bu hikâyede orijinal bir şey bulmak mümkün değil ne yazık ki .
Buradaki meselemizin anlatım modeli olmadığını belirtelim öncelikle .
Altuntaş , bu modelin gereklerini harfiyen yerine getiriyor aslında ; formüle baştan sona riayet ediyor .
Kameraları değerlendirme biçiminden hikâyenin başlangıçla bitiş noktası arasına enjekte ettiği gerilime , aile bireylerinin bu gerilimde üstlendikleri rollerden mekanı filmin duygusuna ortak etmeye kadar sorunsuz bir yapısı var Görünmeyenler'in .
İşçilikteki özeni geri plana atmamızın temel sebebiyse , filmin ‘özgün ' bir hikâyeye sahip olamaması .
" Paranormal Activity " ile Kötü Ruh ( Poltergeist ) arasında bir yerlerde dolanan yapım , ‘hayalet ' kavramına tutunarak doğru bir şey yapıyor belki , ama öykündüğü filmlerin bir kopyası olmaktan öteye gidemiyor .
Elindeki formülü başka bir hikâyenin içine yerleştirmiş olsaydı , filmin bıraktığı " biz bunu görmüştük " izlenimi de olabildiğince törpülenmiş olurdu diye düşünüyoruz .
Bizim bu filme bakışımız , meslekî reflekslerle bütünleşiyor haliyle .
Buna benzer yığınla film görmüş olmak , doğal olarak ‘kopya ' olduğu yargısını yapıştırıyor beynimize .
Bu türden az film izlemiş seyircilerin daha farklı bakacakları , " Görünmeyenler " filminden belli tatlar alacakları , yaratılan gerilimden etkilenecekleri de söylenebilir .
Ancak yapacağımız değerlendirmeyi kendimizden bağımsız olarak dile getirmemiz de mümkün değil .
Özyurtlu kardeşlerin sinemamızın korku ve gerilimle kurduğu ilişkiye lezzet katacaklarını şimdiden söyleyebiliriz .
Ev ve Görünmeyenler , bu yargı için doğru referanslar gibi görünüyorlar .
Melikşah Altuntaş'ın kendine nasıl bir yol çizeceğini , işin mutfağında nereleri hedeflediğiniyse bugünden tahmin etmek zor .
Başarılar dilemekten başka bir şey gelmez elimizden .
