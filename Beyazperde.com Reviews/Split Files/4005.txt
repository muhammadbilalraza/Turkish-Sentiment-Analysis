Geçtiğimiz günlerde düzenlenen Altın Koza Film Festivali'nde En İyi Yönetmen ve en iyi ikinci filme verilen Yılmaz Güney Özel Ödülü'nü kazanan , İnan Temelkuran'ın ilk uzun metrajlı filmi Made in Europe , festivalin hemen ardından vizyona sokuldu .
Tam da yerli filmler için sezonun kapandığı düşünülen bir dönemde , festivalde topladığı ödüller sayesinde oluşan gündemi seyirciye dönüştürmeyi uman filmin , bu riskli tatil döneminde yeterli ilgiyi görmesini diliyoruz öncelikle .
Made in Europe , ABD'nin Afganistan'a girdiği gece , Avrupa'nın üç ayrı kentinde yaşayan Türk göçmenlerin hikayelerini ve sıkıntılarını anlatıyor .
Madrid , Paris ve Berlin sekansları , filmin üç ayrı epizodunu belirliyor .
Bir şekilde ülkesinde barınamayan ve / veya belli bazı hayallerin peşinde gurbete gitmiş insanların hikayeleri , İnan Temelkuran'ın anlattığı .
Dönercilik veya hamallık gibi mesleklerle yaşamlarını sürdürmeye çalışan , bütün farklarına ve çatışmalarına rağmen , gurbette yaşam savaşı veren Türk vatandaşları olma ortak paydasında buluştukları için birbirlerine kenetlenmiş insanlar bunlar .
Bir dönem Madrid'de yaşamış olan İnan Temelkuran , belli ki iyi gözlemlediği insanlar hakkında gerçekçi öyküler anlatıyor .
Tüm zaaflarına rağmen filmini güçlü kılan da bu .
Olabildiğince yalın ve dürüst bir şekilde , Türkler üzerinden aslında dünyanın her yerindeki tüm göçmen grupları için geçerli olabilecek bir portre çıkarıyor .
Amacı kendini kanıtlamaktan ziyade bu insanların gerçekliğini hakkaniyetle perdeye yansıtmak olduğu için de etkili bir film ortaya çıkıyor .
Filmin elbette zayıf noktaları var .
Her şeyden önce kısıtlı bütçesinden kaynaklanan teknik sorunları , birçok seyirci için kabullenmesi zor düzeyde olabilir .
Çoğunlukla az ışıkla çekilmiş dijital kamera görüntüleri , perdede çok iyi sonuç vermiyor .
Bu da filmi ister istemez geniş kitlelerden ziyade , bu tür teknik engelleri kabul etmeye daha alışkın olan film festivallerinin seyircilerine hitap eder hale getiriyor .
Görüntülerin , filmin belgesel düzeyindeki gerçekliğiyle örtüştüğünü kabul etsek bile ; ses bandındaki , özellikle diyalog kurgusundaki problemler , işi ister istemez amatör düzeye çekiyor .
Daha ziyade kısa filmlerde , öğrenci filmlerinde rastladığımız ve kulağın hemen algıladığı sorunlar bunlar .
Bu kadar metne , diyaloga dayalı bir filmde ses bandının daha temiz olmasını arıyor insan .
Ama aslında bundan önce , bu kadar laf üzerine kurulu bir film olmamasını da arıyoruz ister istemez .
Neredeyse hiçbir noktada lafların yerine görsel anlatım kurulabilmiş değil .
Dolayısıyla iyi diyaloglara ve oyunculuklara bel bağlıyor Made in Europe .
Neyse ki her iki açıdan da gayet başarılı olduğu için kurtarıyor zaten kendini .
Filmin üç sekansından ilki , yani Madrid bölümü , kanımca filmin en zayıf halkası .
İşin ilginç yanı , yönetmenin karşılıklı diyalog sahneleri çekmekten daha fazlasını yapmaya çalıştığı bölüm de bu .
Ancak bu bölümdeki esas karakterimiz olan Halil'in sokaktaki insanların iç seslerini duyması gibi oyunlar , pek işlemiyor .
Yönetmen bu yolla sadece biraz daha fazla göçmen hikayesini bize anlatmış olmak istiyor sanki ; ama sinemasal olarak bunu çok da iyi uygulayamıyor .
Bütün bunlara rağmen , zaaflarıyla birlikte kabul etmekte zorlanmayacağınız , çok ümit verici bir ilk film Made in Europe .
Gerçekçilik yakalamakta ve oyuncu kullanmakta şaşırtıcı bir ustalık gösteriyor İnan Temelkuran .
Sonuçta , büyük sözler söylemeyi amaçlamayan ama çok önemli şeylerden bahseden , yaşayan bir portre çıkıyor ortaya .
Ve bu haliyle de yeterince heyecan verici .
