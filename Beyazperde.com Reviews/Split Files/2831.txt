Hep söylemişimdir ; dünya sineması hızla Hollywood egemenliğinden çıkıyor ve bunun nasıl olup bittiğini başta endüstiri devleri olmak üzere kimse tam olarak anlamıyor diye .
Batıda Latin yönetmenlerin yarattığı dram fırtınası devam ederken , Uzakdoğu'dan da , artık nerdeyse her filmleri gişe rekorlarına aday , korku filmleri ustaları yetişiyor .
Çünkü en kolay algılanan en basit olarak anlatılandır .
Saçmalama , İspanyol'ların yarattığı kurgunun neresi basit diyebilirsiniz .
Basitlikten kastım , hayatın en sıradan duygularını ele almaları .
Bağımsız bir şekilde sinemayı özgürleştirirken hayata karşı daha da özgür davranmaya , kalıpları yıkmaya çalışan genç insanların günlük yaşamlarından çok çarpıcı ya da değil ama bilindik duyguları beyazperdeye taşımaları .
Ve en etkili silahla seyirciyi kalplerinden vurmaları , ben de böyle bir şey yaşadım , ya da ben olsaydım ne yapardım gibi akıl karıştıcı hislere sürüklemeleri , biz reklamı bol filmlerin büyüsüne kapılmış izleyiciyi !
Bir İspanyol yönetmenin filmini seyredipte , daha salondan çıkarken film hakkında tartışmaya başlamayan birilerini gördünüz mü ?
Julio Medem , yeni dönem İspanyol sinemasının tadından yenmez yönetmenlerinden biri .
Siyasi fikirleriyle kendi ülkesinde pek makbul olmayan ama sinema seyircisinin yavaş yavaş anlayacağını umduğum , özellikle bizim için yeni bir isim .
Daha önce başka bir filmini , Lucia'yı da izleme şansı bulmuştu Türk seyircisi ( festivallerde gösterilmiş ama benim kaçırdığım filmleri de olabilir ) , ne şans ki az da olsa kamerasına aşina olma şansı yakalamıştık .
Her ne kadar , tamamen kişişel , İnarritu'nun yarattığı kavram kargaşaları ve gel - gitlerle kurulu olay örgüsünü bilmece çözer gibi izlemeye tapıyor olsam da , Medem'in yalınlığı bir o kadar çarpmaya başladı daha o zamanlar beni .
Biri , Lucia'nın kasedini elime tutuşturmuştu bir zamanlar , seyretsene şunu , biraz erotik ama gerçekten çok çarpıcı diye .
Endişelenmemiş değildim çünkü bizim dağıtımcı firmaların , ki bir çoğu 80'lerde yapımcıydı oradan kalma bir gelenek olsa gerek , erotik ama beş para etmez filmlerle bol para kazanmaya çalıştığı dönemler yeni yeni bitiyordu .
Bu sebeple Lucia'nın hayatımdaki kaderi bir süre videonun üstünde beklemek oldu .
Sonunda ön yargıları atlayıp , seyirci olarak özgürleşmeye karar verdiğimde , ki yanılgılardan kurtulmaktır bu benim için , oturup seyrettim ilk defa ve daha onuncu dakikasında son olmayacağına karar vererek Medem'i .
Yalınlığın çarpıcılığı .
Bu kadar kolay anlatılabilir mi böyle güçlü duygular diye düşündüm uzun uzun .
Belki bir tesadüftü Medem'in başarısı .
Hani bazen olur ya , iki filmine vurulursunuz bir yönetmenin ve devamı asla gelmez .
Aynı korkuyu yaşarken Kutup Çizgisi Aşıkları çıkıverdi ortaya , altı yıl geç falan ( 98 yapımı oduğunu hatırlatalım ) hiç önemli değil .
Ve Otto ile Ana'nın kaderleri gösteriyor ki , Medem'in Lucia'daki başarısı kaderinin zorunlu bir parçası değilmiş .
Adını daha sık duyacağımıza , en azından bunun için çabalamaya başlayacağımıza inanıyorum şimdi .
İlkokul öğrencisi iki çocuğun , kazara üvey kardeşler olma öncesinde başlayan , omuz omuza yirmi yıl süren ve kalıplara sığmayan aşk hikayeleri .
Kuşaklar arası gerginliğin kaderlerinin ortasına dikildiği , hayatın en acılı cilvelerinin herkes gibi onları da vurduğu , direnme ve teslim olmasında sürüklenen bir aşk hikayesi onların ki .
Yine de Avrupa sinemasının yarattığı en önemli şey ; belki onların hikayeleri anlatım tarzıyla daha masalsı olsa da , Amerikan sinemasının , kabul ediyorum aralarında çok iyileri de var , içi boş ve nedense hayata uzak romantik aşklarından , çok daha gerçek hikayeleri görmemizi sağlamaları .
Eh her aşk bol acılı olmalı mı diyebilirsiniz , sonunda göçreceğiniz tek şey acıysa eğer .
Ötesine geçmekte fayda var derim .
Medem , Lucia'da adını ilk defa defa duyduğum , Kiko de la Rica adlı bir görüntü yönetmeniyle çalışmıştı .
Kendimi bildim bileli sinemanın adsız kahramanları saydığım bu insanlara olan yakınlığım Lucia'da da haklı çıkardı beni .
Rica'nın kamerası ' ' Sinema budur , sanat budur ' ' dedirten cinstendi .
Film boyunca en ürkütücü ve yıkıcı sahnelerde bile sürüp giden aydınlık ve pastellik , derin perspektiflerin ortaya serilişi , kameranın gözlere odaklanması oldukça etkiliydi .
Aynı başarıyı Kutup Çizgisi'nde yakalayıp yakalyamadığını çok merak ediyordum Medem'in ve bugün gönül rahatlığıyla , bu adam kimin eline kamera tutuştursa sanatçı yapar diyebilirim .
Adını belki hiç duymadığınız biri ; Gonzalo F. Berridi .
Ama utanmayın , her ne kadar ben niye bilmiyordum diye utansam da , kendi çabalarıyla gerçekten bağımsızlaşan tüm bu sinemacılara bir borcumuz var ; özgür seyirciler olmalıyız .
Renkli ve tam sayfa reklamların büyüsünden kurtulun .
Her biri diğerinden şahane misali önümüze serilen , göz boyamaktan öte gitmeyip sinema salonlarından beş adım ötede yürümemize yol açan tüm popülarizmi unutun .
Gelin bizi , bir film afişinde en altta yazan minicik yazıları okumaya zorlayan , bu filmin kurgusunu kim yapmış , görüntü yönetmeni kimdi acaba sorularına cevap aratan Medem gibi isimlere borcumuzu ödeyelim , sinemaya gidelim , iyi seyirler dilememe bile gerek bırakmıyor bu adamlar .
