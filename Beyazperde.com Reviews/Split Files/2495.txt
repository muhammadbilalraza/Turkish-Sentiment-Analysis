İngiliz Hasta ve Soğuk Dağ gibi bol ödüllü yapımlarla tanıdığımız Anthony Minghella , bugüne kadar sinemaseverlerin beklentilerini başarıyla karşılayabilmiş bir yönetmen .
Ben , Minghella'nın şimdiye dek izlediğim hiçbir filminde kendisine hayran kalacağım kadar etkileyici bir yönetmenlik performansı sergilediğine şahit olmadım .
Filmlerindeki derli toplu anlatımın başarılı oyunculuk performansları ve çarpıcı mekan kullanımlarıyla desteklenerek filmleri sürükleyici kıldığını düşündüm .
Geçmiş deneyimlerim vasıtasıyla , Minghella'nın yeni filmi Hırsız’ı izlemeden önce yine başından sonuna kadar sıkılmadan takip edebileceğim , tutarlı ve dokunaklı bir filmle karşılaşacağıma inanıyordum .
Ne yazık ki , Minghella bu inancımı boşa çıkardı .
Farklı ülkelerden ve sosyal sınıflardan gelen karakterlerin kendileriyle ve birbirleriyle yaşadıkları çatışmalara odaklanan Hırsız , bu çatışmalar arasından bir takım ideolojik mesajlar çıkarma hevesinde olan bir film .
Bu ideolojik mesajların birleşerek anlamlı bir bütün oluşturmaları halinde Hırsız , İngiltere’nin bugünkü toplumsal hayatı konusunda ciddi sözler söyleyen kuvvetli bir sistem eleştirisi olabilirmiş .
Fakat Minghella’nın filmin odak noktasında yer alan karakterlere olan yaklaşımı Hırsız’ın , ne söylemeye çalıştığı ve neyi savunduğu belli olmayan , kendi içinde tutarsız ve inandırıcılıktan uzak bir filme dönüşmesine sebep olmuş .
Minghella , karakterlerin kendilerine has tepkileri olan , ruhsal dünyaları zengin , özgür bireyler olduklarını unutmuş sanki .
Onları , vermek istediği mesajları dünyaya iletmekle görevli , otomatik tepkiler veren birer araç olarak görmüş .
Bu durum , karakterlerin Minghella’nın yönlendirmesi sonucunda kişilik özellikleriyle bağdaşmayan davranışlar sergilemelerinin ve zorlama kararlar almalarının en belirgin nedeni .
Minghella , filmi ciddi bir eleştiriye dönüştürmek adına , doğal akışından saptırarak hiç gitmediği yönlere çekmiş ve film anlamsal bir bütüne hizmet edemez hale getirmiş bana göre .
İçeriğindeki anlam karmaşası filmin özellikle batı ve doğu toplumları arasındaki farklılıkları sergilerkenki tutumunun iyi niyetli mi yoksa kötü niyetli mi olduğunu da net olarak anlayamamamıza neden oluyor .
Keza , filmin doğu toplumlarının yaşayış tarzlarını tasvir ediş biçiminin pek de iyi niyetli olmadığı söylenebilir .
Hırsız’ın olay örgüsünü bir kenara bırakıp , görselliğine odaklandığımızda , aslında filmi izlenebilir kılan tek özelliğin sinematografik başarısı olduğunu fark ediyoruz .
Minghella’nın , daha önceki filmlerinde olduğu gibi hikayenin geçtiği mekanların ruhunu bütün doğallığıyla yakalayabildiğini ve bu ruhu filme olduğu gibi yansıtabildiğini gönül rahatlığıyla söyleyebiliriz .
Etkili ışık kullanımı ile belirgin bir derinlik kazanan , dekoratif özellikleriyle filmdeki yürüyen , konuşan ve tepki gösteren karakterlerden daha karakteristik özelliklere sahip olan mekanlar , filme kaybolan anlam bütünlüğünü geri kazandırma çabasındalar sanki .
Filmin görselliğinin başka bir güzel tarafı ise Minghella'nın her sahnenin ritmine uygun hareket eden kamerası .
Özellikle çatıdan çatıya atlarken Modern Çağın Samurayları filmindeki karakterleri hatırlatan Miro ? yu , aynı hareketlilikle takip eden kamera hareketleri , filmin durağan havasına biraz olsun hareket getirebilmeyi başarıyor neredeyse .
Fakat bütün bunlar düzgün cümleler kuramayan Hırsız’ın tamamına hakim olan anlam düşüklüğünü örtbas etmeye yetmiyor .
Minghella filmlerinin belirleyici özelliklerinden biri olan başarılı oyuncu kadrosu Hırsız’ın da en çekici taraflarından biri .
Juliette Binoche , Jude Law ve Robin Wright Penn gibi başarılı oyuncuları aynı hikayenin etrafında toplayan filmde , yönetmenin karakterlere olan yüzeysel yaklaşımının oyuncuların performanslarına da yansıdığını söyleyebiliriz .
Bana kalırsa Minghella'nın hikayeyi doğal gidişatından saptıran baskıcı tutumu Juliette Binoche , Jude Law ve Robin Wright Penn başta olmak üzere bütün oyuncuları geriletmiş .
Oyuncular , kişisel kabiliyetlerini kullanarak karakterlere kendilerine has yorumlar getirmekten mahrum bırakılmış .
Böylece filmin giderek tıkanan olay örgüsüne bir darbe de oyuncu kadrosundan gelmiş sanki .
Daha önceki filmlerinde , sinemaseverlerin beklentilerini başarıyla karşılayan Anthony Minghella , yeni filmi Hırsız’da , bizlere bir Minghella filminden almayı beklediğimiz tadı veremiyor .
Niçin öykünün içine yerleştirildiği belli olmayan yan öykülerin varlığıyla iyice karmaşıklaşan film , sadece yönetmenin görsel yetkinliği sayesinde ayakta durabilmekte .
Her şeye rağmen Hırsız , bugünün İngiltere’sinin yoksul mahallelerinde neler olup bittiği hakkında ufak ipuçlarına sahip olmak isteyenlerin tercih edebilecekleri bir yapım .
Fakat filmden , insanı düşündüren karakter çözümlemeleri veya İngiltere'nin bugünkü toplumsal hayatı üzerine çarpıcı eleştiriler beklemek pek mümkün değil .
Anthony Minghella , yeni filmi Hırsız’da , mesaj kaygısına düşerek elindeki bütün iyi malzemeleri bu kaygı uğruna baskı altına alıp sindiriyor maalesef ve ortaya değinmek istediği konulara oldukça yüzeysel yaklaşan bir film çıkarıyor .
