Hafta başına en az 2 yerli komedinin düştüğü sonbahar vizyonunda bu haftanın kafa dağıtıp - güldürme sorumluluğunu alan işlerden biri Geniş Aile : Yapıştır !  filmi .
Aynı adlı ve aynı ekipli popüler televizyon dizisinin sinema versiyonu olan yapım , amacı ve hedef kitlesi gayet net biçimde belirlenmiş ve bu açıdan samimi ve hatta dürüst olarak nitelendirilebilecek bir proje aslında .
Zira kendisini , hedefini öylesine yüksek seviyede ciddiye alan , gülünç yapımlarla karşılaşıyoruz ki , Geniş Aile konseptinin “Ben buyum , eldeki malzeme bu” demesi hanesine artı puan olarak bile yazılabilir .
Filmin konusuna değinmek gerekirse , aslında ülkemizde her televizyon dizisinin ortalama bir sinem filmi uzunluğunda 75-90 dakika arasında ekrana geldiğini düşünürsek , Geniş Aile : Yapıştır ! ' ı dizinin kalburüstü bir bölümü olarak tanımlamak yanlış olmaz : Cevahir ( Ufuk Özkan ) yine kısa yoldan para kazanmanın çekiciliği ile ailesinin zor gün parasını yarış atına ‘gömerek’ , Hafize anayı hastane köşelerinde çaresiz bırakır .
Yarım akıllı Ulvi’yi ( Bülent Çolak ) yanına alarak ele geçirdiği bir gömü haritası ile define avcılığı oynamak ve sonuçta voleyi vurmak elindeki tek çözümdür ; tabii haritanın diğer yarısı da belalısı Koyu Bilal ( Fırat Tanış ) ve sessiz ortağı Müfit’tedir ( Ahmet Sarsılmaz ) !
Definenin peşinden Ayvalık yollarına düşen çifte kafadarlar , yırtılan harita için birbirlerine muhtaçtır ; gömünün yolunda pek tabii başlarına beklenmedik çoraplar örülecek , maceradan maceraya koşacaklardır .
Geniş Aile dizisinin de senaristi olan Cüneyt İnay’ın kaleminden çıkan senaryo , işin matematiği açısından gerekli elementlere sahip bir öykü üzerinden ilerliyor .
Giriş , gelişme ve sonucu belli pratiklerde ilerleyen ama araya hicivli dolgu malzemeleri ( örneğin kilisede dinler buluşması , emekliliği gelmiş komiser gibi ) serpiştiren film , finale gelmeden son çıkışta tahmin edilebilir bir şaşırtmaca da sunuyor .
Bazı bölümlerde filmin temposu düşse de , ya da karakterlerin sığlıkları üzerinden ( çoğunlukla Ulvi’ye yüklenerek ) komedi yaratma çabası görülse de , “İstemeden 3. mü oldun ? ” , “Kırmızı fuları taktık yine de anlamadık” , “Neden sen yatakta hanfendi misin ? ” gibi sahnesine göre zekice pek çok espri ile güldürme potansiyelini koruyor .
Feminist bir okuma ile filme getirilebilecek ‘seksist’ eleştirisine –ki yer yer katılmamak elde değil - bir sahnede Ulvi karakterinin verdiği evrensel hazır cevap ile aslında tüm benzer komedilerin de hicvedildiğini söylemek mümkün .
Ülkemiz yerli komedileri , evet maalesef biraz böyle , çünkü ‘halk buna gülüyorken’ , halkın zihniyetini değiştirebilecek silah yerli komedilerin dili maalesef değil ; yerli komedi filmleri adına yapılabilecek tek şey , benzer dili yeniden üretiyorken , en az zararı verecek biçimde filmi ve senaryoyu kurgulamak .
Bu noktada , Geniş Aile : Yapıştır ! en azından bunu yapabiliyor .
Kendi kulvarının , en yumuşak köşeli işlerinden biri diyebiliriz .
Filmin en büyük artısı ise oyunculuk kaleminden geliyor ; Fırat Tanış zaten dizide de çok iyiydi ; Koyu Bilal karakteri ( kesinlikle tipleme değil ) bıraktığı yerde seyircisini bekliyor .
Esas oğlan  Ufuk Özkan ve Bülent Çolak arasındaki elektrik de filmin en güçlü ikinci kozu .
Yalan Dünya  dizisi bittiğinden beri Derya Karadaş’ı da izlemeyi de özlemiştik , performanslarını sinema perdesinde daha çok seyretmeyi umarız .
Uzun lafın kısası , televizyon kitlesini sinema koltuklarına ‘yapıştırma’ hedefiyle yola çıkan ve görünen o ki hikayenin sonunda bıraktığı açık kapı ile devam filmine de el sallayan Geniş Aile : Yapıştır ! , ‘hafta sonu kafamı boşaltayım , güleyim geçeyim’ diyerek bilet alacaklar için değerlendirilebilecek bir alternatif .
Dizinin hayranlar ise çoktan gişe kuyruğundadır muhtemelen …
