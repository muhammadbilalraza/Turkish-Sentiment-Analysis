Tim Burton’ın efsanevi Batman uyarlamalarından sonra dümene geçen ve iki ayrı ‘rengârenk’ Yarasa filmi ile markanın fanatiklerini şok eden yönetmen Joel Schumacher o tarihten sonra tabiri caizse tam anlamıyla dikiş tutturamadı .
İlginç olan ise meşhur sinemacının daha önce sinema tarihinde övgü ile söz edilen projelere de imza atmasıydı .
Misal 1990 tarihli Çizgi Ötesi ( Flatliners ) kendi türünde adeta bir külte dönüşmüş , günümüzde bile sık sık anılır hale gelmişti .
Joel Schumacher Batman Daima ve Batman & Robin felaketlerinden sonra Flawless adlı şaheseri , 8MM , Telefon Klübesi , 23 Numara gibi ortalamanın çok üstü yapımları ve başarılı bir Operadaki Hayalet uyarlamasına imza atsa da , çok acı ki akıllarda ‘kötü’ Batman’ler ile kaldı . 
Dönelim 90’lı Çizgi Ötesi filmine .
Kiefer Sutherland , Kevin Bacon ve Julia Roberts gibi büyük isimlerle çektiği gerilim – korku filmi orijinal hikayesi , ürkütücü tarzı ve tedirgin edici havasıyla hiç unutulmadı .
Bilinçli olarak ölüme giden , birkaç dakika boyunca bu şekilde kaldıktan sonra geri getirilen bir grubun hikayesini anlatan yapım , dönemin bombalarından biriydi .
Pişmanlık ve yüzleşme gibi öğelerle mesajını güçlendiren Çizgi Ötesi filmi pek tabii ki modern hastalıklardan birine kapılmadan edemedi .
Orijinal fikri mülkler yerine geçmişin güçlü işlerini ‘yenileyerek’ seyirciye yutturma akımına dahil edilen yapım kısacası ‘yeniden uyarlandı’ . 
Roman uyarlaması Ejderha Dövmeli Kız ve Millennium gibi dikkate değer projelerin başındaki yönetmen Niels Arden Oplev tarafından çekilen yeni nesil Çizgi Ötesi , aslının basit bir kopyası bile olmayı başaramayan , baştan sona yavan bir çalışma olarak vizyonda .
Başrolünde Oscar Adayı , LGBTİ aktivisti Ellen Page gibi önemli bir aktristin bulunduğu sözde taze , özde bayat yeniden çekim , kaliteli sayılabilecek kadrosuna rağmen son zamanlarda karşımıza çıkan korku ve gerilim filmlerinin en başarısız örneklerinden bir tanesi . 
Tıp öğrencisi Courtney Holmes ( Ellen Page ) kafayı ölümden sonraki gizemlere takmıştır .
Jamie ( James Norton ) , Sophia ( Kiersey Clemons ) , Marlo ( Nina Dobrev ) ve Ray ( Diego Luna ) adlı arkadaşlarıyla birlikte çığır açacak bir deneye girişen genç kadın , gönüllü olarak ölüp geri getirilir .
Nitekim deney sonrası farklı yeteneklere kavuştuğunu gören Courtney’e arkadaşları da eşlik eder .
Ray’in dışarıda kalmayı tercih ettiği deneyler bir süre sonra beklenmedik sorunlara sebep olur .
Ekip geçmişinden gelen sırlar ve pişmanlıkların başını çektiği doğaüstü tecrübeler yaşamaya başlar .
Bu noktadan sonra geri dönüş , ölümden dönmekten de zor hale gelecektir . 
Ellen Page her ne kadar sağlam bir oyuncu olsa da , bu projedeki en yanlış isim .
Zira ekibine söz geçirebilecek , lokomotif karakter portresi çizemiyor , senaryo bu konuda tamamen yetersiz kalıyor .
Nitekim rol arkadaşları da beklenenin üstünde performanslar sunsa da , Ben Ripley’nin senaryosu oyunculara materyal sağlamakta yetersiz .
Kötü diyaloglar , tek boyutlu karakterler ve orijinal yapımın aksine bomboş bir mesajla gelen senaryo filmin en zayıf ayağı .
Buna yönetmen Oplev’in psikolojik gerilim ve tekinsiz bir atmosfer yerine ( ki bunda Ripley’nin de katkısı büyük ) ucuz yerinden zıplatma girişimleri eklenince seyri zor bir yapım ortaya çıkıyor . 
Asıl Çizgi Ötesi’nin başrolü Kiefer Sutherland’e küçük bir rolde selam durdurtulduğu taze ama bayat film , akıllara uzun yıllar boyunca “ama niye ? ” sorusunu sorgulatacak , keyif vermekten de , korkutmaktan da uzak bir  ticari ‘girişim’ . 
burcinaygun@gmail.com
