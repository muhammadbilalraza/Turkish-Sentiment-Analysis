“Hedefteki Adam” , birçok benzeri ajan filmi gibi bir açılış numarasıyla başlıyor .
Birçok karizmatik ve güçlü adam , sinematografik bir ülkede ( Burası da Karadağ oluyor ) bir işi bitirmeye çabalıyorlar .
Ancak beklendiği üzere işler yolunda gitmiyor ve başkahramanımız Devereaux o kaos ortamından bir yarayla ayrılıyor .
Hikayede beş sene atlamamızın vakti geliyor .
Artık bir eski CIA ajanı olan Deveraux , yeni bir hayata başlamanın eşiğinde .
Bu şablon hikaye size herhangi bir James Bond filmini hatırlatmış olabilir .
Eğer öyleyse , hafızanız sizi yanıltmıyor .
Zira “Hedefteki Adam” , referans aldığı filmleri hem öyküsel hem de teknik tercihleriyle açığa vuran bir film .
Bunun kanıtını arıyorsanız filmin afişine bakmanız bile yeterli aslında .
O afişte “casus filmi” alttürünün tüm klişeleri mevcut .
Silahlı ve adanmış bir adam , görece daha az yer kaplayan seksi bir kadın ve dikkat çekici bir slogan : “Oyunun asla dışında kalamayacak bir ajan”Hedefteki Adam , kendinden daha popüler ajan filmlerinin bir karışımı olmanın peşinde sanki .
Zira dahilinde Bourne’a selam çakan takip sahneleri ve James Bond’a yakınsayan diyaloglar ve karakterler var .
Yaşı ve kariyer tercihleri sebebiyle Bond olma hakkını kaybeden Pierce Brosnan’ın başrolü üstlenmesini de tesadüf olarak kabul ederek geçiştirmemiz doğru olmayacaktır .
Zira kasting ekibinin bu oyuncu tercihi işin temelinde önemli bir karakter imajı tercihi .
Yeni bir ajan filminin ana imajını eksi James Bond’a teslim etme fikri , etkileri azımsanacak bir fikir değil .
Bill Granger’ın “There are No Spies” isimli romanından uyarlanan “Hedefteki Adam”ın ‘olmak’ istediği bazı filmler var .
Ve filmi meselenin bu tarafından ayrı tutmak pek mümkün görünmüyor .
Hedefteki Adam eski ajan filmlerinin aksine , konjonktür gereği Putin tipi bir kötü adam yaratarak hikayenin düğümünü onun üzerine kuruyor .
Filmin hikaye örgüsünün destek ayağı ise sıradan bir ajan filminden daha cüretkar şiddet sahneleri .
Senaryo matematiğinde izleyeni şaşırtacak ya da tazeleyecek hiçbir şey yok .
Bu sebeple de film süresinin büyük bir bölümünü oluşturan aksiyon sahneleri yönetmen Roger Donaldson’ın asıl kozu .
Lakin bu sahnelerin takip edilirlik dozu de dakikalar aktıkça azalıyor ; Donaldson , yapmak istediği sinemanın enstrümanlarına yeterince hakim olamıyor .
Nihayetinde oluşan ürün de ilginçliğini gitgide biraz daha yitiriyor . “Hedefteki Adam”ı Roger Donaldson’ın “Çaylak” başta olmak üzere önceki filmlerine benzetmek mümkün .
Ne hikaye ne de karakterler üzerine yeterince düşünülmüş , bu iki gerekliliği bir evrene salan ve sonucu pek de umursamayan bir film “Hedefteki Adam” .
Karakterlerini saatlerce izlesek dahi tanıyamayacağız ; çünkü Roger Donaldson onları filmin süresi dahilinde , hızlıca tüketmek istiyor .
Bunu layığıyla başardığını söylememiz mümkün .
Pierce Brosnan’ın Bond günlerini özlediyseniz ya da izleyebileceğimiz en yakın Bond filminin birkaç yıldan önce sinemalara uğramayacağı bilgisi sizi korkutuyorsa , James Bond mitolojisinin daha ucuz bu haline bir şans verebilirsiniz “Hedefteki Adam”ı izleyerek .
Beklentilerinizi fazla yüksek tutmazsanız , en azından iki saate yakın bir süre boyunca oyalanabilirsiniz .
