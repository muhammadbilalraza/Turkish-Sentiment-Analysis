Stanley Kubrick demişti sanırım : " Bir filme iyi başla , iyi bitir . Arada ne yaptığın çok da önemli değildir " .
Bu eğilim , dünya sinemasının birçok önemli filminde karşımıza çıkar .
Türk sinemasında da örnekleri görülebilir ; son dönemde Babam ve Oğlum da olduğu gibi .
Sen Ne Dilersen ise kötü başlayan ve kötü biten bir film , arada güzel yerler var
- Musa'nın aile ilişkileri ve yaşam biçimi gibi - ama bu da filmi kurtarmaya yetmiyor .
1965'ten 1995'e uzanan bir süreçte İstanbul'lu Rum bir ailenin otuz yıllık açmazlarının bir / birkaç mucize ile çözülmesine dayanıyor Sen Ne Dilersen .
Çok ciddi bir aile dramı ile gayri ciddi bir aile dramının iç içe girmesi sonucu ilerleyen filmin ilk büyük sorunu kurgusu .
Tabii bu kurgu problemi yılların Mevlüt Koçak'ından kaynaklanmıyor açıkçası ; problem aynı sahne içinde kameranın yerleştiriliş farkının , senaryo ve ses ile bütünleşememesinden kaynaklanıyor .
Zira yönetmen Başeskioğlu farklı planlar arasındaki uyuma dair ayrıntıları düpedüz gözden kaçırmış , ikaz eden de olmamış anlaşılan .
Örneğin bir sahne önce yandan alınan bir görüntüdeki Fikret Kuşkan'ın canlandırdığı Musa karakteri , aniden karşımıza profilden çıkıyor ve farklı bir ses tonuyla aynı cümlenin devamını getiriyor .
Ya da bir önceki plandaki yerlerinden bariz ötede görüyoruz bir sonraki saniyeye dair plandaki karakterleri .
Kurgusal anlamdaki acemiliğin hemen yanında yan karakterlerin rol yapamamalarından kaynaklanan bir büyük acemiliğe de rastlıyoruz .
Başta filmde önemli işlevleri bulunan melek rolündeki arkadaşların ve diğerlerinin yaptıklarını izlemek ıstırap verici ; Kenter'in , Yenersu'nun , Kuşkan'ın bulunduğu bir sanat eserinde bu oynayamayan oyuncuların işi ne ?
Fakat iddia edildiği gibi bu filmde insanın içini ısıtan bir mucize var , tek bir tane de olsa var .
Gelelim filmin tek mucizesine .
Bu bir senaryo mucizesi .
İnanılmayacak kadar zekice olan bu senaryo hilesi sayesinde o ana kadar çok ama çok kötü bir performans veren Işın Karaca aklanmayı başarıyor ve sırf bu yüzden bu rol için iki defa evliliğini erteleyen Karaca'nın kötü oynadığını söyleyemiyoruz .
İyi oyunculuk demişken Mimi rolündeki Yıldız Kenter'i ve Musa karakteri için Peker Açıkalın'dan boşalan koltuğu başarıyla dolduran Fikret Kuşkan'ı tebrik etmek gerekir .
Ama asıl kutlanması gereken şey de kanser hastası olan Işık Yenersu'nun aynı hastalığa yakalanmış Eleni'yi canlandırmada gösterdiği fedakârlık ve özellikle bu rolü kabul etmeyi göze almış olması .
Sinema tarihinde hani nerdeyse kendisini ( varlığını ) ve belki de yokoluşunu canlandırmayı göze almış büyük oyuncular vardır .
Sinema aşkını yaşama aşkıyla bütünleştiren bu oyunculara Tom Horn'daki Steve McQueen ve Straight'in Hikayesi'ndeki Richard Farnsworth örnek verilebilir .
Bir aktör / aktris için de zordur içinde bulunduğun durumu / konumu yorumlamak .
Belki de bu yaklaşımla Kenter'i de ayrıca kutlamak gerekir .
Yönetmen Cem Başeskioğlu aynı zamanda filmin senaryosuna da yazan kişi , durum böyle olunca yönetmenimize neden filmi Cennet Bahçesi'ndeki o müthiş düş sahnesinde bitirmediğini sormaya hakkımız oluyor .
Bunun tersine , eminim herkesin ilgisini sadece garipliği ile çekecek , gerekliliği tartışmalı bir sonla bitiyor film .
İyi bir son beklentisinden vazgeçsek bile , hikayenin önemsizliğinden sıyrılamıyoruz bir türlü ; hikayeyi güzel ve çekici kılmak için başvurulan her türlü yola rağmen .
Begüm Birgören'in güzelliğinin ve Ahmet Mümtaz Taylan'ın mimiklerinin bile kurtaramadığı bir film Sen Ne Dilersen .
