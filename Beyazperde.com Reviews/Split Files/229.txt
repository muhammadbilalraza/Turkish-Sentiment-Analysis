Çağan Irmak'ın bu yıl içinde vizyona çıkan ikinci filmi olan Issız Adam'ın fragmanları birçokları gibi sizin de hoşunuza gitmemiş olabilir .
Fragmanların yanıltıcı olduğunu söylemeliyim .
Fransız usulü bir kadın erkek ilişkileri filmi sayılmaz pek Issız Adam .
Tek bir sahnesi dışında Fransızca bir şarkı da duymuyoruz içinde .
Daha ziyade ' 70lerin Türkçe pop şarkılarıyla , Selvi Boylum Al Yazmalım gibi Yeşilçam aşk filmlerine referanslarla dolu bir yapım karşımızdaki .
İtiraf etmem gerekirse , filmin ilk bir saati benim için oldukça yavaş ilerledi .
Çağan Irmak'ın karakterlerine her zamanki gibi büyük ve romantik laflar ettirme alışkanlığı can sıkıcıydı .
Diyaloglar çoğu kez yapay , yabancı geliyordu .
Gerçek insanlar öyle konuşmazdı ve bu seyredeni filmden koparabiliyordu .
Çok toy bulduğum çeşitli referanslar ya da kimi trükler de cabası .
Ayrıca , başlangıçta Çağan Irmak'ın erkek karakterine bakışında bir tutarsızlık vardı .
Alper , rasgele cinsel ilişkilere girip çıkan bir adamdı ve Ada ile ilk karşılaştığında da beklentisi sadece seksti .
Onu zafer hanesine ekleyeceği yeni bir hedeften fazlası olarak görmemişti .
Irmak bize bunu ima eden tek bir şey göstermiş değildi .
Bir kadına daha başka türlü bakmayı bile bilmiyordu hatta Alper .
Ada , ilişkilerinin ancak belli bir noktasında Alper için duygusal değer kazanacaktı .
Ancak yönetmen , Alper'in avının peşinden koşuşunu bize romantik şarkılar eşliğinde sunarak kafamızı karıştırıyordu .
Karakterle arasındaki mesafeyi kaybediyor ve bizim ayan beyan gördüğümüz Alper'in niyetini sanki kendisi fark etmemiş gibi davranıyordu .
Yapay diyaloglar da eklenince , film tam hedefine ulaşamıyordu .
Sonra ne oldu , emin değilim .
Sanırım diyalog zaaflarına rağmen senaryonun aslında en başından beri düzgün kurulmuş olmasının ve oyuncuların bizi kendilerine inandırmayı başarmalarının etkisi oldu fikrimin yavaş yavaş değişmesinde .
Çağan Irmak , gerçek hayatta karşılığı olan karakterlerle yola çıkmıştı ve onların zaaflarını çok iyi gözlemlemişti .
Özellikle Alper'i çok iyi anlamıştı ( ki bu film özünde Alper hakkındaydı ) .
Ve öyle bir noktaya geldi ki Issız Adam .
O son kucaklaşmasında bir an içim cız etti , yüreğim sızladı .
Karakterleri gerçekten sevmiştim çünkü ve yalnızlıklarına gerçekten üzülmüştüm .
Ayla Dikmen'in sesi de her şeyi ne güzel tamamlıyordu .
Issız Adam'ı izleyeli birkaç gün oldu .
Filmden olumlu bir izlenimle çıkmıştım .
Ama aradan geçen süreyle birlikte sanki filmi gitgide daha çok seviyorum .
Her şeyden önce , duygusunu çok güzel geçiriyor insana .
Bunda oyunculukların da payı büyük .
Alper rolünde Cemal Hünal gayet iyi .
Ama asıl Ada rolündeki Melis Birkan çok başarılı .
Alper için bu hayatta en büyük , en değerli fırsat olduğuna , Alper'in mutlu olmak için tek şansı olduğuna inandırıyor bizi .
Ve en zoraki diyaloglarını bile doğallaştırmayı beceriyor .
Yalnız bu noktada , filmin esas yıldızına vurgu yapmadan geçemem .
Alper'in annesini canlandıran Yıldız Kültür , adeta bir hazine .
Müthiş gerçek ve sevilesi bir performans veriyor tiyatro sanatçısı .
Onun oyunu , sanki Alper ile Ada'nın aşkını da daha değerli , daha gerçek kılıyor .
Çağan Irmak'ı doğru oyuncuları seçip onları çok verimli bir şekilde yönettiği için kutlamak gerekiyor .
Filmin kuvvetli mizansen duygusu da buna eklenince , Irmak'ın bayağı yetkinleştiğini görüyoruz artık işinde .
Daha önceki başarılarının sadece Nuri Bilge Ceylan'dan kaynaklanmadığını ispatlayan görüntü yönetmeni Gökhan Tiryaki , bu kez 35 mm ile sinemaskop formatta son derece yetkin bir iş çıkartıyor .
Filmin sanat yönetimi de çok başarılı .
Birçok mekanın aslında dekor olduğunu daha sonra öğrendiğimde bayağı şaşırdım .
Buna dinamik bir kurgu ve ekonomik bir senaryo da eklenince , inanın , daha önce hemen her Çağan Irmak filminde takıldığım o diyaloglar bile önemini kaybediyor .
Babam ve Oğlum , birçokları gibi benim üzerimde de büyük duygusal etki yapmıştı .
Ama gözyaşlarımın arkasından yine de filmin ciddi zaaflarını görebilmiştim .
Issız Adam'ın Türk halkını aynı ölçüde etkilemesi mümkün değil .
Çünkü çok Batılı , yer yer marjinal , Çukurcuma - Asmalımescit - Galata ekseninde oldukça bohem bir yaşamı sunuyor bize .
Herkesle bağ kurması zor .
Ama açık açık söylemekte sakınca görmüyorum , eksiksiz bir film olmasa bile , Çağan Irmak'ın şimdiye kadar yaptığı en iyi film Issız Adam .
