Bir müzisyenin film yönetmenliğine soyunması ilk kez gerçekleşen bir olay değil .
Belçikalı rock grubu DEUS'un solisti Tom Barman'ın 2003 tarihli ilk uzun metrajlı filmi Any Way The Wind Blows benim aklıma gelen ilk örnek .
Her ne kadar pek geniş bir gösterim ağına kavuşamamış olsa da izleme fırsatını elde etmiş olanlar muhakkak ki benim kadar büyük keyif almışlardır o filmden .
Michael Stipe veya Mick Jagger gibi rock müziğinin efsane isimlerinin yapımcı olarak çok önemli bazı filmlerin ortaya çıkmasına önayak olduklarını da biliyoruz .
Neticede müzik de bir sanat alanı , hatta sinemayı yoğun bir şekilde besleyen bir sanat .
Müzik üzerine kafa yoran birinin sinema yapmaya yönelmesinde şaşılacak ya da yargılanacak bir taraf göremiyorum .
Bu bağlamda Teoman'ın ilk yönetmenlik denemesi Balans ve Manevra'ya haddini aşan bir cüretkarlık olarak falan bakmadığımı belirtmiş olayım yazıya başlarken .
Balans ve Manevra pek öyküsü özetlenebilecek bir film değil .
Çeşitli Bodrum karakterleri etrafında dönüyor daha çok .
Bu karakterlerin kendi küçük öyküleri var ama filmin derdi öykülerden ziyade o karakterleri anlatmak .
Dolayısıyla aslında daha ilk anda popüler sinemanın aksi tarafında kalıyor .
Klasik kahraman sineması yerine bol karakterli Altman - vari ( veya Teoman örneğinde Woody Allen - vari ) bir film bu ( yanlış anlaşılmasın , Teoman'ı bu iki ustayla mukayese ediyor değilim elbette ) .
Böyle filmlerin gişe yaptığı veya amaçladığı zaten pek görülmüş iş değildir .
Daha ziyade bir dertleri olur ve kısıtlı kitlelere hitap ederler .
Teoman'ın filmininse pek öyle bir derdi olmaması , duygularına göre yaşamaktan öte bir söz söylemeye çalışmaması , bu açıdan da filmin en büyük dezavantajlarından biri .
Teoman'ın sadece kendisi için film yapmak gibi bir lüksü bulunabilir ama seyirci karşısına çıkarılmış bir film artık basitçe yaratıcısına ait değildir .
Dolayısıyla onun kişisel açıdan tatmin olması bizi bağlamayacaktır .
Teoman'ın , malum , müzikten de taşıdığı bir imajı var .
Son dönemde giderek sert ve cüretkar bir hal alan ve " cool " olmak üzerine de kurulu bir imaj bu .
Vokal anlayışı , şarkı sözleri ve kişiliğiyle ister samimi olsun ister olmasın çizgi dışı bir noktada durmakta kendisi .
Filmin aynı duruşu yansıttığına şüphe yok .
Fakat bu Teoman personası - özenilen veya kimi sebeplerle hayranlık duyulan bir imaj değilse - kolaylıkla yapay ve sahte de görülebilir .
Kaldı ki filmde de bunun yansıması var .
Kimi karakterler ne kadar gerçek ve yaşayan insanlarsa , kimileri de o kadar yapay ve bu dünyanın dışından tipler .
Dolayısıyla yabancılık hissinden kurtulamıyor insan bu filme bakarken .
Balans ve Manevra'nın geveze bir film olması ve tahmin edilenin aksine hızlı ve gösterişçi bir kurgu yerine ağır bir tempoyu , klip usulü kamera oyunları yerine sabit kadrajları daha çok tercih etmesi , karşımızdakinin çok da genç işi bir film olmadığına da işaret ediyor .
Ancak altı çok dolu olmadığı için pek ' olgun ' demeye de dilimiz varmadığından , doğrusu orta yaş ve üstü kitleyi de ne kadar alakadar edeceği şüpheli .
Bu durumda zaten filmin hedef kitlesiyle ilgili bir belirsizlik , amacına ne ölçüde ulaşabileceğine dair bir kuşku oluşuyor insanda .
Bu film , Teoman'a ve onun frekansını tutturabilenlere hitap ediyor daha çok .
O zaman zaten kişisel bir deneme olduğu , sinemamız açısından özellikle çok mühim bir noktada da durmadığı gerçeği iyice su yüzüne çıkıyor .
Peki ama bütün bunların ötesinde , film teknik açıdan nasıl ?
Doğrusunu isterseniz , senaryodaki - veya diyaloglardaki diyelim - tuhaflıklar bir yana bu filmin gayet iyi çekilmiş kısımları da var .
Teoman'ın her ne olursa olsun bu işin üstüne içtenlikle düştüğü ortada .
Sanat yönetimi gerçekten detaylı , görüntü yönetimi özenli ve filmin her kadrajı göz dolduruyor .
Görsel açıdan gayet temiz bir iş yani ortadaki .
Devamlılık hataları veya eksik / yanlış çekilmiş planlar gibi sebeplerden dolayı bazı sahneleri kurguda kurtarmak üzere üretilmiş çözümler göze batıyor .
Ama buna karşılık çok iyi kurgulanmış sekanslar da var .
Neticede bu başarılı elemanlar birleşince ortaya gayet güçlü kimi anlar çıkabiliyor .
Bir örnek olarak , tecavüzün ardından gelen Seda Akman'ın banyodaki sahnesi , gerek kadrajları , gerek zamanlama duygusu , gerekse seyirciye geçirdiği hisle oldukça etkileyici .
Kısacası , hataları barındırdığı kadar bazı noktalarda sinemasal anları da yakalamayı başarmış bir film Balans ve Manevra .
Teoman bunu öğrencilik filmi olarak gördüğüne göre , pekala bundan sonraki filmlerinde eksiklerini giderme şansına kavuşabilir .
Artık kurguya dair de daha birinci elden bir fikri olduğuna göre , kurgunun senaryo ve set aşamasında kafada çözülmesinin , bu filmde göze batan bazı acemiliklere çözüm olacağını fark edebilecektir mesela .
Kanımca , filmin beğenilmemesi gibi bir durum yönetmenliğinden ziyade senaryosundan kaynaklanacaktır .
Senaryonun bana pek bir şey ifade etmediğini , hatta kimi zaman antipatik bulduğumu söylemeliyim ama doğrusu bir yönetmenlik denemesi olarak toptan başarısız bir iş addedilmesinin haksızlık olacağı kanısındayım .
