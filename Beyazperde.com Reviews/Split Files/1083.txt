Tolga Örnek Amerika’da aldığı sinema eğitiminden sonra ilk filmlerini belgesel türde çekti .
90’lı yıllarda çekmeye başladığı belgesellerden iki tanesi vizyon fırsatı da buldu .
Belgesel toplumumuzda popüler bir tür olmamasına rağmen , filmlerin sinemasal başarısı ve konuların önemi nedeniyle , özellikle Gelibolu zamanı , film de yönetmen de ismen tanınmaya , bilinmeye başladı .
Bu iki belgeselden sonra ise Devrim Arabaları geldi .
Aslında çok tutarlı bir geçişti bu sanki kurmaca filme , zira Devrim Arabaları gerçek bir olaya dayanan , dolayısıyla “belge”sel bir yönü de olan kurmaca bir dram filmiydi .
60’lı yılların Türkiye’sinde meydana gelen bir “devrim” fikrini sevilen oyuncularla ve akıcı senaryosuyla beyazperdeye aktararak , hem popüler sinemaya hizmet etmiş , hem de ciddiye alınan bir iş çıkarmıştı nihayetinde , bu filmi izleyip de sevmediğini söyleyen , takdirle karşılamayan kimseye rastlamadım .
Özellike Türkiye’de popüler sinema yapıp kimi “entelektüel” kesim tarafından ciddiye alınmak , başarılı bulunmak zordur .
Bazen sinemamızdaki bazı örnekler çok keskin çizgilerle ayrıştırılır birbirinden ne yazık ki .
Popüler filmler , gişe odaklı yani para kazanmak hedefli , içi boş bir ürün , bir “proje” olan , izleyicinin zekasını çok da harekete geçirmeyen , hafif filmler olarak değerlendirilirken ( ki böyle örnekler de gerçekten az değil ) , diğer yandan sanatsal , büyük dertleri olan , gişe yapması çok önemsenmeyen hatta beklenmeyen , temposu düşük , belirli bir “ağırlığı” olan filmler aşırı derecede saygı uyandırmakta fakat bunların bir kısmı da maalesef  izleyiciyi kendine çekememekte .
Halbuki bu iki tür arasında o kadar çok olası renk var ki …
Bana göre Tolga Örnek tam da bu orta renklerde gezebilen bir yönetmen ; para kazanma odaklı “proje” işlerin peşinde olmasa da popüler konuları ele alabilen , herkesin kendinden birşeyler bulabileceği , kaliteli , derli toplu , “sinema gibi sinema” yapabilen ve farklı türler denemekten çekinmeyen nadir yönetmenlerden .
Gelelim bu Cuma vizyonda seyirciyle buluşacak olan son filmi Senin Hikayen’e .
Tolga Örnek röportajlarında da anlattığı üzere , kendi yaşadığı bir süreçten çok etkilenerek bu hikayeyi yazıyor ve sinemaya aktarıyor .
O da , birkaç yıl önce eşinin hamile kalması ve bir çift olarak anne - baba olmaya hazırlandıkları dönem …  Filmde Timuçin Esen ve Selma Ergeç’i  başrolde izliyoruz Tolga Örnek’in her filminde dikkat çeken bir başarısı varsa o da oyuncu seçimleridir .
Bu filmde bu ikilinin arasındaki aşka , bağlılığa inanmamak imkansız .
Müthiş bir uyum yakalanmış .
Esra ve Hakan , kentli , mutlu bir çift ama henüz bir çocuk isteyip istemediklerinden emin değiller , hayatta yapmak istedikleri başka şeyler de var .
Fakat bir yandan aşk dolu bir çift oldukları için Esra bilinçsizce hamile kalıyor ve ikisi de büyük bir şaşkınlık yaşıyorlar .
Çok da hazır değiller anne - baba olmaya , hala tam olgunlaşamamış , acemi halleri var bu çiftin , özellikle de Hakan’ın .
Bu süreçte bu çocuğu hayata getirmek isteyip istemedikleri konusunda ciddi ciddi düşünüyorlar .
Burada aslında Tolga Örnek’in satır aralarında da olsa ,   ülkemizde ciddi anlamda tartışma konusu olan “benim bedenim benim kararım”  meselesine bir gönderme yaptığını farkediyoruz .   Çift , “aa çocuğumuz olacak , eh ne yapalım , kader” , gibi yaklaşmıyorlar meseleye .
Buna hazır olup olmadıklarını ciddi ciddi masaya yatırıyorlar .
Gerçi bu karar aşaması çok da uzun sürmüyor , muayenede bebeğin kalp atışlarını duydukları anda anneden bile önce emin olan Hakan oluyor , o bu bebeği istiyor , ve tabii Esra da .
Hikayede belirgin bir anlatıcı yok , uzaktan olan biteni gözlemliyoruz ama aslında kadın odaklı bir film .
Esra’yı daha çok takip ediyoruz izleyici olarak , ona daha çok empati kuruyoruz , gel - gitlerini anlıyoruz .
Timuçin Esen’in başarıyla canlandırdığı Hakan ise daha çok acemilikleri , şaşkınlıkları , saflıklarıyla dikkatimizi çekiyor ve bizi epey güldürüyor ama onun da en önemli özelliği evine , ailesine olan bağlılığı .
Mizah duygusu güçlü bu filmde izlemeyi çok özlemiş olduğumuz değerli bir oyuncu var : Nevra Serezli .
O , babaanne olmadan bu dünyadan göçmek istemeyen , sevgi dolu bir anneyi canlandırıyor .
Kocasıyla çok mutlu bir hayatı olmuş , tek istediği oğlunun da bir aile babası olduğunu görebilmek .
Bu konuda hafif baskıcı , fazlasıyla ilgili ve yardımsever bir kayınvalide Esra için .
Senin Hikayen , “kentli” bir film .
Tolga Örnek belli ki çok kişisel ama bir o kadar da evrensel olan bir hikayeye yakın plan odaklanmayı hedeflemiş fakat yine de burada beni rahatsız eden bu hikayede sadece maksimum 4 kişinin yer alması oldu .
Filmde sürekli Hakan ve Esra’yı izliyoruz , aralarına giren tatlı / zor babaanne ve fazla işlevi olmayan bir dede var .
Filmin kurgusu ve kamerası çoğu yerde Hakan ve Esra’yı yeni jenerasyondan , babaanne ve dedeyi ise eski jenerasyondan “ideal çiftler” olarak örnekliyor bize .
Bir de Hakan ve Esra’nın etrafını çevreleyen arkadaşlar var fakat onlar sadece bir resmi tamamlamak için oradalar adeta .
Evet , bu ikilinin çocuk yapma meselesine paralel babaannenin bir çatışma unsuru var hikayede ama bence yine de bu anlamda bir eksiklik hissediliyor .
Mesela Esra’nın ailesi nerede ?
Özellikle genç ve yeni evli bir kadın olarak hamileliğini , çocuk yapma kararını paylaşacağı bir yakını neden yok arkadaşları ve Hakan’ın ailesi dışında ?
Başka bir şehirdeyseler bile bir telefon konuşmaları yok mu ?
Bir kardeşi , abisi ablası ?
Esra aslında içi çok doldurulmuş , inandırıcı ve doğal bir karakter olsa da bu tarafıyla eksik kalmış ne yazık ki , sanki o da sadece Hakan ve ailesinin hayatında bir figür …
Senin Hikayen , sinematografisi çok temiz , pırıl pırıl görüntüleri , açıları olan bir yapım …
Kurgusu da çok sağlam , özellikle babaannenin ihtiyaç anında koşarak eve gelişinin kurgusuna bayılacaksınız !
Filmin müziklerini de es geçmemek lazım , bu dünyadan olmadığını düşündüğüm Cem Adrian çok yakışmış filmin duygusal dokusuna .
Rahatlıkla takip edilen , ailelerine düşkün kentli çiftlerin yaşadıkları çok doğal süreçleri keyifli bir durum komedisine dönüştürebilen , mizah tarafı çok güçlü , sonlara doğru ise duygusal damarımıza basmaktan kaçınmayan , kahkahalar sonrası gözleri doldurarak salonu terketmenizi sağlayacak , sıcak bir aile filmi var karşımızda .
Aile filmi demişken , çiftin tensel uyumları çok sağlam , birbirlerine çok aşık bir çift olup , hamileyken dahi “uslu durmadıklarını” ve tatlı tatlı oynaştıklarını da söylemiş olalım , rahatsız edici ya da “cesur” diyebileceğimiz bir sahne yok fakat öpüşme koklaşma yerinde diyebiliriz , bu da filmi doğal yapan unsurlardan biri daha .
İzlemeye değer bir yapım . twitter . com / blossomel
