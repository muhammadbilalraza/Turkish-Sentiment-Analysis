Aynı yönetmenin aynı oyuncularla el ele verip bir yola daldığı , dokuz yıllık aralarla bir ilişkinin bir roman gibi giriş , gelişme ve sonuç bölümlerini incelediği , bir psikiyatr gibi bizimle konuştuğu , iniş çıkışlarıyla içimize işlediği bir üçlemenin son ayağına gelmiş gibiyiz Before Midnight / Geceyarısından Önce’yle …
İlk iki filmi yani Before Sunrise ve Before Sunset'i izleyenler bilir , ortak özellikleri diyaloglarla ilerlemesi , bilhassa gevezelik edip , güzel , zevkli , akıcı hatta felsefik durum analizleri yapmaları .
İlki yani Before Sunrise güzel Viyana görüntüleriyle yıllar sürecek bir aşkın ilk izlerini taşıyordu .
Trende tanışan biri Amerikalı ( yazar ) Jesse ve biri Fransız ( tipik bir kadın ) Celine adlı iki gencin aşklarına neredeyse eş zamanlı olarak tanıklık etmek , 18 yıl sonra ne halde olduklarına bakmak gerçekten de keyifli bir deneyim .
İlk karşılaşmadaki tren yolculuğu kültürlü kızın romantik bir serseriye karşı hakkıyla verdiği cevaplar ve bir gecelik aşkın izlerini ikinci filmde dokuz yıllık bir aradan sonra bulmanın derin hazzına taşınmıştı .
( 2004 ) Aşkın konuşmayla , zeki ve akıcı bir sohbetle perçinlenen tadı , sence ile başlayan ve bence ile biten yanıtları herkesin iştahını kabartan bir seyirlik sunmuştu ve sonuç olarak bu iki filmi hayatının filmi ilan edenler hiç az değil !
Romantik komedi filmlerinin içimize rahatça yayıldığı bir hal var ama bir yandan da zevkli bir gözlem alanı sunmuştu yönetmen Richard Linklater seyirciye .
Filme bu kadar içten bağlanmamızda Ethan Hawke ve Julie Delpy’nin payı kesinlikle çok büyük .
İlk filmdeki çocuksu havayı atan çift daha tecrübeli adımlarla dolaşıyorlar Fransız cafelerini , parklarını !   Sohbetlerinin eşlik ettiği bir masalın içindeyiz adeta .
Çünkü bir anda muhabbetin samimiyeti , ışıltısı ve çocuksuluğu onları geri getiriyor , ayrı geçen yılların üzerinden değişik bir doygunlukla geçiyor , o yüzden Before Sunset hem çok sevilen bir filmin devamı , hem de kendinden mesul bağımsız bir film tadı vermişti bana !
( Aslında Before Midnight da öyle . ) Sürekli konuşan , yürüyen , arada bir duygusal durumlarla kesilen bir film düşünün , çok heyecansız geliyor değil mi , tam da işte o noktada basıyor dumanı yönetmen !
Ve ikilinin yolları bir kez daha ayrılıyordu .
Before Midnight oğlunu uçakla tek başına Kanada'ya yollayan ve en kısa zamanda kendisinin de orada olacağını söyleyen Jesse ile başlıyor , arada dönen anne ve senden nefret ediyor baba lafları ‘eyvah’ dedirtiyor adeta bize , bu bölümde keyifli bir muhabbet yok galiba diyoruz .
Oğlunu iç burukluğuyla yollayan Jesse’nin peşinde kapıdan çıkıyoruz ve telefonda konuşan Celine ile karşılaşıyoruz .
Arabaya atlıyoruz arkada iki sarışın ikiz kız !
İki kere ayrılsalar da üçüncüde seyirciye güzel sürpriz yapmayı tercih eden filmimiz yine uzun muhabbetlerin , kesintisiz planların akıcılığında yürüyüp gidiyor .
Dinliyoruz , çift olmanın keyfini , derdini anıların eşliğinde yol almanın aslında ne kadar zevkli olduğunu gözlemliyoruz .
Hatta bir ara , plan değişmedi , kaç dakikadır konuşuyor bunlar diye düşünmeden edemedim , oyunculuk gücünü de sorguluyor tabii insan bu durumda .
Mükemmel !
Bu kez Yunanistan’ın kırsalında , antik kalıntılar arasında yol alıyor çiftimiz .
Aradan geçen dokuz yılda neler olduğunu anlatmalarını bekliyoruz .
Fransa'da yaşayan , evlenmeden çocuk yapma yolunu seçen çiftimiz kadın ve erkek olarak ayrı kapılar açıyorlar zihnimizde .
Onlarla beraber hayatımızı sorguladığımız , tavizler , destekler , sevginin gücü , güven ve boyut değiştiren duyguların eşliğinde inişli çıkışlı bir film izlettiriyor yine Linklater bize .
Hazzı , muhabbetlerinin arasına dalıp keyif almaktan geçiyor !
Sakin gibi görünse de bünyede değişik bir heyecan dalgası yaratıyor , bunu yaşlanan vücutların temposunda değişik bir aşk hikayesi olarak algılayın .
İlk iki filmi izlemeden ise üçüncüye asla bulaşmayın ! twitter . com / BanuBozdemir
