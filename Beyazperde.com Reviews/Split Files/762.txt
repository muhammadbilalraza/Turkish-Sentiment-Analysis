Yine yeni yeniden ?
Evet , yine bir yeniden çevrim uzakdoğu korku filmiyle karşı karşıyayız .
Aynalar tıpkı türevleri Cevapsız Arama , Halka ve Göz gibi uzakdoğu sinemasının korku türüne kazandırdığı filmlerden biri .
2003 Güney Kore yapımı Into the Mirror'ın yeniden çevrimi olan Aynalar için , yönetmen koltuğundaki Alexandre Aja'nın yetileri sayesinde kendisini izlettiren kalburüstü bir korku filmi demek mümkün .
Yönetmenin önemini vurgulamak istiyorum çünkü üzülerek söylemek gerek ki filmin senaryosu bize orijinal ya da yeni bir şey sunmuyor .
Aynalarla dolu sevimsiz bir mağazada gece bekçiliği yapan eski polis Ben Carson'un , ailesini ve kendisini tehdit eden aynaların içindeki kötü ruhla olan amansız mücadelesini izliyoruz film boyunca .
Verdiği birkaç röportajda Aja'nın da dile getirdiği gibi senaryo pek fazla ilgi çekici değil .
Ancak eski korku filmlerini revize etmeyi seven yönetmen , bu filmi de ilgi çekici bir hale getirebileceğine inanmış ve bu projeyi kabul etmiş .
Bu güveni kendisinde görmesi de gayet normal .
Sonuçta Wes Craven gibi bir korku üstadının filmi olan Tepenin Gözlerini yeniden çekip büyük bir başarı yakalamak kolay iş değil .
Aja'nın öncelikli başarısı bu filmde orijinal filmde yer verilmeyen Ben Carson'un ailesi aracılığıyla sağlam bir dramatik yapı kurmuş olmasından kaynaklanıyor .
Filmin henüz başında Ben'in ayrı yaşadığı karısı ve çocuklarıyla olan duygu yüklü ilişkisi veriliyor .
Bu sahnelerden sonra ailesinin başına bir şeyler geleceğinden işkillenmeye başlıyoruz ve kısa sürede haklı çıkıyoruz .
Bu durum da filmin duygusal sürükleyiciliğini artırıyor .
Duygusal sürükleyiciliğin yanı sıra her sahnenin bir çatışmayla dolu oluşu da 110 dakikanın nasıl geçtiğini fark etmemenize sebep oluyor .
Korku öğesi ya da duygusal çatışmaların olmadığı sahnelerde bile filmde hüküm süren gizemli atmosfer dikkati ayakta tutuyor .
Gerçi bu gizemlilik hadisesi filmin sonlarına doğru abartılıp Zodiac hikayesine dönüşse de durum kısa tutulduğu için çok göze batmıyor .
Teknik açıdan da bir özrü bulunmayan filmin , görsel efektlerinden ayrıca bahsetmek gerek .
Çünkü filmin adeta yardımcı oyuncusu haline gelen aynalar , bu özelliğini görsel efektlerin gücünden alıyor .
Film , kaliteli makyajının ve nerede ne hissetmemiz gerektiğinin habercisi olan müziklerinin de itici gücüyle koltuğunuzdan sık sık sıçramanıza yol açıyor .
Gerçi filmin korku öğesi olan aynalarının da bu durumun sıklığına katkısı yadsınamaz .
Çünkü sadece aynalar değil , filmin içinde yansıma yapan her nesne büyük bir tehlike arz ediyor .
Pencere camları , su , arabanın dikiz aynası , kapı kolları .
Böylece her sahneden bir sürpriz bekler hale geliyorsunuz .
Film aynalardaki yanılsamalar üzerinden gerçeklik kavramını da sorgulamaktan geri kalmıyor .
Ayna vasıtasıyla gerçeklik algımızla oynayan film , aynanın hangi yüzüne inanmamız gerektiğini yargılayıp görsel aldatmacalarla korku gücünü destekliyor .
Bir yerden sonra gördüğümüz her yansımanın bize ve karakterlere oyun oynadığını düşünür hale geliyoruz .
Filmin tek handikabı sonlarına doğru aynanın lanetinin bağlandığı yer olsa gerek .
Son derece baştan savma ve gerçeklik payının en alt seviyeye indiği bu bölümleri , özellikle de doğaüstü varlıkla girişilen mücadeleyi sanki başka bir yönetmen çekmiş dedirtiyor .
Tüm filmi götüren görsel efektler bile bu sahneleri kurtarmaya yetmiyor .
Ancak hemen ardından gelen filmin adına yaraşır son derece estetik finali bu durumun imdadına yetişiyor .
Oyuncu seçimine de bakarsak Kiefer Sutherland'in çaresiz ve köşeye sıkışmış Ben Carson karakterinin hakkını fazlasıyla verdiğini görüyoruz .
Ben Carson'un cesur eşi rolündeki Deja Vu'nun güzeli Paula Patton için ise yeni bir Latin yıldız doğuyor dersek sanırım abartmış olmayız .
Ben'in kızkardeşi rolündeki Amy Smart'a gelince , filmde neden rol aldığını bile anlamış değilim .
Sonuç olarak ; kötü bir yönetmenin elinde klişe bir korku filminden öteye gidemeyecek olan film , Alexandre Aja'nın bu türe olan maharetli bakış açısıyla kendine özgü bir tarz kazanmış .
Uzun bir süre sizleri aynalara küstüreceğinden emin olduğum film , türünün hayranlarını da kesinlikle tatmin edecektir .
Hakan Bonomo
