Latin Amerika’nın bağrında , Brezilya’da doğan Cinema Novo ( Yeni Sinema ) yeniden canlanıyor …
Geçtiğimiz sene Brezilya’da başkanlık koltuğuna oturan aşırı sağcı politikacı Jair Bolsonaro iktidarı , Bacurau ve muadillerinin öncülüğünde , Brezilya’da daha önce farklı dönemlerde kendisini gösteren Cinema Novo’ya olan eğilimi arttıracak gibi görünüyor . 
Sinemanın insanları eğlendirme , oyalama gibi asli görevlerinin dışında , kitleleri harekete geçirme , politik duruş sergileme , devletleri , sistemleri , kişileri , yönetimleri eleştirme ve bunu gerçekten samimiyetle yaptığı zaman sanatsal değerinin ötesinde bir duruş sergileme halini çok severim .
Toplumlar , devletler veyahut sistemlerin yaşadığı kriz dönemleri , farklı periyotlarda ve yerlerde her koşulda , bastırılamayan bir tepkiye neden oluyor ve bunun sinemaya yansıması , dünyanın bambaşka bir ucundaki insana ulaşabiliyor , mevcut problemden ya da olaydan haberdar olmasını sağlayabiliyor . 
Birinci Dünya Savaşı sonrası ortaya çıkan dışavurumcu Alman Sinemasından , İtalya’nın Yeni Gerçekçi köklerine , Fransızların Yeni Dalgasına , Özgür Sinemaya ya da Üçüncü Sinemaya değin pek çok toplumsal dışavurum stili , sinema izleyicilerine bugün bile , yaşanmış herhangi bir durumla tarih kitaplarından daha hızlı ulaşabiliyor , vakanın etkileyiciliğini sürekli kılabiliyor .
İşte bu yüzden , Cannes Film Festivali’nde Jüri Özel Ödülünü Les Misérables ile paylaşan Bacurau , biçimsel özelliklerinin ötesinde , sosyal ve siyasal duruşu ile değer kazanan ve üzerine konuşulması gereken bir film . 
Yazılarımı okuyanlar bilir ; en son yazacaklarımı hep baştan söylemeyi severim , nitekim şimdi de , sinema yazarı olarak Bacurau’ya ilişkin bir değerlendirme yapmadan önce , seyirci gözümle basit bir çıkarım yapmak istiyorum .
Bacurau’yu izlediğim ilk bir saatlik zaman diliminde , çoğunlukla nereye bağlanacak diye bekleyip durduğumu ve ana karakter / hikâye anlatımındaki bilinçli tercihler sebebiyle filme bir türlü giremediğimi itiraf etmeliyim .
Ancak bir süre sonra senaryonun adeta devrim niteliğindeki değişimi ve filmin , türler arası bir dansa dönüşmesi bir anda dikkatimi çekmeyi başardı ve o ana kadar kurulan tüm yapı parçalarının zihnimde birleşmesini sağladı .
Bunu bilhassa söylüyorum zira bazı filmlere zaman vermek gerektiğini , bazı filmlerin salt bir final sahnesiyle bile seyircisini yakalayabileceğini , film / dizi bombardımanında bazen ben dahi unutabiliyorum .
Bu sebeple herkesin sevmeyebileceğini öngörerek , incelemesine geçmeden önce filme en azından şans vermenizi rica ediyor ,  ve yazının bundan sonraki kısmında çok küçük detaylar vereceğim konusunda sizleri uyarmak istiyorum . 
Bacurau , Brezilya kırsalında bir kasabada , dünyanın sadece “küçücük , sıradan bir yeri” olduğunu vurgulayan bir girişle açılıyor .
Güney Brezilya’da , bağımsız olarak nitelenebilecek , bir tür komün hayatı yaşayan insanlardan oluşan Bacurau isimli bu yerleşke , büyükannesini kaybeden Teresa’nın ( Bárbara Colen ) kasabaya dönüşüyle başlıyor .
Zaten daha en başında , film günümüzden birkaç yıl sonrasını tasavvur ettiğini belirterek bilim kurgu ceketini giyiyor ve absürt stilini de , bir arabanın devrilmesiyle yola saçılan boş tabutları toplayan insanların davranışları üzerinden kazanıyor .
Teresa kasabaya geldiğinde ise büyükannesinin aslında bu komünün başındaki kişi olduğunu ve filmin , Brezilya’nın Jair Bolsonaro ile kaybettiği sosyalist düzenine atıf yaptığını fark ediyoruz .
Hatta bu anaerkil komünün başındaki Carmelita’ya , ölümünden hemen sonra gösterilen tepki , Brezilya’nın ilk sol yönetimini kuran Lula de Silva’nın , yolsuzluk iddialarıyla suçlanması şeklinde okunabilir .
Zira bende bu hissiyata yol açan düşünce , filmde bu tepkinin ardından gelen “Hırsız değiliz” açıklaması oldu . 
Carmelita’nın ölümünden sonra ortaya çıkan durum filmin türünü bambaşka bir noktaya , siyasi kodlarını da salt Latin Amerika bağlamında değerlendirmenin de ötesine , “emperyal güçler ve sömürülen halklar” eksenine taşıdı ve milletler üstü bir boyut kazandı .
Zira belli olmayan bir sebepten ötürü ortaya çıkan insan avcıları , Bacuraulu insanları avlamaya , hatta vahşi bir şekilde katletmeye başladı .
İşte bu noktada acid - western ya da anti - western diye tanımlayabileceğimiz bir türe göz kırpmaya başlayan ve bazen slashera kayan film , Cinema Novo’nun en önemli isimlerinden Glauber Roch’un tarif ettiği bir şiddet estetiğiyle her iki tarafın da birbirini avlamaya başladığı , absürt fakat bir o kadar da devrimci bir kimliğe bürünüyor .
Zaten Cinema Novo’nun da misyonu budur ; şiddetin devrimci olduğunu söyler ve sömürülene , sömürüldüğünü fark ettirmek ister . 
 
Peki , Bacurau’nun yönetmenleri Kleber Mendonça Filho ve Juliano Dornelles neden böyle bir hikâye anlatmak istiyorlar ?  Çünkü Latin Amerika ve ABD ilişkilerinin yüzyıllar süren ve bir türlü bitmek bilmeyen gerilimleri , ABD Başkanı Donald Trump’la yeni bir boyut kazandı .
Bir dönem Amerika’nın “arka bahçesi” olarak tanımlanan Güney Amerika’nın pek çok ülkesinde , 20’li yıllarda sol tandanslı iktidarların başa gelmesiyle Amerika’nın kıta üzerindeki etkinliği büyük oranda kayba uğradı .
Bilhassa 1985’e kadar askeri diktatörlükle yönetilen ve demokrasiye geçişinden sonra Lula de Silva ile işçi sınıfını temsil eden bir yönetim şekli kazanan , kıtanın hem coğrafi hem de ekonomik olarak en büyük ülkesi Brezilya , dünya siyasetinde öne çıkmaya , Latin Amerika ülkelerini AB tipi bir birlik altında toplamaya , ekonomisiyle atağa kalkmaya –tabii en önemlisi ABD yerine Çin ile ticari ilişkilerine önem vermeye başlayınca - işler değişti .
Sonuç ; Latin Amerika’nın en büyük ülkesinde 2018’de gerçekleştirilen olaylı seçimler sonucunda Lula’nın yerine devletin başına bir Trump sempatizanı olan Bolsonaro geçti ( Hatta bu “sempatizanlık” zaman içerisinde öyle boyutlara ulaştı ki Bolsonaro’ya “Brezilya’nın Trump’ı” , “Tropik Trump” gibi isimler takıldı ) . 
Bu esnada Latin Amerika’nın diğer devleri olan Meksika’daki iç karışıklıklardan , Venezüela’da yaşanan ekonomik kriz sebebiyle ortaya çıkan Maduro - Guaido geriliminden hiç bahsetmeye gerek çünkü hâlihazırda Brezilya’da yaşananlar bile ABD’nin uyguladığı yaptırımlarla mikroda kalmadığını bizlere kanıtlıyor .
İşte bu durum , yukarıda bahsettiğim okumaya da imkân tanıyor .
( Buradan itibaren spoiler içerebilir ) .
Ve Evet , tahmin edeceğiniz gibi Bacurau’daki insan avcıları Amerikalı .
Yönetmenlerin Amerikalıları tasvir ettiği o yüzeysel , yapay karakter yapıları büyük oranda kolaycı görünse ve çatışma duygusunu zorlaştırsa da , diğer yandan filmin hiçbir karaktere daha fazla önem vermeyen biçimi bu tercihini kabul edilebilir kılıyor .
Bacurau’da aslında tam anlamıyla öne çıkan bir karakter yok ki Teresa bile sadece bakış açısı karakteri …
Neredeyse her karakter eşit pay alıyor ve bu filmin hem sosyalist söylemi desteklediğini ifade ettiği gibi hem de Bacurau’nun , salt Brezilya’yı temsil etmediğini , Latin Amerika’nın , Ortadoğu’nun belki de Afrika’nın sömürülen halklarını ve onları sömürgeleştiren zihniyeti sembolik bir biçimde anlattığını gösteriyor .
Bacurau , Brezilya kırsalındaki bir kasaba üzerinden yönetilemediğinde şiddet gören , haritadan silinen , sadece seçim zamanı insan yerine konulan ya da çoğunlukla insan yerine dahi konulmayan halkları simgeliyor ve kapitalist sistemi , burjuva ahlakını , ekonomik eşitsizliği ve ataerkil toplum yapısını hicvediyor .
Final tercihi ve orada geçen bir cümle de bu fikri destekliyor .
Burada Belediye Başkanı rolündeki Tony Junior’ın bu okumada , oğul Bush olarak görülmesi mümkün zira ismi bana Trump’tan ziyade onu çağrıştırdı . 
Bacurau kasabasının girişinde şöyle bir cümle var ; “Geleceksen , huzurla , barışla gel . ” İşte bu şekilde gelmeyenlere , “Topraklarımla ne işin var ? sorusunu soran ve Amerika’yı temsil eden kişiyi o topraklara , ABD’nin dünyadaki askeri başarısızlıklarını hatırlatmak istercesine gömen Bacuraulular , bir bakıma Cinema Novo’nun üstlendiği misyonu da yerine getirerek , emperyalist sisteme karşı kurtuluş mücadelelerini şiddet yoluyla veriyorlar .  Kleber Mendonça Filho ve Juliano Dornelles , Brezilya’nın içinde bulunduğu durumu modern ve devrimci mücadeleyi hatırlatan bir yorumla anlatarak hem sosyal görevlerini yerine getiriyorlar , hem de siyasal sinema için mühim bir eser ortaya koyuyorlar .
İlk başta da belirttiğim gibi , Bacurau , içine girmesi zor , karakter ya da hikâye özdeşliği kurmakta güçlük çekeceğiniz bir film ve hatta benim de finale kadar bağ kuramadığım bir film .
Ama bana kalırsa , politik duruşu ve meselesi itibariyle bir şansı hak ediyor . 
Not : Filmin tek akılda kalan soundtrack’i , John Carpenter’ın “Night” isimli eseriydi .
John Carpenter’a ve soundtrack albümlerine delilik derecesinde hayran olduğum için ilgimi çekti ve araştırdım ; yönetmen Kleber Mendonça Filho da John Carpenter takipçisiymiş ve hatta filmdeki okulun ismi olan “João Carpinteiro”’nun çevirisi John Carpenter demekmiş .
Filmin sırf bu detay yüzünden benim kalbimi bir kez daha fethettiğini söylememe gerek yoktur herhalde .
