The Death of Stalin / Stalin’in Ölümü’nü izlerken ilginç duygular içinde olduğumu söylemeliyim …
Filmin yönetmeni İngiliz Armando lannucci , Stalin’in son dönemlerini uyarladığı filmde bir liderin son saatlerini ve sonrasında gelişen olayları absürd daha doğru haliyle alaycı bir biçimde ele alıyor .
Bu film Rusya’da vizyona girmedi parlamento buna izin vermedi , hatta kızgınlığını da ayan beyan belli etti .
Aslında olaya yani filmin vizyona girmemesine baktığımızda bir sansür içeriyor diyebiliriz ; bir yandan da bir zamanlar sosyalizmle yönetilen Rusya’nın lideriyle dalga geçilmesi durumu var .
Stalin ne kadar sosyalist bakış açısıyla başa gelip ülkeyi yönetse de baskıcı yanları olduğunu biliyoruz , hatta bunları oturup eleştirmek , dersler çıkartmak mümkün .
Çünkü kimse mükemmel değil .
Ama filmde bir yandan da aşağılayıcı yanlar yok değil ! 
Stalin felç geçirdikten sonra sabaha kadar yerde ve kendi sidiğine bulanmış bir halde yatıyor , kabine üyeleri desen birer soytarı kıvamında , çeşitli dalaverelerle birbirlerinin yolunu kesiyor , tuzaklar kuruyor , çıkardıkları listelerle insanların hayatına anında müdahale yapılıyor .
Stalin’in oğlu ve kızı ise ayrı bir vaka …
Oğlu Yakov Nazilerle anlaşma yapmadığı için onların ellerinde öldüğü de bir gerçek !
Stalin’in Nazi faşizmine büyük darbe vurduğu da ! 
Filmi Stalin’den ayrı yani herhangi bir başkanın / diktanın yaptırımları , uygulamaları olarak izlersek sorun yok , hatta ne kadar da iyi hiciv yapılmış diyebiliriz .
Ama olay Stalin olunca birçok kişi için olayı rengi değişiyor , bu kadar alaycı bir anlatım rahatsız ediyor !
Filmde kimsenin / halk dışında kimsenin Stalin’in ölümüne üzülmemesi de ayrı bir vaka …
En azından yönetmen halkın sevgisini yani o kısımın hakkını vermiş diyelim ! 
Yönetmen Ianucci 2009 yapımı In The Loop filmiyle de ikircikli durum yaratan bir filme imza atmıştı .
Orada da Amerikalı ve İngiliz iki devlet adamının yaptıkları farklı açıklamalar  kamuoyunda değişik etkiler yaratmıştı .
Şimdi de bu filmin aynı etkiyi yarattığını , hatta insanlar arasında ayrım doğurduğunu görüyorum .
Filmde bazı yerlerde gülüyorsunuz , eminim ki film vizyona girdiğinde de aynı etki olacak .
Çünkü yönetmen bazı yerleri o kadar absürd tasvir ediyor ki , gerçeklik boyutunu kaybediyorsunuz .
Hatta bu mizahi kıvamın özellikle tercih edildiğini söyleyebiliriz .
Bazı kıvrımlar ve dönüşler yaratabilmek için .
Ama buna rağmen , tepkiler gelecek filme . 
Film gayet sanatsal bir açılışla başlıyor ve sonrasında sürekli bir eleştiriyle devam ediyor .
Aslında tek adamla yönetilmeye çalışılan devletlerdeki benzer argümanları kullanıyor yönetmen ; ana eleştiri de kendisi gibi düşünmeyen , ya da kendisine tepki duyanların sesini kısmak …
Mesela filmde Stalin’i tedavi edecek doktor bulunamıyor , hepsi hapislerde ve sürgünde olduğu için …
Bu filmi eleştirelim , alaycı tonlamasına kızalım ama ders alınacak noktaları da kaçırmayalım derim …
Film Stalin’e ölümü biçtikten sonra daha çok kabine üyelerinin eleştirisine girişiyor ki , bu da bir sistemden çok yaratılan kaosun insanın egosunda yarattığı tahribatları göstermek açısından enteresan oluyor .
Rus bir yönetmen böyle bir film çekemezdi , çekse de ülkesinde ilgi görmezdi .
İngiliz yönetmen ise çok abartmış …
Velhasıl bazı şeylerin orta yolu olmuyor .
Zaten siyaset öyle bir şey değil , keskin uçları var ve kimseyi aynı yöne sürükleyemiyor .
Ama insanın önüne ders alınacak yığınla malzeme yığıyor … 
twitter . com / banubozdemir
