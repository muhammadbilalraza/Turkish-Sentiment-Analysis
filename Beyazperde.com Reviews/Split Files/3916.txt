Franco'nun 1975'e kadar süren dikta rejimi sırasında en zor dönemini yaşayan İspanyol Sineması , en iyi yapıtlarını da bu dönemde üreterek ilginç bir tezat sergiliyordu .
İspanyol ressam Salvador Dali'nin isminde simgeleşen ve plastik sanatların her alanında yoğun biçimde kabul gören " Sürrealizm " akımının sinemadaki öncüsü olan Luis Bunuel , bütün filmlerini Franco'nun iktidarda olduğu zaman diliminde gerçekleştirmişti .
Kaderin tuhaf bir cilvesi olarak Bunuel film çekmeyi bıraktığında Franco da iktidarı bırakmış ve tarihin kanlı sayfalarına bir daha anılmamak üzere gömülmüştür .
Benzer biçimde İspanyol Sineması'nın diğer önemli ustası Carlos Saura da önemli yapıtlarını Franco rejiminin hakimiyeti sırasında ortaya koymuştur .
Bunuel'in gerçeküstücülüğünün aksine Saura , " Toplumsal Gerçekçi " tarzıyla , ( Llanto por un bandido - Haydutlar , 1964 ) , ( Peppermint Frappé - Nane Likörü , 1967 ) , ( El Jardín de las delicias - Zevkler Bahçesi , 1970 ) , ( Ana y los lobos - Ana ve Kurtlar , 1973 ) , ( Cría cuervos - Besle kargayı , 1976 ) gibi filmlere imza atmış ve bu yapıtlarda Franco İspanyası'nın mikro ölçekli birer maketini kurmayı amaşlamıştır .
Bütün bu filmlerde , tabiri caizse bir yemek masası etrafında toplanan insanları anlatan Saura , İspanya'nın sosyopolitik durumunu en küçük toplumsal birim olan aile çerçevesinde sorgulamaya girişmiştir .
Tümüyle provokatif bir yaklaşımla orduyu - aileyi - kiliseyi sorgulayan , yerden yere vuran ve üzerlerindeki sır perdesini aralamaya çalışan Saura , bizlere kapalı kapılar ardındaki Franco İspanyası'nın bütün çirkinliğini yansıtmayı amaçlar .
Bu çabanın en olgunlaşmış ve en uç haline 1973 yapımı " Ana y los lobos - Ana ve Kurtlar " da tanık oluruz .
Saura'nın vazgeçilmez oyuncusu ve eşi Geraldine Chaplin'in canlandırdığı Ana karakteri , çocuk bakıcılığı için girdiği bir ailenin üç oğlunun türlü eziyetlerine maruz kalırken , seyirci de bu oğulların simgelediği kilise , ordu , futbol gibi alt anlamlara başarıyla yönelmektedir .
Peki , totalitarizmin en katı biçimde hüküm sürdüğü , her köşe başında insanların boğazlandığı , kilisenin bütün yapılanlara göz yumduğu , futbolla yatılıp futbolla kalkılan ( tıpkı bugün başka yerlerde olduğu gibi ) bir ülkede nasıl oluyor da sinema sanatı en seçkin ürünlerini verebiliyordu ?
Bunun soruyu , Nisan ayında film festivalinin konuğu olarak Türkiye'ye gelen Carlos Saura en güzel biçimde yanıtladı : " Sanırım İspanyol Sineması Franco'ya çok şey borçlu . O dönemde film yaparken en büyük sorunumuz sansürdü . Bir film , senaryo aşamasından montajına kadar her adımda takip ediliyor ve tekrar tekrar sansüre tabi tutuluyordu . Bu durumdan sıyrılmak için metaforik anlatımlar geliştirme zorunluluğumuz doğdu . Artık perdede gördüğünüz hiçbir şey , orada üst anlamıyla bulunmuyordu , her imgenin altında İspanya'nın acıları saklıydı . Bir keresinde senaryomun sansür denetlemesi sırasında bir yerin makaslanmasına itiraz ettiğim için karşımdaki görevlinin silahını çıkarıp masaya bıraktığını ve gözlerime bakıp dediğini yapmamı istediğini hatırlıyorum . "
Ancak Franco'nun son dönemlerinde hafifleyen sansür , onun gidişinden sonra tamamen ortadan kalkınca İspanyol sinemacıları da bir nekahet dönemine giriyorlardı .
Zor yıllarda önemli başarılara imza atan yönetmenler , serbestliğe kavuştuktan sonra içlerine kapanıyor ve kişisel arayışlara giriyorlardı .
İşte bu dönemde bir başka sembol isim yükselişe geçiyordu : Pedro Almodovar .
Almodovar'ın sinemasını bir cümleyle özetlemek gerekirse benimkisi " Ödipal - Elektral Sinema " olurdu .
Bu kanıya varmak için yönetmenin filmografisinden birkaç film adını telaffuz etmek bile yeterli .
( " Sinir Krizinin Eşiğindeki Kadınlar " , " Yüksek Topuklar " , " Bağla Beni " , " Çıplak Ten " , " Annem Hakkındaki Her Şey " v . s. ) Almodavar sinemasında Franco sonrası dönemde İspanya'da başlayan yozlaşmanın izleri yoğun biçimde kendini hissettirir .
Nasıl ki güçlü bir travmanın sonrasında , travmayı yaşayan insanın karakterinde tamiri mümkün olmayan marazlar baş gösteriyorsa İspanyol sineması da benzeri etkileri vakit katbetmeden dışa vurmaya başlamıştır .
Almodovar'ın sorunlu erkekleri ve kadınlarının özünde hiçbir dertleri yoktur .
Bunun nedeni de aslında yaşamla olan bağlarının pek de sıkı olmamasından ve marjinalitenin sınırlarında dolaşan amaçsız bireyler olmalarından kaynaklanır .
Artık sanatsal yapıtın yaratıcısının herhangi bir mesaj kaygısı yoktur .
Serbest hareket alanı kazanmak bir çok İspanyol yönetmende hareketsizlik durumu yaratmıştır .
Saura'nın filmlerinde bile eski tarzındandan kopmalar , yoğun biçimde gözlemlenir .
Ustanın bu dönemde çektiği " Carmen " , " Ay Carmela " gibi filmler geleneksel İspanyol folklorüne geri dönüşü simgelemektedir .
Sistemle pek sorunu kalmayan Saura , artık seyirlik filmler yaparak eski yırtıcılığını törpülemeye başlamıştır .
İspanyol Sineması'nın yarım yüzyıllık macerası bu biçimde gelişirken 1980'li yıllardan sonra çok sayıda genç yönetmen sahneye çıkmaya başlar .
Bu dönemden sonra uluslararası pazarlara açılan İspanyol yönetmen ve oyuncular hem Hollywood'da hem de kendi ülkelerinde eş zamanlı olarak çalışmaya başlarlar .
Ama Almodovar'ın şekillendirdiği tarz gücünden hiçbir şey kaybetmez .
Artık Amerikalı ve Avrupalılar'ın görmek istediği türden bol şamatalı , kalabalık kadrolu , panayır havasında filmler yapılmaktadır .
Sinema giderek turistik bir nesne haline dönüşmektedir .
Geçtiğimiz hafta gösterime giren " La Comunidad - Halkımız Avanta Peşinde " son dönem İspanyol Sineması'nın yukarıda saydığımız bütün klişelerini içinde barındırmaktadır .
Öte yandan Saura'nın ilk dönem filmlerinde nesneleşen " Mikro - İspanya " olgusu da ilginç biçimde bu filmde kendine yer bulur .
Adından da anlaşılacağı gibi - La Comunidad / Cemiyet - film dar bir çevredeki insanlar arasında yaşanırken aslında İspanya'nın mevcut durumuna da fakında olarak ya da olmayarak göndermeler yapmaktadır .
Halkımız Avanta Peşinde ' yi incelemeden önce , filmin yönetmeni Igleasia'nın kökeninden ötürü ufak bir parantez açmakta yarar var : İspanya'dan ayrılmak için mücadele veren Bask ülkesinde doğan gençler genellikle üniversite eğitiminden sonra Madrid'e giderek kariyerlerini bu kentte sürdürme yolunu seçiyorlar .
Özellikle sinema endüstrisinin merkezi olan Madrid , bu işle uğraşmak isteyenlerin zorunlu olarak ikamet etmeleri gereken bir yer konumunda .
Durum böyle olunca bir çok Bask kökenli yönetmen de Madrid'de mesleğini sürdürüyor .
Basklı yönetmenler içinde akla ilk gelen isimler , Montxo Armendáriz , Julio Medem , Juanma Under Ulloa ve Alex de la Igleasisa oluyor .
Ünlü yönetmenler arasında bu kadar çok Bask kökenli isime rastlayınca akla ilk gelen soru , " Bir Bask Sineması'ndan söz edilebilir mi ? " oluyor .
Ne yazık ki bundan söz etmek pek mümkün değil .
Çünkü söz konusu yönetmenlerin neredeyse tamamı filmlerini İspanya'da ve özellikle Madrid'de çekiyorlar .
Üstelik Bask ülkesiyle ilgili herhangi bir konuya da ilgi duydukları pek söylenemez .
Ender olarak Bask'ta çekilen filmler de ise genellikle Bask bölgesinin coğrafi güzelliklerini sergilemek dışında yerel bir motife rastlanmıyor .
Bu durumun nedeni ise Bask sorununun hala tabu olarak görülmesinden kaynaklanmakta .
1965 yılında , beş erkek kardeşin en küçüğü olarak Bilbao da doğan Alex de la Igleasia , sosyoloji profesörü bir baba ile ressam bir annenin çocuğudur .
Franco öldüğünde 10 yaşında olan Alex , bu çalkantılı dönemin kendi üzerindeki etkilerini ileride çekeceği ilk filmi " Accion Mutante - 1993 " de anlatacaktır .
Gençliğinde bilim - kurgu , gerilim sineması ve çizgi romana ilgi duyan Alex , Basklı bir süper kahramanın maceralarını anlattığı " Burdijaun " adlı çizgi romanı çizmeye başlar , yayınlandığında pek beğenilmeyen bu çizgi romandan sonra kendini iyice sinemaya adayan Igleasia , filmlerinde gerçeküstü temalara olan eğilimiyle dikkat çeker .
Bilim - kurgu ve çizgi romana olan ilgisi bu eğilimin nedenlerini anlamamız açısından yararlı olacaktır .
Pedro Almodovar'ın desteğiyle çektiği beşinci filmi " Halkımız Avanta Peşinde " ile bütün dünyada büyük ilgi toplayan Igleasia , bu filmde İspanyol Sineması'nın en büyük yıldızı Carmen Maura ve usta oyuncular Emilio Gutiérrez Caba , Eduardo Antuña ve Paca Gabaldón ile çalışarak tümü sözel performansa dayalı olan senaryosunu , başarılı biçimde yansıtmış .
" Alt / Üst Kültür " kavramlarıyla oynamayı seven yönetmen , eski bir apartman dairesinde yaşayan orta sınıf İspanyollar'ın , maddi çıkarları uğruna birbirleriyle giriştikleri mücadeleler ve yapmak zorunda kaldıkları ittifaklar arasında gidip gelen sürükleyici öyküsünde bu kez alt kültür üzerine birkaç söz söylemeyi tercih etmiş .
Öykünün komşular arasında geçiyor olması ve filmin hareket alanının bir apartmana sıkıştırılmış olması bize hemen yukarıda bahsettiğimiz Saura'nın Mikro - İspanya'sını hatırlatıyor .
20 sonra ilk defa tatile çıkarak Euro Disneyland'a giden apartman yöneticisi otoriter Emilio , olayları şiddet yoluyla halletmeye meyilli apartman sakini Castro , kendini Yıldız Savaşları'nın Darth Vader'ıyla aşırı biçimde özdeşleştiren Charli ve başkalarının evlerinde , yabancı yataklarda kendi düşlerini gerçekleştirmeye uğraşan Julia ve diğer tüm apartman sakinleri fazlasıyla karikatürize ve derinlikten uzak olmalarına rağmen bazı metaforik ögeleri de üzerilerinde taşımaktalar .
Igleasia'nın film boyunca kendini hissettiren , kısa yoldan finale gitme çabaları sonucunda ulaşılan final seyirciyi tatmin etmekten uzak .
Filmin sonuna eklemlendirilen bol efektli kovalama sahnesi yapıştırma bir trük olduğunu fazlasıyla hissettiriyor .
Yıldız Savaşları , Hazine Adası gibi filmlere yapılan filmsel göndermelerin yanı sıra , " Matrix " ten ödünç alınan damdan dama zıplama sahnesi de gerekliliği ve hangi amaca hizmet ettiği konusunda ciddi soru işaretleri barındırıyor .
Karakterler daha derinlikli işlenebilse film , " kara komedi " halinden sıyrılıp iyi bir drama dönüşebilirmiş .
Ne var ki yönetmenin tercihini komediden yana kullanmış .
Buna rağmen , başarılı oyuncu seçimi ve dar mekanda yarattığı filmsel trafiğiyle " Halkımız Avanta Peşinde " eli yüzü düzgün bir vodvil izlenimi veriyor .
