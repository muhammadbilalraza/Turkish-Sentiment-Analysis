Walt Disney'in yeni animasyon filmi " Bolt , " bir yanıyla Peter Weir'ın unutulmaz klasiği " The Truman Show " a oldukça benziyor .
Bir aksiyon dizisinin başrolünde yer alan Bolt da tıpkı Truman gibi gündelik yaşamının bir televizyon şovunun parçası olduğunu bilmiyor ; sahte bir sinema gerçekliğinin içinde yaşıyor .
Peki , Bolt'un içinde bulunduğu bu durum ne kadarıyla bizim sinema salonunda büründüğümüz ruh halini aynalıyor ?
Hızla değişen sahneler ve " 24 " vari kurgu oyunlarıyla çevrili bir aksiyon ortamında açılan " Bolt , " ilk on dakikası boyunca gerçekten de kendimizi bir televizyon şovunun hareketli gidişatına kaptırmamıza izin veriyor .
Gidişatın bize vaat ettiği bu aksiyon dolu ortama iyice adapte olduğumuz anda ise , film birdenbire bizleri Bolt'un gerçekdışı aleminden uzaklaştırarak izlemekte olduğumuz her şeyin bir çeşit televizyon gerçekliğine hizmet ettiğini vurguluyor .
Böylelikle , Bolt'un nasıl bir hayal dünyasının içinde yaşadığını ve bu dünyaya nasıl kuvvetli bağlarla tutunduğunu daha da belirgin hale getiren film , aslında bizlere izleme sürecinin kendisine dair önemli bulgular sunuyor .
Çünkü Bolt'un televizyon dünyasından çıkar çıkmaz yaşadığımız keskin düşüş esasında tam da sinema salonunun ışıkları yandıktan ve filmle aramızdaki özdeşleşme süreci sona erdikten sonra hissettiğimiz uyanma anını hatırlatıyor .
Böylelikle " Bolt , " sürükleyici hikayesiyle bir yandan bizleri gidişatının içine çekip , sinemaya has o tanıdık özdeşleşme sürecini yeniden yaratırken , bir yandan da bu sürecin her aşamasını görünür kılarak çift taraflı bir anlatıma kavuşuyor .
İşte tam da bu yüzden " Bolt " u izlerken bize en samimi gelen ve bizi en çok güldüren karakter hep Rhino oluyor .
Kendisiyle ilk tanıştığımız anda korunaklı bir fanusun içine sığınmış , televizyon izlemekte olan Rhino , gidişat boyunca Bolt'un süper güçleri olduğuna inanmaya devam eden tek karakter olarak yoluna devam ediyor .
Şüpheci ve alaycı Mittens'ın tüm uyarılarına rağmen Bolt'un sıradan bir köpek olduğu fikrini reddeden Rhino , aslında her şeyin farkında olsa da çoğunlukla televizyon gerçekliğine inanmayı seçtiği için bu oyunu sürdürüyor .
Kendisini dış dünyadan ayıran plastik fanusu gibi , televizyon dünyasının soyutlayıcı atmosferi de onu küçük hayal dünyasının içine hapsediyor .
Rhino , bu dünyanın keyfini çıkarma kararını sürdürdükçe aynı oyuna yeni baştan başlıyor .
Ancak plastik fanusunun kapağını açıp , kendisini dış dünyaya bıraktığı an , süper köpek Bolt'un televizyon gerçekliğiyle çevrili dünyası da üzerindeki etkinliğini kaybediyor .
Bu nedenle de Bolt'un süper güçlerini kullanarak , hapsedildiği kamyondan çıkmaya çalıştığı sahnede , Rhino'nun kurtarıcı kimliğine bürünüp , Bolt'u özgür bırakması bizleri hiç şaşırtmıyor .
Nitekim Rhino korunaklı televizyon dünyasını / fanusunu terk edip , Bolt'la olan özdeşleşme sürecine noktayı koyduktan sonra , Bolt sadece mecazi anlamda değil , gerçek anlamda da özgürlüğüne kavuşuyor .
Rhino kendisine inanmayı bıraktıktan sonra sıradan bir köpek olduğunu fark eden Bolt , etten kemikten yapılma bedenini ve onu çevreleyen dünyayı keşfetmeye başlıyor .
Sinema izleyicilerinin film içindeki temsilcisi konumundaki Rhino'nun , Bolt'un süper güçlerine olan inancını kaybettikten sonra , hala daha Bolt'u desteklemeye devam etmesi ise ekran başında anlatılan hikayeyi soluksuzca seyreden bizlerin bir başka ruh halini ortaya koyuyor .
Sinema perdesinde gördüklerimizin ( hele de bir animasyon film izliyorsak ) elle tutulur bir gerçeklik vaat etmediğini bilsek de , film izlerken ekranda gördüğümüz hayali karakterlerle birlikte sevinmeye , heyecanlanmaya , hatta korkup , fiziksel tepkiler vermeye hep devam ediyoruz .
' Ekranda izlediklerimin hayal ürünü olduğunu biliyorum , ama yine de . ' cümlesiyle açıklayabileceğimiz bu çelişkili duygu , tıpkı Rhino gibi kendimizi sinema perdesindeki renkli görüntülere , uzak dünyalara ait hissetmemize olanak tanıyor .
Aslına bakarsanız , bir sinema filminin ayakta kalmasını , hatta var olmasını sağlayan en önemli etmenin de yine bu cümlede gizli olduğunu söyleyebiliriz .
Keza , bizlerin kendi yansımalarımızı sinema ekranında görmeye ihtiyacımız olduğu kadar , sinema ekranının da yüzeyine yansıtacak yüzlere ihtiyaç duyduğu kesin .
Bolt'la Rhino arasındaki ilişkinin böylesine eğlenceli ve sürükleyici olmasının en belirgin nedeni de izleyiciler ve sinema perdesi arasındaki bu büyüleyici alışverişi aynalıyor olması belki de .
" Bolt " derinlemesine irdelendiğinde bizlere film izleme sürecimize dair önemli işaretler veren ve gizliden gizliye sinemayı niçin bu kadar sevdiğimizi , beyazperdeye niçin büyük bir sadakatle bağlı olduğumuzu gösteren bir çalışma aslında .
Bu işaretleri görmek için satır aralarına bakmak yeterli .
Herkese Mutlu Yıllar ! * Klasik Sinekritik yazılarından çok farklı değil mi ?
Yılda bir kez , yılbaşı haftası , Beyazperde eleştirmenleri klasik eleştiri mantığından uzaklaşıyor .
Uçuş serbestliği bizzat editör tarafından desteklenmiştir !
