13. Cuma 80'li yıllarda fırtına gibi esen teen - slasher türünün çok özel filmlerinden .
11 filmlik bir seriye imza atan bu efsaneye yeni bir halka daha eklendi .
" Bu film beklediğimiz gibiydi " dersek , " beklenildiği gibi " çıkması ne bir övgü ne de bir yergi anlamını taşır .
Zira 13. Cuma serisindeki filmlerdeki olaylar , aslında neyle karşılaşacağınızı önceden bildiğiniz bir şablonla cereyan eder .
Kızlı erkekli bir grup vardır .
Bu grup tatil yapma hevesiyle ormanlık bir göl kıyısına tatil yapmaya giderler .
Başlarda yöreyi avucunun içi gibi bilen garip bir ihtiyar gençleri uyarır ama onu dikkate alan olmaz .
Sınırsız bir eğlencenin koynuna atarlar kendilerini .
Sonra da birer birer mefta oluverirler .
İşte bu kadar !
Bu yeni filmimiz de bu rotada ilerliyor elbette .
13. Cuma'nın geleneksel çizgisinden uzaklaşmıyor ama sıradan ve silik karakterleriyle hayal kırıklığı yaratıyor .
Jason karakterinin davranışları , yürüyüşü , hareketleri o akli noksanlığı ve ürpertici donukluğundan uzak bir görüntü sergiliyor .
Seriye sadakat anlamlı bir durum ama bu gibi önemli hususlarda yapılan yanlışlar böylesi kült bir filmde dikkatlerden kaçmayacaktır elbette .
Jason'ın serinin ileriki bölümlerinde , aslında filmin çıkış noktası olan " intikam " kavramından giderek uzaklaştığını görmüştük .
Bu filmde de aynı durumu görüyoruz .
Bir amaç taşımadan öldürmeye devam ediyor Jason .
Filmde Jason'ın ünlü hokey maskesinin ilk kez taktığı ana şahit oluyoruz , ki bu dikkat çekici bir nokta .
Dikkat çekici noktalardan bahsederken , bu anlamda hemen filmdeki cinsellik unsuruna da değinelim .
Bu filmde seks sahnelerine epey ağırlık verilmiş .
Cinselliğe bu kadar ağırlık verilmesinin başarısızlık korkusuna karşı alınmış bir tedbir olduğuna dair fikirleri güçlendirmesi doğal .
Yönetmen Jason'ın ününe güvenmiş ama senaryosuna aynı derecede güvenememiş anlaşılan .
Aslında 13. Cuma efsanesini 80'lerden bugüne uzanan süreçte apayrı bir gözle incelemek lazım .
Serinin ilk filmi 70'lerden beri süregelen muhafazakar anlayışın istediği şekilde yazılan senaryolar ve finallere hizmet eder bir vaziyetteydi .
Özgür seks , uyuşturucu , aile büyüklerine saygı , büyük sözü dinleme gibi kavramların önemini dile getiren bir anlayışın tarafını tutan bir anlayışa sahipti .
Bakire kızın ve en masum erkeğin hayatta kalması ile bu iyice gözümüze sokulurdu .
Ancak günümüzde çok da fazla anlam taşımıyor bu şablon .
O ulvi ve uyarı dolu mesajlar isabeti imkansız birer atıştan farksız .
Hatta ortada böyle bir hedef bile yok neredeyse .
Buna da ihtiyaç yok zaten , geriye kalan sadece Jason ve o tek başına çok şeye yeter .
O kült bir karakter ve işi kendine özgü stiliyle öldürmek .
Bu serinin büyük tutkunları var .
Onlar için bu serinin filmlerini beğenip beğenmemek gibi bir tercih söz konusu olamaz .
Ne yapıldıysa izlenir .
Bu kitleyi bir kenara ayırıp geriye kalan sinemaseverler için vasatı zor yakalayan bir yapım olduğunu söyleyebiliriz kısaca .
Ama Jason her şeye rağmen cinayet konusunda çok özel bir karakter olduğunu hatırlatıyor bizlere .
Her ne kadar hal ve hareketleri eski Jason'dan biraz farklı olsa da , hiç işkence yapmadan , uzatmalara gitmeden , kan fışkırtmadan , seri halde işlediği cinayetlerle o özgün imzasını atıyor beyazperdeye .
