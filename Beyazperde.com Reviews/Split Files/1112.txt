Fantagraphics gibi Kuzey Amerikalı bağımsız yayınevleri , Avrupa çizgi romanının üretken ustaları ve beyazperdeye bile hayli orijinal filmler kazandıran Japon mangaları varken , Marvel’ın yaşlı kahramanlarına o kadar çok iş düşmüyor artık .
En azından yetişkin okuyucu açısından .
İşte bu durumun fazlasıyla farkında olan Marvel ve diğer büyük yayınevleri , en popülerinden en marjinaline kadar bütün kahramanlarını farklı formüllerle ayakta tutmaya çalışıyor .
Korku temaları barındıran goth süper kahraman Ghost Rider da son dönemde önemli çizgi romancılara emanet edildi .
Hell To Pay öyküsü efsanevi çizgi roman sanatçılarından Richard Corben tarafından çizilirken , 2006’nın en önemli Ghost Rider öyküsü diyebileceğimiz Road To Damnation ise Preacher’ın yaratıcısı olan Garth Ennis tarafından yazıldı .
Road To Damnation , cehennemden kurtulabilmek için Melek Kazaan ile anlaşan Ghost Rider’ın sıkı mizahı ile , karanlık çizimleri ustaca birleştiriyordu .
Karanlık dinsel içeriği , rock ’n’ roll simgeleri ve aşırı mizahı ile Marvel’ın olgunlaşan yanlarının tam da yetişkin okuyucunun damak tadına uygun olduğunu ortaya koyuyordu .
Hollywood’un yavaş yavaş ' Marvollywood'a dönüşmeye başladığı bir dönemde , Ghost Rider’ın da beyazperdeye sıçramaması en azından ticari açıdan büyük bir kayıp olurdu herhalde .
Fakat , ' işini bilen ' Avid Arad ve diğer prodüktörlerin Hayalet Sürücü projesinin ilk zamanlarında verdikleri şaşırtıcı bir karar gerçekten garip karşılandı .
Frank Miller gibi sıkı çizgi romancıların el attığı , türünün ilginç kahramanlarından Daredevil’ı beyazperdeye taşıyarak ' kötü çizgi roman filmleri ' furyasına öncülük yapan Mark Steven Johnson’ın projenin başına getirilmesinden söz ediyoruz .
İkinci şaşırtıcı haber ise , Hayalet Sürücü’nün süper kahraman karizmasıyla doğmadığı aşikar olan Nicolas Cage’e verilmesi oldu .
Filmin senaryosuna da imza atan Mark Steven Johnson , Daredevil’a göre daha titiz davranmış bu filmde .
Ghost Rider’ı olgunlaştıran öğelerin filme ne kadar taşındığı tartışılır ama en azından çizgi roman filmlerinde çok sık göremediğimiz özenli bir oyuncu yönetimi var .
Karakterinin yüzünü alevli bir kurukafa ile paylaşan Nicolas Cage , belki de daha ' büyük ' süper kahramanları oynayabileceğini ispat etmek için elinden geleni yapmış .
Sevgilisini canlandıran Eva Mendes ise , zeka seviyesi en yüksek kahraman aşıkları sıralamasında dereceye girebilir .
Oyuncu , rolüne latin sıcaklığı ve sempatik bir mizah katmış .
Filmin sürprizleri olan ' Mephistopheles ' Peter Fonda ve gizemli Sam Elliott ise kesinlikle kusursuzlar .
Filmin en büyük rol çalanı ise , Blackheart’ı canlandıran Wes Bentley .
Sıradan görünüşüne rağmen mizah sahibi tehlikeli bir düşman portresi çiziyor genç oyuncu .
İşte bütün bu oyunculuk başarısına , filmin ertelenmesine bile neden olan görsel efektler eklenince , filmin gerçek ve kurmaca bütün kahramanları sınıfı geçiyor .
Daredevil’da ve pek çok çizgi roman uyarlamasında yaşadığımız rahatsızlıkları burada hissetmiyoruz .
Derinlere daldığımızda ise , filmi Hulk veya Batman Başlıyor’a göre vasat kılan senaryo problemlerini görmemek imkansız oluyor .
Ghost Rider hayranı Johnson , elindeki malzemeye fazladan bir derinlik katma konusunu maalesef yanlış yerlerde değerlendirmiş .
Sabah akşam The Carpenters dinleyen , gösterilerden para kazanan bir grup sert erkek arasında elinden kitap düşürmeyen ve belgesel delisi ( ! ) olduğu gözümüze sokulan bir Johnny Blaze , kimi sahnelerde tüm filmi ciddi ciddi parodiye yaklaştırıyor .
Senaryonun göze batan bir eksikliği de , serüven duygusunun zayıflığı .
Küçük yaşlarda babasını yaşatmak için şeytanla gönülsüz bir anlaşma imzalayan Johnny Blaze’ın Ghost Rider’a dönüşmesi hayli geç geliyor .
Cehennem kaçkını çeteyle olan mücadele daha çok filmin sonlarına saklanmış .
O yüzden izlediğimiz öykü , Ghost Rider’ın en temel hikayesini basit bir şekilde özetlemekle yetiniyor .
Kahramanın içerdiği derin korkular ve ince mizah ile çizgi roman sayfalarında karşımıza çıkan etkileyici cehennem / kıyamet tasvirleri ve yol filmlerine özgü asfalt kokusu Hayalet Sürücü’de yok .
Daredevil sonrası bu ortalama yönetmenden nefret edenler , koyu nefret duygularını incelterek filmden çıkabilir .
Fakat Ghost Rider’ı Garth Ennis’in yorumuyla bilenler veya süper kahraman filmlerinin Batman Başlıyor ile geldiği düzeyden fazlasıyla memnunluk duyanlar , filmin Faust referanslarına rağmen ne kadar yüzeysel olduğuna şaşıracaktır .
