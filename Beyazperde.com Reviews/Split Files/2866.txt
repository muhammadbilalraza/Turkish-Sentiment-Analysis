Amerika'yla aynı anda vizyona giren Tehlikeli Takip ( End of Watch ) , Özel Tim ( S. W . A. T. ) ve İlk Gün ( Training Day ) filmlerinin senaristi David Ayer'in ilk yönetmenlik denemesi .
Daha önce yazdığı filmler gibi burada da polis dünyasına sokuyor bizi Ayer .
Polisleri sadece zengin bir dramatik malzeme olarak görmediği , onlara hayranlık duyduğu belli kendisinin . 
Birlikte devriye gezen ve polis akademisinden beri arkadaş iki polis memurunu tanıtıyor bize Tehlikeli Takip .
Latin kökenli Mike Zavala'yı Çarpışma ( Crash ) filminden hatırlayabileceğiniz Michael Peña ; iş ve arkadaş ortamında yaşadığı her şeyi nedense kameraya çeken Brian Taylor'ı ise Jake Gyllenhaal canlandırıyor .
Bu iki karakterin pek akıllı adamlar olduğunu söyleyemeyiz .
Yeri geldiğinde rozeti çıkartıp bir şüpheliyle yumruk yumruğa kavga edebiliyorlar .
Sürekli kaba , belden aşağı bir muhabbet içindeler .
Ancak filmin onlara sempatiyle yaklaştığı kesin .
Söz konusu bir çocuğun hayatı olduğunda kendilerini düşünmeden bir yangına dalabilen , kural tanımazlıkları aslında işlerini daha iyi yapıp birer kahramana dönüşmelerini sağlayan iki karakter olarak sunuyor David Ayer onları bize . 
Filmin en büyük artısı , gerçekçiliği denebilir .
Ayer'in iyi bir diyalog yazarı olduğu ortada .
Birer kahramana dönüştürdüğü karakterlerinin akılsız taraflarını da gözardı etmiyor .
Bir iki başarılarının ardından madalya alınca , özellikle Taylor'ı şöhret çarpıyor biraz .
Kendi görevleri olmayan , yetkilerini de fersah fersah aşan işlere burnunu sokup terfi etme hayallerine kapılıyor .
Arkadaşı Zavala da onu yalnız bırakmıyor tabii .
Burada akılsızca bir taraf olduğunun yönetmen de farkında .
En azından öyle umuyoruz .
Ancak neticede kahraman olma sevdasıyla boylarından büyük işlere kalkışan , ergenlikte takılı kalmış bu iki adam üzerinden de olsa tüm polislik müessesesine bir güzellemeye dönüşüyor Tehlikeli Takip .
Neredeyse bir propaganda filmiymişçesine .
Gerçekçi karakterler çizip doğal diyaloglar yazarak bunu dengelemeye çalışsa bile , bize yine de tatsız gelen tarafı bu . 
Yoksa gerçekçi diyalogları , aynı ölçüde doğal oyunculukları , Akıl Defteri ( Memento ) filmiyle Oscar adaylığı bulunan kurgucu Dody Dorn'un dinamik kurgusuyla uygulama başarısız değil .
Tek bir problemli detay haricinde , kendi içinde iyi bir film bile sayılabilir neredeyse .
Ama bütün bu meziyetleri dönüp dolaşıp polislere methiye düzmekten daha fazlasına hizmet etmiyor .
Ha , bundan zevk alabilecek ya da etkilenecek seyirciler de vardır muhakkak .
Ama olabildiğince doğal bir paketle bize sunulsa da izlediğimizin bir propaganda filminden ibaret olduğunu fark etmek bizim biraz tadımızı kaçırıyor . 
O demin bahsettiğim problemli detay , filmin biçimini de belirleyen , karakterlerin taşıdıkları video kameralar mevzusu .
Sadece Jake Gyllenhaal'un karakteri değil , bazı sokak çetesi üyeleri bile ellerinde kamera taşıyıp çevrelerinde olan biten her şeyi kaydediyorlar .
Bu öyle bir noktaya varıyor ki , iki polisimiz karşılıklı birer yaka kamerası taşımaya bile başlıyorlar .
Ama neden ?
Problem bu .
Neden sorusunun cevabı yok .
Bu kameralar senaryonun hiçbir yerinde işe yaramıyor , hiçbir olayın çözümüne katkıda bulunmuyorlar .
Yönetmenin tek derdi belli ki filmi sadece bu kameralardan izlediğimiz algısını yaratmak ve gerçeklik duygusunu artırmak .
Fakat filmi sadece bu kameralardan izlemediğimiz de çok bariz .
Dolayısıyla filmin kurmaya çalıştığı bu gerçeklik illüzyonuna da ikna olmuyoruz .
O zaman neye hizmet ediyor bu kameralar ?
Hiç .
Hedefine ulaşamayıp işlevsiz kalmış bir detay sadece . 
Amerikan televizyonlarında buna çok benzer bir dizi var aslında .
İzleyenler vardır belki ,  Southland .
O da gerçekçi polis hikayeleri anlatan ve hak ettiği ilgiyi görememiş bir dizi .
Tehlikeli Takip , Southland'in daha aksiyonlu ve argonun daha rahat kullanıldığı bir sinema versiyonu gibi .
Bu kadar polise hayranlık dürtüsüyle hayata geçirilmemiş olsa , pekala daha ciddiye alabilirdik . 
Twitter : aliercivan
YouTube : Paralel Kurgu
