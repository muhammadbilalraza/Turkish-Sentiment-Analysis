Film izlemekle o film hakkında yazı yazmak çok farklı .
İlki , günlük koşuşturmaca içinde sinema etkinliğinden ne anladığınızla ilgili .
Vakit geçirmek , gerçek dünyadan kopmak , hayatınıza farklı bir açıdan bakma fırsatı aramak için film izliyor olabilirsiniz .
Eninde sonunda sizi sinema salonuna götüren ya da DVD çalarınızın Oynat tuşuna basmaya iten " merak " tır .
Yazarın ise , etkinliği , perdede son yazıları gördüğünde başlar .
İzlediğiniz filmi anlamaya çalışır , onu okura anlatma yollarını bulmaya çalışırsınız .
" Hiç beğenmedim " ya da " çok beğendim " gibi iki uç sonuçtan birine varsanız bile , bunun nedenleri sıralayıp okuru ikna etmeniz gerekir .
Ben işim gereği Televizyon haberleriyle meşgulüm .
Zamanımın büyük bölümünü alıyor doğrusu .
Beyazperde için yazdığım kritiklerin sayısında da bu yüzden azalma var .
Serdar dürtüklemese neredeyse film izleme etkinliğini unutacağım .
Film dünyasına daldığımda ise , Türkiye'nin sorunlarından bir parça uzaklaşma fırsatı buluyorum .
Çok kötü bir film bile olsa beni bu açıdan rahatlatıyor .
Ama iş onunla kalsa iyi !
Çok merak etmediğiniz , hatta ilgi alanınıza girmeyen bir film hakkında da yazmanız gerekebiliyor bazen .
Bu bir yandan da beni kışkırtıyor .
Bilgisayarın başına oturduğunuzda neler çıkarabileceğinizi " merak " ediyorsunuz .
Tablosunda ne gördüğünüzü soran bir ressam olsa karşınızda , bocalarsınız .
Oysa eleştirileri , filmi yapanlar için değil seyirci için kaleme alıyoruz .
Bunun hem rahatlatıcı hem de sorumluluğu gereği zorlayıcı yanı var .
Yılın son eleştirisi olarak payıma düşen Transporter 3'ü yazarken hem olumlu hem de olumsuz bulduğum noktaları sıralayacağım size .
Böylece en doğru kararı yine siz , yani seyirci verecektir .
Malum , sürekli " Fight Club " , " Memento " , " Eternal Sunshine Of The Spotless Mind " ya da " Insider " gibi ( liste çok uzar ) filmler çekilecek değil ; arada , özellikle popüler sinemaya , ihtiyacı olan gişeyi / ilgiyi çekecek yapımlar da lazım .
" Sadece " eğlence veya " sadece " heyecan vaat edenler .
Ya da hayranı olduğunuz oyuncunun - aynı filmi yeniden çektiği şeklinde de yorumlanabilecek
- " devam " filmleri .
Şu saptamayı yeri gelmişken yapalım .
Aksiyon filmleri , popüler sinemanın olmazsa olmazı .
Arada çıkan başyapıtlar , doğası gereği " arada bir " çıktığından , orta karar filmlere sektörün devamlılığı açısından muhakkak ihtiyaç var .
Gelin görün ki , hep vurgu yaptığımız , hani şu " orijinal hikaye " bulma sıkıntısı , aksiyon türünü de sarmalamış vaziyette .
O yüzden tür ayırmaksızın A sınıfı oyuncuları bugünlerde sürekli " remake " yapımlarda izliyoruz .
Aynı hikayeleri , günümüzün ünlü simaları anlatıyor bize .
Ama örnekse ; " King Kong " u ilerleyen teknolojiyle daha gerçekçi yapmak , orijinal filmin tadını veremiyor .
Ne diyorduk , ha evet , " Transporter 3 " .
Kendisi bir aksiyon türü örneği , evet bir devam filmi , evet başrolde yine aynı yıldız , Jason Statham .
Yıldız demişken , bu adamdan yeni Bruce Willis yaratma çabası ne zaman sona erecek merakla bekliyoruz .
Olmuyor işte .
Çok tutan filmlerin devamının çekilmesini de " öykü " yokluğundan kanıksadık aslına bakarsanız .
TV dizisi çeker gibi , her seferinde " acaba kahramanımızı bu kez nasıl bir macera bekliyor " u vaat eden filmlerle meşgul oluyoruz .
Ama hakkını yemeyelim , Statham'ın büyük bir özbenlik katkısıyla canlandırdığını düşündüğümüz Frank Martin nam - ı diğer " taşıyıcı " , bu kez seriye yenilikler ( ! ) getiriyor .
Taşıdığı kargonun ne olduğunu bu kez merak ediyor , üstelik bu " kargo " ile yakınlık kuruyor .
Martin'in arabasını günbatımına park edip yanındaki Ukraynalı arzu nesnesi ile sarmaş dolaş hali , şahsen beni epey şaşırttı .
Transporter 3 " ta ilk filmin heyecanı , aksiyon sahnelerinin bolluğu da yok . Yenilikse bu da yenilik ! Dolayısıyla TV dizisi mantığından hareketle , serinin zayıf bir bölümü olduğunu rahatlıkla söyleyebiliriz . İyi şeylere bakalım bir de . Otomobillerin otoyolda kapışması , Statham'in tehlikeli sahnelerde dublör kullanmaması , Prison Break'ten tanıdığımız Robert Knepper'in filmin ortalamasının hayli üzerinde " kötü adam " performansı sayılabilir . Ha bir de Martin'in kurşun geçirmez arabasının camını bir tekmeyle tuz buz etmesi var , enteresan . Yönetmene ise laf yok . Ödüllü kısa filmci Olivier Megaton'un pekala son Bond filminin yönetmeni olabileceğini söyleyebiliriz . Hatırlayın " Quantum Of Solace " te , seri boyunca ilk kez bir aksiyon sahnesinde Bond'un kaybolduğuna hüzünlenerek tanıklık etmiştik . Oysa Megaton , en azından dövüş sahnesi ya da araba kovalamaca sahnesi nasıl çekilir , bunları bildiğini gösteriyor . Hem de hızlı kurguya rağmen kimin nerede olduğunu kaybetmeden . Filmimiz bu haliyle ( yani bir öyküsü yokken ) ne kadar iyi olabilecekse o kadar iyi . Yönetmeni , ( kaçınılmaz ) başrol oyuncusu ve kötü adamı sayesinde benzerlerinden , hani şu " vasat " dediğimiz aksiyonlardan bir adım önde görünüyor . Ancak Transporter 3 , yine de ilk iki filmi beğenenlerin zayıf olarak değerlendireceği , aksiyon film severlerin ise çabucak unutacağı bir yapım gibi geldi bize . Yazar , yazısının sonuna geldi . Aklındaki soru şu : "
Bu yazıyı okuyan seyirci ne anlamalı ? " . Yönlendirmeler isabetli oldu mu ? Acaba filmleri 10 üzerinden not ya da yıldız sistemiyle değerlendirsek daha mı kolay olur ? Yoksa seyircinin filmi izleyip vereceği notu veya yıldızı önceden tahmin etmeye çalışmak , yani şimdi yapmaya çalıştığımız daha mı heyecan verici ? Film izleme ve hakkında yazma etkinliği sona erdi . Bundan sonrası seyirciye ait . Yazar diğer işine , haber bültenlerine geri dönüyor şimdi . Acaba Küresel Mali Kriz bugün kaç çalışanı işinden " teğet geçti " . Acaba Hükümet üyeleri bugün hangi ilginç açıklamaları yaptı ? Acaba ışık saçmayan " aydın " lar bugün kimden özür diledi ? Yazar , kendisini bu konulardan uzaklaştıracak bir film çıkana kadar size iyi seneler diliyor . * Klasik Sinekritik yazılarından çok farklı değil mi ? Yılda bir kez , yılbaşı haftası , Beyazperde eleştirmenleri klasik eleştiri mantığından uzaklaşıyor . Uçuş serbestliği bizzat editör tarafından desteklenmiştir !
