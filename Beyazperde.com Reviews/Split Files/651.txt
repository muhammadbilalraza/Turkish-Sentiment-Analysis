Hristiyan mitleri üzerine kurulu filmlerin ortak özellikleri vardır .
Bunlar kimi zaman rahatsız edici durumlara yol açabilirler .
Neler mi :
- Genellikle bu filmler korku ve gerilim ögelerine yaslanan filmlerdir .
Korku ögesi ise Tanrı değil , Şeytan'dır .
- Bu filmlerde her zaman pozitif bilim ve mahdumları geri kafalı olarak tasvir edilir .
Din ve dini objeler , şeytanın varlığı gibi kavramlar kimsenin bilmediği inanmadığı " modern düşünceler " gibi sunulur .
- Her zaman inançsız olanlar ibret olsun diye kaybeder , inançlı olanlar kaybetseler de cennete gideceklerinden kazanırlar .
- Din , içine girilemeyen bir korku ögesidir .
Constantine'in ilk bakışta verdiği izlenim de bu ögeler ile yoğrulmuş koca koca bütçeli , bol yıldızlı , iyi karakter oyuncularını toparlamış sıradan bir büyük prodüksiyon olduğu .
Özellikle çizgi romanın yayımlanmadığı bizim ülkemizde bu çok da normal .
Madem çizgi roman bizde yok , biz de elimizdeki filme bakalım .
Çizgi romanı yazıya hiç bulaştırmayalım .
Yukarıda saydığım özelliklere göre incelediğimizde Constantine'in ayrıştığı bir çok yönü var .
Evet , Constantine fazlasıyla karanlık , zaman zaman geren hatta ürküten bir yapım .
Bununla beraber , mizahi ögeleri , çizgi roman trüklerine uygun karakterleri ve ele aldığı meseleye olan hınzır bakış açısını hiç elden bırakmayan bir film .
Keanu Reeves'in artık senaryo seçmeyi , hatta rolüne cuk cuk sesleri çıkartmak suretiyle oturmayı adet edindiğini ispatlayan Constantine , bir yönetmenin ilk filmi olarak oldukça şık duruyor .
Jeneriğinden , kapanışına kadar kendini hissettiren şahane prodüksiyon tasarımı da klasik manada artık hiçbir şey vermeyen , umut vaad etmeyen dini temalı gerilimlerin kayması gerektiği mecrayı belirtiyor .
Kuşkusuz Constantine'in en önemli özelliklerinden biri de , şeytani ağırlıklı tür filmlerinin bir çoğuna hem çok benzemesi , hem de hiç benzememesi .
Her şeyden önce , dünyanın Hristiyan olmayan geri kalanını ve Hristiyanların da bir çoğunu rahatsız eden şu " kimse bize inanmıyor " mavalını okumuyor .
Hatta bununla müthiş bir şekilde dalga da geçiyor .
Zira filmde Rachel Weisz'in oynadığı Angela'nın Keanu Reeves'e söylediği " ben şeytana inanmam ! " sözleri ve Reeves'in onu inandırma çabası ilk bakışta insanı " yine mi klişe , yine mi kör gözüm parmak ! " diye düşündürse de , sonrasında Weisz'in bunları sırf kendi kaderinden kaçmak için sarfettiğini , haliyle yalan söylediğini anlıyor , ters köşelere yatmak suretiyle haklı bir gol yiyoruz .
Filmin erdemlerinden biri de , tüm bir dini gerçekliği alıp fantastik bir dünyanın içine yerleştirmesi .
Yani diğer çizgi romanlarla kıyaslayacak olursak , Şeytan'ı bir nevi Kingpin , Constantine'i Demir Adam , Örümcek Adam vesaire , Angela'yı bir Lois Lane ya da Mary Jane , Gabriel'i ( Cebrail ) , Rahip Henessy'i ve Midnite gibi karakterleri de bu tip hikayelerdeki yan iyiler ya da kötüler gibi görmemiz mümkün .
Hatta Tanrı'sal güçleri ve Tanrı'yı bile .
Tamamen eski bir mitolojiyi kullanarak onlardan yeni bir mitoloji üretiyor film .
Gerçekçi olmak , yahut tabuları devirmek gibi bir kaygı taşımıyor .
Bu da cüretkar bir film olmasını , en nihayet iyi bir seyirlik olmasını sağlıyor .
Ayrıca film , bir çok açıdan tanıdık olan Şeytan'ın oğlu Damien'ın dünyaya gelme çabasına yer verirken , bunu engellemeye çalışan Constantine'in yardım aldığı kişi de filmden alınan zevki üç katına çıkarıyor .
İroninin ve basmakalıpların dışına adım atmanın dibine vuruluyor .
Haliyle kim iyi kim kötü kim kazandı kim kaybetti gibisinden bir tartışmaya girmiyorsunuz bile .
Zira ana karakterimiz Constantine , zaten bir faninin gidebileceği en kötü yere , cehenneme çoktan gitmiş de gelmiş bile .
Haliyle , dini öteki tarafla muhabbet edilen , kendisinden korkulmayan bir öge olarak ele alışı , adeta Şeytanla okey oynayıp , meleklerle barbut atabilecek samimiyette bir adamı anlatışıyla Constantine son zamanların en kayda değer dini içerikli filmlerinden biri .
Daha ne olsun ?
