Luc Besson'un yönetmenliğini yaptığı birçok filmde , aşağı yukarı aynı kadın karakteri farklı hikayeler içine kurguladığına dikkat ettiniz mi ?
Besson filmlerinde sanki hikayelerdeki kadın karakterlerin ruhlarını ele geçirip , onları benzer görünüş ve davranışlarla süsleyen görünmez bir varlık var .
Bu varlık , Besson kadınlarının , aynı ailenin fertleriymiş izlenimi vermelerine sebep oluyor neredeyse .
Aile demişken , duru güzellikleriyle meşhur bu kadınları herhangi bir gruba dahil etmeye çalışırsak onların peri kızları gibi mitolojik yaratıklarla aynı topluluk içinde yer alabileceklerini de söyleyebiliriz rahatlıkla .
Nitekim Luc Besson , son filmi Angel - A'da , kadın karakterlerinden birini gerçek anlamda bir melek olarak kodlamıştı .
Yönetmenin kendi kitabından uyarladığı animasyon filmi Arthur ile Minimoylar'da ise yine tam bir Besson kadını diyebileceğimiz karakter , bir elf prensesi olarak çıkıyor karşımıza .
Anlaşılan Besson , son zamanlarda yönetmenlik koltuğuna oturduğunda , hayalinde yarattığı kadınları , tıpkı hayalindeki öyküler gibi doğrudan mitolojik taraflarını gözler önüne sererek sunmayı yeğliyor .
Yeni filmi Arthur ile Minimoylar'a baktığımızda bu iddiamızın daha da kuvvetleniyor .
Luc Besson , hemen hemen her filminde anlattığı öyküleri gündelik gerçekliğimizde karşılaşmayacağımız olağandışı öğelerle süsleyen bir yönetmen .
Bununla beraber filmlerinde hayal ve gerçek arasında öyle güzel bir denge kuruyor ki , ne kadar tuhaf olay örgüleriyle karşılaşırsak karşılaşalım , gördüklerimizi saçma bulmuyoruz .
Çünkü Besson'un yarattığı denge olup biten her şeyi filmin kendi gerçekliği içinde oldukça tutarlı , dahası gerçekçi hale getiriyor .
Kelt mitolojisinden yola çıkılarak yazıldığı her halinden belli olan Arthur ile Minimoylar , işte böyle bir dengenin ürünü .
Kendi içinde bizimkinden çok farklı bir gerçeklik barındıran film , bizlere üzerinde uzun uzun düşünülmüş son derece inandırıcı bir kurgu ile karşı karşıya olduğumuzu hissettirmekte .
Bütün bunlar bir yana , yazı diliyle yaratılan bir dünyayı , sinema diline uyarlama görevinin o dünyayı yaratan yazara verilmesi , bana kalırsa uyarlama bir filmin başına gelebilecek en güzel şey .
Arthur ile Minimoylar , başına vuran bu talih kuşunu çok iyi değerlendiren bir yapım .
Besson , görselleştireceği hikayeyi en iyi bilen kişi olmanın verdiği özgüveni filmin her karesine yansıtmayı başarmış bana kalırsa .
Yaratılan dünya , insanın gözlerini kamaştıracak kadar rengarenk ve görkemli .
Karakterlerin giydikleri kıyafetler bile görüntüye ince ince işlenmiş ve cesurca tasarlanmış .
" Önemli olan boyunun küçüklüğü değil , kalbinin büyüklüğüdür " sözünden yola çıkan filmde , karakterlerin tepkilerini ve hareketlerini kaplayan özgüven duygusu , insana ilham verecek düzeyde .
Öte yandan , Arthur ile Minimoylar , sömürgeleştirme döneminde kolonilerdeki yerli halkın yaşayışını gözlemlemek üzere uzak diyarlara gönderilen antropologların , o dönemdeki icraatlarını yumuşak bir dille eleştiren de bir yapım .
Film , yerli halkın alışkanlıklarını gelişmiş ülkelerin " tüm dünya için tek doğru " prensibinden güç alarak değiştirmeye , onları öğrettikleri pratik yöntemlerle kalkındırmaya çalışan antropologların bu hareketlerinin ne gibi sonuçlar doğurabileceğini gizli gizli gözler önüne seriyor .
Bir mekana iyi gelen , bir diğerini yok edebilir fikrini heyecanlı bir kurgunun içine yayarak seyircilerle paylaşıyor .
Filmin , Luc Besson'un bütün karakteristik özelliklerini içinde barındırdığını söyleyebiliriz .
Görsel zenginliği , hareketli temposu ve espirili anlatımıyla izleyicileri sürükleyen , eleştirel tutumuyla dünyevi mesajlar vermeyi amaçlayan Arthur ile Minimoylar'ın tek falso tarafı Türkçe dublajı olsa gerek .
Dublajın , bütün bir film boyunca bizi rahatsız ettiği söylenemez .
İlk dakikalarda filme yabancılaştırıcı bir öğe olarak karşımıza çıksa da bir süre sonra insan kendini karakterlerin Türkçe konuşmasına alıştırıyor .
Fakat şahsen ben , David Bowie , Madonna , Snoop Dogg gibi isimlerin seslendirdiği bir filmi tekrar izleyecek olsam orijinal seslendirmesiyle seyretmeyi yeğlerdim .
