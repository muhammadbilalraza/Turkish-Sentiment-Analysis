Fransız sinemasının , festivallerde boy gösterenlerin yanı sıra popüler tarafa meyleden romantik komedilere de yöneldiğine tanık oluyoruz son yıllarda .
Alexandre Castagnetti , Hollywood gibi aşkın ve romantik komedinin güvenli limanlardan biri olduğunu düşünmüş olmalı ki bu çarkın içine giriyor ve kolay izlenir bir film sunuyor .
Dizi ve filmlerde belirli aralıklarla karşımıza çıkan ‘Havada Aşk Var’ , son olarak yine popüler sinema dilindeki Fransız filmiyle gelmişti karşımıza .
Başrollerinde Marion Cotillard ve Vincent Elbaz’ın yer aldığı 2005 yapımı filmde ( Ma Vie En L'air ) , pilotları simülasyon programlarıyla uçuşa hazırlayan ancak uçmaktan ölesiye korkan bir adamın aşkı uğruna korkusuyla yüzleşmesi konu edilmişti .
Yeni ‘Havada Aşk Var’ ( Amour et Turbulences ) , isminin altını çizmek istercesine geçtiğimiz günlerde izlediğimiz Pedro Almodovar’ın ‘Aklımı Oynatacağım’ ( Los Amantes Pasajeros ) filminde olduğu gibi uçakta ve tek mekanda geçecek izlenimi veriyor ilk bakışta .
Üç gün sonra evlenmek üzere nişanlısının yanına uçan Julie ( Ludivine Sagnier ) ve iş görüşmesi için yola çıkan çapkın mı çapkın Antoine ( Nicolas Bedos ) , 6 saat boyunca yan yana koltuklarda seyahat etmek zorunda kalan iki eski sevgili .
Kapalı mekanda açılmayı bekleyen eski defterler ve verilmesi gereken hesaplar , yan koltuktakilerin katılımıyla zenginleşmeyi hedefleyen hikaye örgüsüyle geliyor önümüze .
Geçmişleri ve ilişkileri hakkında hiçbir şey bilmediğimiz eski sevgililerin tanışmalarından ilişkilerinin bitimine kadar geçen süreyi geriye dönüşlerle izlediğimiz Havada Aşk Var , şablona uygun ‘kendini iyi hisset’ filmlerinin Fransızcasına bir örnek .
Yeni ya da ‘orijinal’ bir örnek mi ?
Pek sayılmaz !
Sadakati ve sorumluluk almayı erteleyen , kadınları baştan çıkarma konusunda doğuştan şanslı genç / orta yaşlı adamla aşkı arayan kadının karşılaşmasıyla başlayan ilişki ve film bu şablondan besleniyor , gelişme ve sonuç bölümleri de aynı tonda devam ediyor .
Kadın tarafında , sürekli müdahale eden ama aynı zamanda en yakın arkadaş konumunda duran o çok alıştığımız anne figürü ile erkek tarafında renk ve eğlence katması için eklenen en yakın arkadaş gibi yan karakterlerden tutun da , tesadüfler , yanlış anlaşılmalar , kıskançlıklar , dolap / kapı ardına gizlenen aldatmanın temsili gibi anlatımlara kadar tahmin edilebilir her şey bu aşk hikâyesinin bir parçası . ‘Havada Aşk Var’ın en zayıf yönü de öyküdeki sürpriz eksikliği zaten .
Ancak ‘romantik komedi’ söz konusu olduğunda bu durumun ‘iyi hisset’ formülüyle avantaja dönüşüp keyif vermesi de mümkün .
Sempatik oyuncu Ludivine Sagnier ile çapkın görüntüsüne yakışan Nicolas Bedos , kimi zaman tiyatro sahnesine götürseler de bizi , aşk konusunda derinlikli değil belki ama nüktedan kıvamında iyi bir ikili oluşturuyor . ‘Aşkın Ömrü Üç Yıldır’ filminde yine Antoine olarak izlediğimiz , ‘Sadakatsizler’in yazarları arasında da yer alan Nicolas Bedos , artık başrole de terfi ettiğine göre , ileriki yıllarda daha sık görülebilir beyazperdede .
Romantizm ve hoş vakit için tasarlanmış Hollywood usulü ‘Havada Aşk Var’ , hafif bir romantik komedi !
Öte yandan dostluğun , kardeşliğin , direncin birleşimiyle başka türlü ‘aşk’ın yaşandığı bambaşka bir filmin içinde olduğumuz şu günlerde , romantizm ve kısa da olsa Esther Phillips’in nefis yorumuyla ‘Try Me’ dinlemek hoş bir terapi olabilir .
Türün düşkünleri için .
