Britanya yeraltı edebiyatının önemli yazarlarından Irvine Welsh’in eserlerinin sinemayla münasebeti Danny Boyle’un çok sevilen filmi Trainspotting ile başladı , malumunuz .
Danny Boyle’un Trainspotting’deki en büyük başarısı , Irvine Welsh’in romanlarındaki sonuçsuzluk , çaresizlik ve yargısızlığı çok iyi bir şekilde anlamasıydı .
Trainspotting , bir anlamda ele aldığı kültür çevresine dair hiçbir önermede bulunmuyor ; sadece her şeyin nasıl yürüdüğüne dair bir portre çiziyor ve bu portreyi hiçbir şekilde sakil hale getirmiyor , bilakis eğlenceli bir kılıfa sokuyordu .
Filmin bu büyük ve değerli çelişkisi Trainspotting’i önemli yapmaya yeter de artardı .
Irvine Welsh külliyatından daha sonra sinemaya uyarlanan önemsiz birkaç film ve kısa filmden sonra , ikinci kez yazar iddialı bir şekilde perdede .
Bu kez filmimizin adı Filth / Pislik .
Filth , ortalama değer yargılarına göre baktığımızda ‘korkunç’ bir polisin hikayesizliğini anlatıyor .
Tıpkı Welsh’ün çoğu eseri gibi , net bir başlangıcı ve net bir sonucu olmadığı aşikar .
Başkarakterimiz Bruce , çevresine karşı büyük bir nefret besleyen , bencil ve kaba bir adam .
Hayatını uyuşturucu ve seks ekseninde yaşıyor ; iyi ve kötü kavramlarının derinliğine dair hiçbir güdülenmesi yok .
Ya da öyle zannediyor .
Pislik de Bruce’un yaşadığı bu değerler dilemması üzerine bir film .
Yazının başında az buçuk bahsettiğimiz Danny Boyle’un ‘anlayışlı’ yaklaşımı Jon S. Baird’in “Pislik”inin en büyük eksiği .
Filth , bir yandan oldukça keyifli bir sinema dili tuttururken diğer taraftan apaçık bir durum öyküsünü bir olay öyküsüne dönüştürmek için büyük bir çaba sarf ediyor .
Bu hevesle izleyenini filmin ilk anından itibaren inşa ettiği bir sürpriz finale hazırlıyor .
İşin kötüsü , bu finali çok önemsiyor .
Bu finali önemsemesinin ceremesini ise filmin bütününde çekiyor .
Sadece bu finali güvenli hale getirmek için koskoca bir film skeç üstüne skeç yöntemiyle ilerliyor .
Böylece seyirci tam olarak ne izlediği hakkında bir fikre sahip olmadan yönetmenin çok güvendiği o final çıkageliyor .
Bütün büyü kayboluyor .
Hikaye anlatma konusundaki bariz bir amatörlüğün getirisi olan bu film yapma formülüne rağmen Baird’in özellikle teknik anlamda başardığı bazı şeyler var .
Bunlardan en önemlisi filmin görsel dili .
Baird , filmin o fena finali haricinde hiç ciddileşmiyor hatta daha da laubali olmak adına şok edici geçişlerle olmadık anlatım değişikliklerine gidiyor .
Kimi zaman bir filmi zayıflatacak hamleler Pislik’in güçlü tarafları .
Kısacası , Baird’in görsel dili , senaryodaki başarısızlığının üstünü bir nebze olsun örtmeyi başarıyor . “Pislik”ten geriye en çok iz bırakan şey ise James McAvoy’un muhteşem oyunculuk performansı .
McAvoy , tartışılmaz bir şekilde kariyerinin en iyi performansını takdim ediyor .
Hem de yüzüne ve bugüne kadarki duruşuna ilk aşamada pek de uymayan bir anti - kahraman ile .
Rolüne sürekli olarak viski içerek hazırlandığını itiraf eden McAvoy , çin diyalektiğinin ( yin yang ) insani temsillerinden biri oluyor adeta .
Uzun lafın kısası , Pislik , kimi taraflarıyla sınıfı geçen ancak genel ortalamada tatmin etmeyen bir film .
Hatta Baird’ın yönetimine bakınca film için “Zeki ama çalışmıyor " dahi denilebilir . İleride çalışacağı umuduyla .
