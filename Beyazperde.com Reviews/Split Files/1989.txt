Televizyon kökenli Raşit Çelikezer'in sinemaya geçişi , geçtiğimiz sene içinde izlediğimiz Erden Kıral filmi Vicdan ile oldu .
O filmin senaristi olarak karşımıza çıkan Çelikezer , şimdi de yine kendi yazdığı ilk yönetmenlik denemesiyle karşımızda .
Gökten 3 Elma Düştü , birbirinden farklı karakterlere sahip üç insanın öyküsünü anlatıyor .
Yalnız yaşayan , asker emeklisi Recep , küçüklüğünden beri görmediği torunu Ali ve aynı binada yaşayan fahişe Nilgün .
Bu üç kişinin arasındaki çatışmalar ve yakınlaşmalar , yaşadıkları binanın dışındaki ilişkileri filmin eksenini oluşturuyor .
Filmin en önemli gücü , başarılı oyuncu kadrosu .
Köksal Engür , Bennu Yıldırımlar ve İsmail Hacıoğlu , zaman zaman onları kısıtlayan mizansenlere ve yapay , kitabi diyaloglara rağmen filmi izlettiriyor , hatta yeri geldiğinde açıklarını kapatıyorlar .
Ancak iyi oyuncular hiçbir zaman bir filmi kurtarmak için yeterli olmamıştır .
Raşir Çelikezer'in elinde kimi güçlü tarafları da bulunan bir öykü var .
Ama senaryosundaki eksiklikler ve filmin bir sinema duygusu taşımıyor olması gibi iki de temel problemi var .
Gökten 3 Elma Düştü , her zaman çok geveze olmasa bile , bütününde televizyon hissi veren bir yapım .
Sinema dili , görüntü yönetimi , teknik malzemesi ister istemez bunu getiriyor .
Bol sayıda yan karakteri ve öyküsü , bunları farklı noktalarda kesiştiren ve hatta kronolojik sırayı da bozarak bizi sürprizli bir finale hazırlayan yapısıyla iddialı bir film olduğuna şüphe yok .
Ancak bu iddiayı karşılayacak sinemasal gücü yok .
Çelikezer'in tüm yan öyküleri , aslında filmin final bloğunu hazırlayan araçlardan ibaret .
Fakat onları da yaşayan karakterler yapabilmek uğruna , aslında bizi veya ana karakterlerimizi fazla ilgilendirmeyen o kadar çok şeye vakit harcıyor ki yönetmen , filmin süresi de iki yorucu saati aşıyor .
Bu esnada , pek yenilir yutulur gibi olmayan çok sayıda tesadüfe de bel bağlıyor .
Babil , Çarpışma veya Yaşamın Kıyısında çizgisinde bir film değil Gökten 3 Elma Düştü .
Üzerine gide gide kullandığı bu tesadüfler , aslında öykünün inandırıcılığını zedeliyor .
Filmin önemli temalarından biri , Recep karakteri üzerinden işlenen kişisel dönüşüm hikayesi .
Ancak katı mizaçlı bir asker emeklisi olan Recep ile fahişe Nilgün arasındaki çatışmanın yerini dostluğa bırakması süreci eksik filmde .
Recep birdenbire Nilgün'e iyi davranmaya başladığında , biz sadece şaşırıyoruz .
Daha önemlisi , final .
Öncelikle , kötülerin cezasını bulduğu bir masal için bile fazla sert bir son sunuyor Çelikezer kötü adamına .
Ama asıl Recep'in finaldeki tavrına bizi hazırlayan hiçbir şey yok .
Ne olursa olsun , Recep gibi bir adamın asla yapmayacağı bir eylem bize yutturulmaya çalışılıyor .
Filmin bütününde o masal dokusunu bulamadığımız için belki , finalde yaratılmaya çalışılan hava çok yabancı duruyor .
Tüm bunlar bir kenara , başka yazarlar tarafından da belirtilmiş bir mesele var ortada .
Gökten 3 Elma Düştü , birkaç ay önce Bursa İpek Yolu Film Festivali'nde En iyi Film seçildi .
Ondan bir yıl önce , yine aynı festivalde Meksika - ABD ortak yapımı Babamız ( Sangre de mi Sangre / Padre Nuestro ) adlı bağımsız bir film ödül kazanmıştı .
Babamız'ın öyküsü ile Çelikezer'in filmi arasında tesadüfle falan açıklanamayacak denli temel bazı benzerlikler var .
Filme , bunu gözardı ederek bakmak mümkün değil .
Sonuç olarak , iyi oyunculuklar ve Gustavo Santaolalla'nın işlerini fazlaca hatırlatan bir temaya rağmen başarılı sayılabilecek müziklerden fazlasını bulmak zor Gökten 3 Elma Düştü'de .
Raşit Çelikezer , Inarritu - vari bir film yapmaya çalışmışsa eğer , maalesef olmamış .
Zaten olmazmış da ?
Malzeme o değil .
