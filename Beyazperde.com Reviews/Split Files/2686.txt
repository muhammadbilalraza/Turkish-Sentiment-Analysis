Ünlü korku serisinin ilk filmi Paranormal Activity 2007 yılında çekilmiş olmasına rağmen ancak 2010 yılında izleyiciyle buluşabilmişti .
Korku sinemasının remake'lerle türünü devam ettirdiği bir dönemde gayet iyi gelmişti ve heyecanlı bir yazı yazmıştık buraya : ' Korku sinemasının iyice muhafazakarlaştığı ; orijinal öyküler bulmak yerine eskileri pişirip önümüze koyduğu bir dönemde , izleyicilerin arasından çıkan bir yönetmenin küçük paralara çekip , haklı olarak stüdyoların kafasına fırlattığı bir film bu ' demiştik .
Abartmamışız .
Ortada ciddi tartışmalar ve kalabalık hayranlar yaratmış , eleştirmenlerin de desteğini alan bir film olunca haliyle devam filmlerinin gelmesi kaçınılmaz oldu .
Serinin öncül filmlerini anmaya devam edelim .
İkinci fime dair düşüncelerimizi şöyle özetlemiştik Beyazperde'de : ' İlkinin ikiz kardeşi .
Hatta yaratıcıları sonlarını da benzetmiş , fakat ilkinde bize taze gelen , bizi şaşırtan , huzursuz eden detaylar burada etkisiz eleman . '
Serinin üçüncü filmine dair haberlerin gelişi zerre heyecan yaratmamış , orijinalinin ağırlığını azaltan bir adım olarak değerlendirilmişti .
Haliyle .
Fakat ummadık taş baş yarınca üçüncü filmin bizi şaşırtan başarıları üzerine şöyle şeyler yazmıştık : ' Şüphesiz serinin ilk filmi kadar şaşırtmıyor , çarpmıyor , çaresiz bırakmıyor bizi .
Ama ikinci filmden çok daha iyi ve bu defa ortada işleyen bir senaryo ve ansızın kapanan grenli kapılardan fazlası var . '   Üçüncü film serinin takipçilerini tatmin eden son devam filmi olabilir mi ?
Olabilir .
Dördüncü filme dair yazdığımız yazıda  ' bu gidişle seri , Testere serisini bile mumla aratacak ' demiştik .
Doğrusu serinin ' bir iyi bir kötü film ' kuralıyla hareket etmesine bile razıydık .
Öyle olsaydı beşinci film olan Paranormal Activity : İşaretliler'in iyi bir film olması gerekirdi ama baştan söyleyelim , tatmin edici olmaktan uzak .
Serinin yeni filminde California'da yaşayan Latin kökenli bir ailenin tekinsiz evine konuk oluyoruz .
Evin gençleri kamerayla şenlikli aileleri çekerken zamanla ilgilerini tuhaf sesler üreten yaşlı komşularına çevirmeye başlıyorlar .
Bu arada küçük bir kazanın ardından amatör filmcilerden biri süper güçlere sahip olmaya başlıyor ve komşuda pişen şeytani güçlerin gölgesinin kendilerine düşmeye başladığını fark ediyorlar .
İşaretliler , serinin geneli içinde ' korku'ya en az yatırım yapan film olarak öne çıkabilir .
Keyifli bir Latin çevresi filmi gibi başlayan yapım , zamanla bir Chronicle kopyasına dönüşmeye başlıyor .
Serinin karanlık gücünü arkasına alan gençler pasif süper kahramanlığa soyunuyorlar ve hatta bunun sonuçlarını video sitelerinde paylaşarak dikkat çekmeye çalışıyorlar .
Sonlara doğru ise serinin öncül filmlerinden hatırladığımız karanlık ev gezinmeleriyle korku hayranları hatırlanıyor .
Bu arada finalde küçük bir sürpriz olduğunu da hatırlatalım .
Paranormal Activity serisi yoluna devam edecek gibi gözüküyor .
Beşinci filmin tek artısı , ev dışında  dinamik kamera kullanımı ve goPro kamera gibi ilginçlikleriyle başı sonu olan bir hikaye kurmayı başarması .
Fakat o hikaye , son yılların en ilginç fantastik gençlik filmlerinden biri olan ve süper kahramanlık hadiselerine farklı bir yaklaşım getiren Chronicle'a banzedikçe sıradanlaşmaya başlıyor .
Lafı çok uzatmaya gerek yok ; birinci ve üçüncü filmlerin gerisinde , ikinci filmin bir tık ötesinde .
Ne yazık ki bu seriler kadar geniş kitlelere ulaşamayan çok ilginç filmler üretiliyor düşük bütçeli / bağımsız Amerikan korku sinemasında .
Türden soğumamak için onların izini sürün .
Batıl cephede yeni bir şey yok !
