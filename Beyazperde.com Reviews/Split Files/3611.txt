Ait olduğu ülkenin sınırları içinde yaşanan olayları eleştiren bir filmi , olan biten her şeye dışarından bakan bir gözle izlemek oldukça zor bir iş .
Film , küçücük bir ayrıntıyla kendi ülkesi için bir devrime imza attığı sırada , dışarıdan bakan bu göz neler olup bittiğinin farkında olmaksızın , senaryodaki devamsızlığa kafa yormakta olabilir örneğin .
Filmi sadece kendine göre yorumlar ve konunun sansasyonel niteliği ile pek ilgilenemez .
İşte Dolunay da tam bu kalıbın içine yerleştirebileceğimiz bir film .
Kendi ülkesi içinde sinemasal nitelikleri ile değil de yaratacağı tartışmalarla hatırlanabilecek bir film belki .
Tartışmaların dışında kalanlarıysa biraz sıkıntıya sokabilecek bir yapısı var .
Film , başladığı andan itibaren on beş yirmi dakika içinde karşımıza kaldırabileceğimizden fazla sayıda karakter çıkarıyor .
Bu karakterler arasında yine aynı sürenin içinde bütün dikkatimizi vermediğimiz takdirde tam olarak anlayamayacağımız bir takım önemli konuşmalar yapılıyor .
Ve daha ne olduğunu anlamadan bir de bakıyoruz ki , baş karakterimiz Antonio ile beraber politik bir cinayetin ortasındayız .
Bu durum eğer biz olaylara sadece Antonio'nun gözünden bakıyor olsaydık son derece başarılı olarak değerlendirebilirdi aslında .
Onun da içine nasıl düştüğünü anlamadığı bir olaya biz de onunla beraber aynı hisleri yaşayarak girebilirdik .
Böylelikle olayları beraber çözme fırsatını da yakalamış olurduk .
Fakat bir yandan olayın siyasi tarafına da tanık olmakta olan bizler , benzer bir hissiyatın içine girmekten çok neler olup bittiğini anlayamaz oluyoruz .
Bu da filme bakış açımızı değiştiriyor .
Bizleri olayların içine son sürat sokan film , temposunu bir anda düşürerek hikayenin siyaset , polis ve mafya üçgenini eleştiren yönüne ağırlık veriyor .
Bizlerse daha en baştan olayın ciddiyetini ve derinliğini kavrayamadığımız için , filmin bu eleştirel yönüne daha farklı bir gözle bakmaya başlıyoruz .
İlk olarak , film her ne kadar açıklamaya çalışsa da hükümetin içinde ne gibi yasa dışı dolapların döndüğü zihnimizde bir türlü tam olarak netleşemiyor .
Neler olup bittiğini , baş karakterimizin nasıl bir ruh hali içinde olduğunu tam olarak kavrayamadığımız için de hikayedeki her türlü klişe gözümüze batmaya başlıyor .
Seks düşkünü , umursamaz bakanlar , iktidarına aşık olmuş polisler , acımasız kadın gardiyanlar ve bunların yanında sanki o dünyaya ait değilmiş gibi konuşan , giyinen , yaşayan tuzağa düşürülmüş grafik tasarımcısı bir Meksikalı ve İngiliz karısı .
Meksika'daki sosyal sınıf farkının uç noktalarda olduğunu göstermek veya tuzağa düşmüş karakterleri bulundukları ortamdan olabildiğince yabancılaştırabilmek için böylesine farklı çizilmiş olabilecek karakterler , gerçekte kötü adamların klişe taraflarını öne çıkarmaktan başka bir işe yaramıyorlar .
Karakterizasyonu ve senaryosu bir türlü rayına oturmayan film , tam da bu klişeler yüzünden yolsuzluklara parmak basan bir yapım olmaktan çıkıp , Meksika'ya iyi bir gözle bakılmasını engellemeye çalışan bir karalama kampanyasına dönüşüyor sanki .
Belki de Dolunay , ülkesinin adalet sistemini gözler önüne sermeye o kadar fazla kaptırıyor ki kendisini , sinemayı sinema yapan özellikleri unutuveriyor .
Zekice oyunlarla süslenebilecek , kronolojik farklılıklarla gizemli hale getirilebilecek , ilginç ve bir o kadar da iyi bir amaca hizmet eden hikaye , bir şeyler kanıtlama çabası içinde yitip gidiyor .
Acıklı bir şekilde esas anlatılmak istenen de bu çabanın içinde kayboluyor .
Biz hikayede ne zaman bir yerlere ulaşabileceğiz diye düşünüp dururken , film kalıplaşmış karakterleri ve göz ardı ettiği sinema diliyle , bizleri kendisinden her dakika biraz daha uzaklaştırıyor ve en sonunda da hiçbir sonuca varmıyor .
Eğer Meksika'da yaşıyor olsaydık , belki de bu kadar sonuçsuz hissetmezdik kendimizi diye düşünüyoruz filmden çıkınca .
Gözler önüne serilmeye çalışılan yolsuzluk üçgenine bakıp , hayretler içinde gördüklerimizi onaylardık belki de .
Fakat sinemanın evrensel dili sayesinde bizler de filmin içinde kendi ülkemize dair bir şeyler bulmalıydık aslında .
Ama açıkça görülüyor ki aynı dili konuşmuyoruz filmle , duygularını anlayamıyoruz .
