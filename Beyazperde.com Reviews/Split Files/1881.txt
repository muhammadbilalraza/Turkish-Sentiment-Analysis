Gece Nöbeti ( Nochnoy Dozor ) ve Gündüz Nöbeti ( Dnevnoy Dozor : Mel Sudbi ) ' nden oluşan iki filmle tamamlanan üçlemesinden ( üçleme olacağını söylemişti , arada kaynadı ) sonra oldukça eğlenceli Wanted ile ilk Hollywood çıkarmasını yapan Timur Bekmambetov , aradan geçen 3 yıl içinde Amerikan Sineması'na yapımcı olarak da katkıda bulunmaya başladı .
Karanlık Saat ( The Darkest Hour ) ' in Rusya'yı mekan olarak almasını bundan bağımsız olarak düşünmek biraz zor , zira deplasman her zaman daha korkutucudur .
Bu noktada şu soruyu sormamız gerekiyor : Korkunun ecele faydası var mı ?
Cevap çok net bir şekilde : ' Yok ' .
Daha önce defalarca karşılaştığımız gibi . 
Amerikalı girişimci gençler Sean ( Emile Hirsch ) ve Ben ( Max Minghella ) ' in uzun süredir üzerinde çalıştıkları sosyal medya sitesinin sunumu için Rusya'ya gelmesiyle başlıyor film .
Daha ilk toplantıda fikirlerinin çalındığı gerçeğiyle yüzyüze kalan ikili , kafa dağıtmak için kalburüstü bir Rusya barına gidiyor ve felekten bir gece çalmaya başlıyorlar .
Alkolün bile saflıklarından ödün verdirmediği Sean ve Ben , koca bardaki iki Amerikan kıza kaptırıyorlar kendilerini ( bu noktada bile ' site fikrinizin çalınması iyi olmuş ' dedirtiyorlar ) .
Sonrası elektrik kesintisi , gökyüzünden yere inen enerji topları , küle dönen insanlar , dört günlük saklanma süreci ve dışarı çıkınca farkedilen gerçek : Herkes yok olmuş . 
Son dönemde yeniden doğuşunu yaşayan yaratık istilası filmlerinin son halkası Karanlık Saat , senenin diğer tür örnekleri Uzaylıların Şafağı ( Attack The Block ) ' nın enerjisine uzak , Yukarıdaki Tehlike ( Skyline ) ' nin basiretsizliğine yakın bir yerde duruyor .
İşin kötüsü Yukarıdaki Tehlike , film yapmaktan pek te anlamayan kişilerin kotardığı bir özel efekt sunumuyken , Karanlık Saat'in bu alanda bile seyirciyi heyecanlandıracak bir yetisi yok .
Kendisinden altı sene önce çekilen Dünyalar Savaşı ( War of the Worlds ) filminin birçok elementi , umarsızca bu filme yedirilmiş ancak neresinden tutarsanız tutun elinizin boş kaldığı bir ' çaba ' karşımızdaki .
Bu tip bir filmde kendinizle özdeşleştirebileceğiniz bir karakter , sizi gerebilecek bir ' öteki ' ya da görmediğiniz bir sinemasal yenilik olmayınca elde ne kalabilir ki zaten ? 
Tek amaçlarının dünyadaki mineral kaynaklarını sömürmek olduğu anlatılan istilacılar üç beş gencin peşinden neden ara sokaklara dalar , neden işlerini kısa yoldan halletmezler , galaksiler arası yolculuk yapabilirlerken kapısı kilitli bir mutfağa neden giremezler ve ' eski muhteşem Rus mermileri'ni her daim öven askerler bu filme neden bir yerinden girmek zorundadır ?
Bu soruların hepsi film bittikten sonra aklınızı kurcalayacak , emin olabilirsiniz . 
Fragmanlarında izlediğinizden fazlasını göremeyeceğiniz bu ' karanlık ' bir buçuk saat , amatörlüklerle dolu bir video filmi kıvamında ilerliyor .
Olayları istilacıların gözünden gördüğümüz ' ısıya duyarlı ' POV çekimler ( bkz : Av / Predator ) ) muhtemel gerilimi tamamen yok ederken , bugüne kadar gördüğünüz en karanlık 3D deneyimi de işin tuzun biberi oluyor . Keşke , finale doğru belli bir kişilik kazanan istilacıların yüzlerini seçmeye başladığımız sahneler de bu kadar karanlık olsaydı . 
2006 tarihli düşük bütçe başarısı Right at Your Door ile ilk yönetmenlik deneyiminden alnının akıyla çıkan Chris Gorak , görüntü yönetmenliği geçmişinin de etkisiyle bazı resimlere ve boş sokaklara kafayı yormuş gibi görünüyor . Bunu yaparken bir çok temel ayrıntıyı atlayan yönetmen , bu ' boş sokakların ürkütücülüğü ' kozunun artık eskisi kadar ilgi çekmeyeceğini düşünememiş . Anlaşılan son yıllarda her kıyamet senaryosunda başrolü oyuncularla paylaşan hayalet şehirlerin de biraz dinlenmeye ihtiyacı var . 
Yetenekli olduğunu düşündüğüm oyuncu Emile Hirsch'in idare ettiği , Max Minghella'nın Sosyal Ağ ( The Social Network ) ' dan sonra ikinci kez internet sitesi fikrini başkalarına kaptırdığı ( benzer roller oynayanını görmüştüm ama bu kadarına da pes ! ) filmin en umut kırıcı yanı ise senaryoda imzası bulunan Jon Spaihts . Şahsi olarak benim ve birçok sinemaseverin 2012 beklentilerinde büyük yer kaplayan Prometheus'un da senaryo ekibinde olan Spaihts , umarım burada yaptığı affedilmez hataları tekrarlayarak Ridley Scott'ın başını yakmaz . firat_atac@hotmail.com / firatatac.tumblr.com
