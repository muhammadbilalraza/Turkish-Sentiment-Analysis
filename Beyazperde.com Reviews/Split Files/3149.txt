Steven Spielberg'in 1991 yapımı muhteşem Peter Pan filmi " Kanca " da Julia Roberts tarafından canlandırılan Tinker Bell , aklıma kazınan en derinlikli peri tasvirlerinden biriydi sanırım .
Filmde , tüm perilerin güzeller güzeli olduğu inancını kıracak biçimde görselleştirilen Tinker Bell , Peter Pan'e olan gizli aşkı ve asla insan olamayacak olmanın verdiği melankoliyle oldukça hüzünlü bir karaktere dönüştürülmüştü .
Tinker Bell'in Peter Pan'e olan aşkını itiraf ettiği ve onu bir kez öpebilmek için insan boyuna ulaştığı an ise filmin en unutulmaz sahnesiydi belki de .
Tinker Bell karakterinin iç çatışmaları ve derinliği " Kanca " nın hikayesi içinde belli bir amaca hizmet ediyordu .
Kaybetmek , istediğini elde edememek , yetişkin duygulara sahip olmanın bir parçasıydı ve büyümek tüm korkutuculuğuna rağmen hayatın akışının gerekliliğiydi .
Bu özellikleri sayesinde " Kanca " hem yetişkinlerin severek izlediği hem de küçük izleyicilere iyi örnek olan bir filmdi . Walt Disney'in eski usul animasyonlarından biri olan Tinker Bell serisinin üçüncü filmi " Tinker Bell ve Peri Kurtaran " ise son derece içeriksiz bir hikayeye sahip .
Film , yaz mevsiminin gelmesiyle diğer peri arkadaşlarıyla birlikte yazlık peri kampına taşınan Tinker Bell'in insanların yaşantısına duyduğu merakı vurgulayarak açılıyor .
Kamp içerisinde insanlardan saklanırken , bir yandan da doğanın işleyişine katkıda bulunmak için çalışan perilerin tersine , Tinker Bell iş bölümünde kendine uygun bir görev bulamayarak umutsuzluğa kapılıyor .
Bunun üzerine arkadaşlarının uyarılarına rağmen kamptan kaçıp , insanlara duyduğu meraka da yenilerek Lizzy adında küçük bir kızın babası ile yaşadığı evin yakınlarında dolaşmaya başlıyor .
Bu sırada Lizzy'nin elleriyle yaptığı peri evine hapsolan Tinker Bell , arkadaşı Vidia'nın gözleri önünde Lizzy tarafından kaçırılıyor .
Bu noktadan sonra filmde , her biri sıfır beden birer Barbie görünümünde tasarlanmış dişi perilerle , her nedense şişman ve komik görünüşlü olmalarına karar verilmiş iki erkek perinin Tinker Bell'i kurtarma çalışmalarını ve Tinker Bell'in perilerin Elmayra'sı olarak tanımlayabileceğimiz Lizzy ile kurduğu arkadaşlığı izliyoruz .
Erkek perilerin sakarlıklarını ve enteresan icatlarını gözler önüne sererek esprili bir anlatım yakalamaya çalışan filmin , dişi perileri ise yaramaz , süslü ve sığ fikirlerle donatılmış bir kız çetesi olarak tasvir ettiğini söyleyebiliriz .
Erkek perilerle mesafeli ilişkiler kuran , gereğinde onları alaya alan ve sınırlar koyan bu kız çetesinin varlığıyla , filmin 8-9 yaşlarında kız çocuklarına hitap ettiğini anlamaksa zor değil .
Diğer yandan , her bir periyi Barbie fiziğinde etrafa ışıltı saçıp , hayali çay partilerine katılan zarif birer hanımefendi olarak yansıtan " Tinker Bell ve Peri Kurtaran " ın perilere ' kızsal ' görevler yükleyip , zeka gerektiren işleri erkeklere yönlendiren gidişatı son derece cinsiyetçi bir yapıya sahip .
Bütün perilerin açık renk tenli ve ' batılı'görünüşlü olmaları ise tam da çeşitliliği ve çoğulculuğu genellikle göz ardı eden Walt Disney'in takınabileceği bir tavır .
Bununla birlikte , kafayı bilimle ve bilimsel verilerle bozmuş olan babasının ilgisini çekmek için çırpınan Lizzy ile kızlara özgü oyunlar oynayan Tinker Bell , tam anlamıyla " erkekler marstan , kadınlar venüsten " anlayışına hizmet eden bir başkarakter .
Erkekleri pragmatik düşüncenin kaynağı olarak gösterirken , kadınları dini inancın ve doğanın merkezine alan " Tinker Bell ve Peri Kurtaran , " bu nedenle çocuk zihnide kadınların ve erkeklerin sınırları belli , stereotipik pozisyonlara yerleştirilmesine neden olabilecek güçte .
Dolayısıyla film , başarılı bir animasyondan beklendiği gibi çocukların yaratıcılıklarını besleyip , kendilerine özgü , kendileriyle barışık karakter özellikleri geliştirmelerine yardımcı olmanın aksine onları genel geçer , kalıplaşmış değerleri benimsemeye yönlendirmekte .
Öte yandan , 2007 yılından beri varlığını sürdüren ve üç filmlik bir seri halini alan Tinker Bell'in tamamıyla pazarlama amaçlı bir yapım olduğu da açıkça görülüyor .
Hem Internet üzerinden hem de oyuncak mağazalarında satılan Tinker Bell ticari ürünleri , filmin biraz da bu ürünlerin pazarlanması için bir reklam kampanyası niteliğinde tasarlandığını da ortaya koyuyor .
Dolayısıyla , " Tinker Bell ve Peri Kurtaran , " aslında kelimenin tam anlamıyla ticari sinemaya hizmet ediyor .
Bütün bu nedenlerden ötürü , Walt Disney'in yeni animasyonu , küçük izleyicilere klişe ve kalıp değerler aşılayan hikayesi ve yetişkin izleyicileri sıkıntıya boğan samimiyetsiz atmosferiyle göz ardı edilmeyi hak eden bir film .
Tinker Bell ve Peri Kurtaran " ı herhangi bir sebeple izlemek zorunda kalanları memnun edebilecek tek şeyse filmin süresinin sadece 76 dakika olması . Bu noktadan sonra Walt Disney'den isteyebileceğimiz yegane şeyse şirketin artık 21. yüzyılda yaşadığımızı kabul etmesi ve değişen dünyanın değerlerine uygun hikayeler üretip , daha çoğulcu , çeşitliğine ve farklılığa önem veren , kadın haklarına saygılı bir yol izlemesi .
