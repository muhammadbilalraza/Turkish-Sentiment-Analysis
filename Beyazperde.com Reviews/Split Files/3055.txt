Star Wars sinematik evreni genişlemeye devam ediyor .
Rogue One ve Han Solo ile 1977’den bu yana masada olan şu Rebellion / isyan meselesine eklemlenen yan hikayeler ( spin - off ) hadisesi kimilerinin pek hoşuna gitmiyor .
Bu filmleri ciddiye almama eğiliminde olanlar bile var ama itiraf etmeliyim ; benim için asıl lezzetli hikayeler bu filmlerde !
Skywalker hanesinin başına gelenler , kız - oğul meseleleri ve soydan gelen kudret gösterilerini izlemek bana artık pek tat vermiyor .
O mesele , benim gönül tahtımda Return of the Jedi ile kapandı .
O yüzden Han ve Leia’nın oğlu Kylo Ren’in ergen aşırılıklarını izlemekten sıkılıyorum bile desem yeridir . 
 
Bunun yerine , galaksinin her tarafından sıradan insanların , ellerinde olan tek şeyi , yüreklerini ortaya koyarak giriştikleri mücadeleyi izlemek çok daha iyi geliyor bana .
Rogue One’ı bu yüzden sevdim .
Finaldeki fedakarlıktan bu sebeple etkilendim .
Güç onlarla olmasa bile savaşan ve sırası geldiğinde kendilerini feda eden gerçek kahramanlardı onlar .
Hakkını yemeyelim , ana eksende akan son Star Wars hikayelerinde de Finn ( John Boyega ) ve Rose ( Kelly Marie Tran ) gibi sıradan savaşçılarımız var ama dedim ya , galaksinin tozuna - çamuruna bulanmış , halk kahramanlarını her zaman tercih ederim . 
 
Karşımızdaki film , galaksinin en sıradan ama en önemli isyancılarından birini , Han Solo’yu karşımıza getiriyor .
Bu , sinemalarda izlediğimiz , karakter üzerine kurulmuş ilk Star Wars macerası ve bence Han Solo muhteşem bir başlangıç için en iyi isim !
Luke’un Tattoine’deki sıradan hayatından , Leia’nın saray günlerinden pek bir şey çıkacağı kanaatinde değilim ama Han Solo gönülsüz de olsa isyan hareketine katılana kadar neler yaşadığı , en azından sinema seyircisi açısından , muamma . 
 
Emektar sinemacı Ron Howard’ın , en sevilen SW bölümü olan Empire Strikes Back’in müsebbibi Lawrence Kasdan ve oğlunun yazdığı senaryodan çektiği film , Star Wars aleminin en karizma karakterinin gençliğine götürüyor .
Bu baba - oğul işbirliği önemli ve filmde özellikle Millenium Falcon üzerinden yapılan bir açıklamada etkisi hissediliyor .
Oğul Jonathan da bir Star Wars delisi . “Jon büyürken evimiz tamamen Star Wars ile doluydu” diyor Lawrence Kasdan . “Star Wars için müthiş bir heyecan duyuyordu , özellikle de Han için .
Onun bu coşkusu karakterle ilgili içimde beni heyecanlandıran her şeyi yeniden uyandırdı . ” Bu açıklama basit bir PR demeci değil , filmi izlediğinizde gerçekliğini hissedeceksiniz . 
 
Filme geçmeden önce , senarist ve yönetmen isimlerinin beni ziyadesiyle heyecanlandırdığını ancak cast’tan yana pek umutlu olmadığımı itiraf etmek durumundayım .
Neredeyse orijinal Galactica serisinde Dirk Benedict’in oynadığı Starbuck karakteri kadar süt oğlanı bir yüze sahip olan Alden Ehrenreich’ten nasıl bir Han Solo çıkacak diye merak dahi etmiyordum .
Hayranı bol ama bana göre Game of Thrones cast’ındaki en yanlış seçim olan Emilia Clarke’ı da yanına ekleyerek tüy dikmişler dedim ama yine de basın gösterimi için sinemanın yolunu tuttum . 
 
Burada biraz yanıldığımı söylemeliyim zira filmdeki genç Han Solo beni ikna etti , eğer bu yan hikaye sinemada değil TV’de devam edecek olursa da ( öyle bir niyet var diye biliyorum ) Alden Ehrenreich doğru seçim olabilir .
Zaten film başladıktan bir süre sonra artık kim , kimi oynuyor pek umrunuzda değil çünkü senaryo karakterle ilgili en merak edilen şeyleri açıklayarak her 15 dakikada bir ağzımıza bir parmak bal çalıyor .
Han Solo , Millenium Falcon’a nasıl sahip oldu , bu gemiye bu kadar takıntılı olmasının sebebi ne , Chewbacca ile dostluğu nerede ve hangi şartlar altında başladı , o ikonik tabancası kimden hediye ?
Film tüm bu soruların ve daha fazlasının cevabını veriyor ve Star Wars filmleri izlerken emin olduğum bir duygunun altını çiziyor . 
 
Ben hep Han Solo’nun tüm o haytalığına rağmen hem de Star Wars aleminin en temiz kalpli ve naif adamı olduğunu düşündüm .
İşte film tam da buraya nişan alıyor .
Han’ın o vurdumduymaz hallerinin aslında yaralanmamak ve aldatılmamak için giyilmiş bir zırh olduğunu , bir tutam dürüstlük ve samimiyet gördüğünde ise kendi davası değilse bile nasıl adandığını gösteriyor seyirciye .
Ve Han Solo’nun galaksinin en hızlı pilotu olmasındaki motivasyonu açıklıyor .
Han , hep bir şeylerden kaçmak ve sevdiklerine ulaşmak zorunda .
Bunun için gerçekten hızlı olması gerekiyor .
O telaşla gözü kara birine dönüşüyor ve olmadık riskler alıyor .
Sonuç ; karşımıza Kessel’i 12 parsekte geçen biri var !
Yıllar boyunca bununla övünen ve palavracılıkla suçlanan Han’ın bunu nasıl becerdiğine şahit olmak istemez misiniz ? 
 
O zaman kemerlerinizi bağlayın ve Millenium Falcon’un kokpitindeki arka koltuğa oturun ( önde Lando ve onun gizli android aşkı L3’ten boşalan koltuğu devralan Han ve Chewbacca var ) .
Karşımızda lunapark kıvamında , temposu hiç düşmeyen bir macera var .
Çizgi roman okurlarının seveceği DC kıvamı karanlık bir tonu da var , ( 90. Dakikaya kadar gün ışığında geçen bir sekans yok ) daha ne olsun !
Star Wars filmlerinin görsel efektleri sektör için hep çıtayı yukarı çeken işler oldu ancak artık öyle bir iddia yok .
Yine de pratik efektler ve CGI’yı ustaca birleştiren dengeli bir başarımı var .
Hele de Deadpool 2’nin dökülen CGI’larını ve berbat bir Colossus , Juggernaut kapışmasını gören gözlere çok iyi geldi .
Şimdi , yazıyı burada sonlandırıyor ve yakıta bir damla coaxium karıştırıyoruz .
İyi seyirler !
