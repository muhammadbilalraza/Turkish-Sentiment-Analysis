Cameron Post’a Ters Terapi  ( The Miseducation of Cameron Post ) , bu senenin başında Sundace Film Festivali’nin Amerikan bağımsız yapımlarının yarıştığı ana bölümünden büyük ödülle ayrılmıştı .
Film , lise öğrencisi bir genç kız olan Cameron’ın lezbiyen ilişkisinin ortaya çıkması sonucu , ailesi tarafından eşcinselliği tedavi etmeyi amaçlayan bir kampa gönderilmesini anlatıyor . 
 
Bu eşcinselliği dönüştürme terapisi ( gay conversion therapy ) kampları , Amerika’da özellikle doksanlarda çokça tartışılmış bir mevzuydu .
Bu filmin hikayesi de 1993 senesinde geçiyor zaten .
Fakat bu kamplarda gençlere sadece kendilerinden nefret etmeleri aşılanıyordu .
Cinsel kimliğin bir hastalık olmadığını , dolayısıyla tedavi edilemeyeceğini , zaten edilmesi de gerekmediğini inkar eden bir zihniyetti yani .
2018’de Cameron Post’a Ters Terapi dışında Boy Erased filminde de aynı meselenin işlendiğini göreceğiz .
Konunun yeniden güncel hale gelmesi , önemsenmesi , Amerika’nın mevcut siyasi ortamından bağımsız değil .
Bu kamplardan hala var ve Trump birçok azınlığın edinilmiş haklarını ellerinden almaya çalıştığı gibi , LGBTİ + topluluğun özgürlüğü için de tehdit oluşturduğundan , konuya dair filmler de yeniden gündeme geldi . 
 
Cameron Post’a Ters Terapi , lezbiyenliğinden kurtulması için kendisine olan bütün özsaygısını yitirmesine uğraşılan bu kamp ortamında , genç kahramanımızın yeni bir arkadaş çevresi edinmesini , bu sözde tedaviye karşı direnmelerini ve ahlakçı bir aile kurumu pozisyonundan onlara saldıran sistemin tüm ikiyüzlülüğünü ele alıyor .
Bunu kendi içinde çok düzgün , eksiksiz kurulmuş bir senaryo ; tertemiz bir reji ve oyunculuklarla yapıyor .
Öykünün geçtiği dönemden dolayı , filme de doksanlar Amerikan bağımsız sineması hissi hakim . 
 
Tam da doksanların sonu ve iki binli yılların başlarında , Amerikan bağımsızlarının bu mevzuya el attığı bir dönem olmuştu .
Sinemasal açıdan , bundan daha iyi filmler değillerdi .
But I’m a Cheerleader veya daha dolaylı bir yerden yaklaşan müzikal Camp gibi yapımlardan bahsediyorum .
Sivri filmlerdir bunlar ; özellikle But I’m a Cheerleader .
İkiyüzlü ahlakçılığın eleştirisini tavizsiz bir yerden , kuir ( queer ) bir tavırla yapan bu filmlerle karşılaştırdığımızda , Cameron Post’a Ters Terapi’nin eleştirisi , söylemi çok orta yolcu , ehlileştirilmiş kalıyor .
Filmin geneline hakim o doksanlar hissiyle birlikte , ister istemez demode bile görülebilir hatta . 
 
İnsan 2018 senesinde bu konuya el atan filmlerden daha çok cesaret , daha sert bir tavır bekliyor , doğruya doğru .
Ancak öyle bir filmin gerçekten fikirlerini değiştirmeyi hedeflediği kitleye ulaşması daha zor olacaktı , onu da kabul etmek gerekir .
Cameron Post’a Ters Terapi , keskin şekilde kuir bir sinemanın parçası olmamayı , daha geniş bir kitleye ulaşarak ön yargılı insanların bakış açılarını değiştirmeyi denemek için bir gereklilik olarak tercih ediyor sanki .
Bu uğurda sinemasal gücünden kaybetse bile . 
 
Yanlış anlaşılmasın , yine de “Ahlakçılığınız batsın ! ” demekten geri durmuyor elbette . 
 
Twitter : aliercivan
