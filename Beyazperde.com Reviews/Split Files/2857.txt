Özkan Aksular imzalı Münafık bir kez daha gösterdi ki korku sinemasında konuları ne kadar eşelersek eşeleyelim pek de arpa boyu yol alamıyoruz .
Münafık bir yandan da  konuyu biraz daha çetrefilli hale getirmek için uğraşmış , bilinmeyen gizeminin üzerine insanın kötülüğü sosunu da eklemiş .
Korku filmlerinin izleyici nezdinde bir cazibesi olduğu kesin !
O yüzden sinemamızda komediden sonra ikinci sırayı korku filmleri aldı diyebiliriz .
200 - 250 bin arasında değişen seyirci rakamı düşük bütçeli korku filmlerinin çekilmesine fazlaca olanak tanıyor , o yüzden bu yıl karşımıza oldukça korku – gerilim karışımı filmler çıkacağı aşikar …
Münafık 1984 yılı ile günümüz arasında mekik dokuyan bir film .
Cinli Nazife’nin evlatlığı Nazım sevgilisi Valeria’yı evde yaşanan parapsikolojik olaylar nedeniyle Rusya’dan Kastamonu’daki köye getiriyor ama olayların çözümünden çok ikili arasında yaşanan aşka tanıklık ediyoruz çokça .
Yani evde cin ya da benzeri bir şey var mı yok mu anlamıyoruz ama bir arama hikayesi var .
Hikayenin paraleli yani ikinci kısmı daha enteresan diyebiliriz .
İlk kızının hastane ışıkları yüzünden saralı doğduğuna inanan Ceyda ise ikinci çocuğunu babasının Kastamonu’daki köy evinde doğurmak üzere kocası ve kızıyla yollara düşer .
Korku filmlerinde belli bir mantık aramak imkansız , çünkü karşımızda kim olduğunu , neler yapabileceğini bilmediğimiz bir güç oluyor genelde .
Münafık’ta da böyle .
Ama dediğim gibi insan unsurunu fazlaca işin içine katarak asıl kötünün ‘insan’ olduğuna , ya da insan kılığına girmiş yaratıklar olduğuna dair bir ikna peşinde filmimiz .
Hal böyle olunca daha mantıklı açıklamalar beklemek de kaçınılmaz oluyor .
Ama film bunu sağlamayı başaramıyor .
İnanç meselesini köyün muhtarı üzerinden sorgulamak da ayrı bir gönderme !
Öykü kötülüğün karşısına koyduğu genç aileyi fazlaca sevgi dolu , kırılgan ve iyi yaptığı için onlar da gerçekçi durmuyor , küçük kızın hastalığının neden yıllar önceki olaya bağlandığı da pek belli olmuyor .
Filmin yenilikçi yanlarından biri de arada politik göndermeler yapması oldu benim için .  Nazım ve Sovyetler Birliği neresinden baksanız güzel bir Nazım Hikmet anması olarak duruyor . ‘Seçilmiş , demek ki iyi’ lafı ise ülkenin politik gündeminde şu aralar fazlaca yer bulan bir söylem .
Ama onun dışında sinemamızın korku tarafında değişen pek bir şey yok diyebiliriz .
Hoş film korkudan çok gerilim unsurunu öne çıkartmayı daha önemsemiş gibi .
Münafık paralel kurduğu öyküsü , kötülüğün karşısına koyduğu iyilik duygusuyla insanlık hallerini sorgulamaya çalışmış ama hikayenin gidişatındaki aksaklıklar duyguyu tam anlamıyla veremiyor .
Filmdeki kişilerin birbirleriyle olan bağı da bir yerden sonra kopuyor ve herkes kendi kaderini yaşıyormuş hissi veriyor .
Tabii bu yaşananlar gerçek mi ya da oldu mu sorusu da filmin hep yanında giden bir soru olarak kalıyor , velhasıl Münafık benzeri din eksenli korkulardan fazlaca ayrışamıyor . twitter . com / BanuBozdemir
