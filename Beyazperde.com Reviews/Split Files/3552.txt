Parçalanmış , yıpranmış ya da aşılması güç sorunlarla baş etmeye çalışan ailelerin hayat mücadelesi , daha çok Amerikan bağımsız sineması ürünlerinde karşımıza çıkar .
Aile ilişkilerinin ' örseleyici ' doğasını hatmetmiş görünen bu türün uygulayıcıları , özellikle karakterler üzerinde yoğunlaşan izlekleriyle seyirciyi bir tür ' özdeşleşme ' zorunluluğuna da iterler .
Belçika semalarından topraklarımıza uğrayıp geçen yılki İstanbul Film Festivali'nde ' en iyi film ' seçilen " Çölde Kutup Ayısı "
( De Helaasheid der Dingen ) da Amerikalı benzerlerinin izinden giden bir çalışma .
Amerikan bağımsızlarından bir adım öteye geçip , aile meselesi konusunda daha ' cüretkâr ' olduğuysa bir gerçek .
Bir yazarın ( yazar olmaya çalışan bir gencin diyelim ) geçmişindeki sancılı aile ilişkileri üzerinden yürüyor filmin hikâyesi .
Büyükannesi , babası ve üç amcasıyla aynı evi paylaşan Gunther , içinde bulunduğu Strobbe klanının kuralları ( aslında buna kuralsızlık demek daha doğru olur ) doğrultusunda sürdürdüğü ' kılçıklı ' yaşamından sıyrılmanın hesaplarını yapıyor , daha 13 yaşında olmasına rağmen .
Sorumsuzluğu ilke edinmiş dört Strobbe erkeğinin arasında çocukluğunu yaşama hakkını bir türlü elde edemeyen , geleceği konusunda kuşkulara kapılan , bir yandan da çevresindeki ' kakofoni'yi garip bir biçimde seven Gunther'in deneyimleriyle takip ediyoruz hikâyeyi .
" Çölde Kutup Ayısı "
( İstanbul Film Festivali'nde " Şeylerin Boktanlığı " adıyla gösterilmişti ) , birbirinden eksantrik karakterlerin resmigeçidi biçiminde gelişiyor .
Gunther'le başlayan bu resmigeçit , hayata tutunmayı bir türlü başaramamış Strobbe erkekleriyle devam ediyor , nihayetinde de bu erkeklerin ortasında ' evlat sevgisi ' motivasyonuyla ayakta kalabilen büyükanneye kadar ulaşıyor .
Hikâyenin ' kurban'ı olarak Gunther seçilmiş gibi görünse de , tüm bu karakterlerin birer kurban oldukları apaçık , özellikle de büyükannenin .
' Denge ' unsuru kimliğiyle Strobbe erkeklerin göbeğinde duran , olaylara çokça müdahale etmese de gerektiğinde ' belirleyici ' olabilen büyükanne , Gunther'in hayatının kırılma noktasında da önemli bir rol üstleniyor .
Filmin karakterlerin ' çılgın ' doğaları üzerinden ilerleyen yapısı , bu çalışmayı koyu bir dramdan komediye kadar genişleyen bir yelpaze içinde değerlendirmemize de yol açıyor .
Strobbe'lerin olaylar ve durumlar karşısındaki tepkileri , hikâyeye eğlenceli bir ' kılıf ' geçiriyor , yaşananların üstünü belli yerlerde de olsa örtüyor .
Ama kimi anlar var ki , bu eğlencenin ' içi kan ağlayan ' bir aileyi tarif ettiğini net biçimde görebiliyorsunuz .
Örneğin , Gunther'in yatılı okumak istediğini söylediğinde babasından gördüğü tepki , ailenin krılganlığı üzerine keskin ipuçları veriyor bize .
Bu durum , tarifi mümkün olmayan bir ' acı ' ve ' öfke'nin içine sürüklüyor babayı , sınırlar zorlanıyor , ' gerçeklik ' yanıbaşımıza konuşlanıyor , eğlence bitiyor .
Tam bir ' kaybedenler kulübü ' gibi Strobbe ailesi .
Ve ' kazanmak ' için de hiçbir şey yapmıyorlar , kaybetmeyi alışkanlık haline getirmişler .
Böylesi ' arızalı ' bir ortamın içinde büyümeye çalışan Gunther'se ister istemez ' merhamet ' duygumuzu tetikliyor , her ne kadar o da ' olumsuz örnek oluşturabilecek davranışlar ' sergilese de .
Kırılması mucize gibi görünen ' kaybeden zinciri'nden kendini kurtarması içinse ' sistem'e sırtını dayaması gerekiyor .
Belki onu François Truffaut'nun " 400 Darbe " sindeki ( Les Quatre Cents Coups ) Antoine Doinel karakterine benzetebiliriz .
Antoine'ın topluma olan isyanı Gunther'de de var , biraz ' ehlileştirilmiş ' olsa da .
Antoine , herkese ve her şeye karşıyken , Gunther'in karşı olduğu şeyin dar bir alana sıkıştırıldığını görüyoruz .
Bir ' büyüme ' hikâyesi anlatıyor " Çölde Kutup Ayısı " , Gunther'in ' büyümeyi reddeden ' Strobbe erkeklerine inatla büyümeye çalışmasını .
Ve nihayetinde de büyüyor , deneyimlediği sıkıntıları gelecek kuşakların yaşamaması için elinden geleni yapıyor , ' adam ' olmanın ne anlam ifade ettiğini öğrenmiş biçimde .
Bu filmi izlerken , hayatın ' gerçek dışı ' görünebilecek kadar ' acımasız ' olabileceğini de öğreniyoruz , gerçekliğe sıkı sıkıya tutunurken ayaklarını yerden kesebileceğini de .
Gunther , bu paradoksun ortasında hayata yelken açmanın ne demek olduğunu gösteriyor bizlere , seçeneksizlik duvarına çarpmışken ' umut ışığı ' aramanın beyhude bir çaba olmaktan nasıl sıyrılabileceğini .
