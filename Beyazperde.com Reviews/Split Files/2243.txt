Akıllı Ol , her ne kadar türünün en kolay katlanılabilir üyelerinden biri olsa da , diğer casus komedileri ile aynı hatanın kurbanı oluyor .
Bariz fiziksel esprilerin suyu kuruduğu anda , aksiyon ağırlıklı finaliyle durup dururken ti'ye almaya uğraştığı casus filmleriyle yarışmaya karar veriyor .
Hikayesi ve en önemlisi bütçesi diğer " ciddi " aksiyon filmleri ile uyumlu olamadığı için nerede durmak istediğini bilemeyen bir karmaşa ile karşı karşıya kalıyoruz .
Yaratıcıları arasında parodi türünün babası Mel Brooks'un bulunduğu orijinal Akıllı Ol dizisini taze ve özel kılan en önemli elementlerden biri , dizinin gayet düşük bir bütçe ile çekilmiş olmasıydı .
Kısıtlı olanaklarını avantajına kullanan Brooks , pahalı yüksek teknoloji aygıtları yerine ayakkabı telefonu ve camdan izolasyon kubbesi gibi basit dekorlar ile o yıllarda popülerlikte doruğa ulaşan Bond serisinin absürdlüğünü sergiliyordu .
60'lardan kalma dizileri yüksek bütçeli filmlere dönüştürmeye bayılan Hollywood , sanki zamanında o dizilerin yakınına bile yaklaşamadığı para ile ne yapacağını şaşırıyor ve neredeyse sezgisel bir biçimde o parayı tonlarca özel efektlere , patlamalara ve duraksız aksiyona ayırıyor .
Orijinal Akıllı Ol'un hiç bir bölümünde Maxwell Smart'ın uçaktan aşağı sallanıp kötü adamın tren rayları üzerinde sürdüğü arabayı takip ettiği bir final hatırlamıyorum .
Akıllı Ol'da rüyası özel ajan statüsüne erişmek olan , basitçe Kontrol adı verilen devlet organizasyonuna çalışan sakar çevirmen Max ( Steve Carell ) , diğer casusların Koas adı verilen terörist grubu tarafından açığa çıkarılması sayesinde seksi Ajan 99 ( Anne Hathaway ) ile Kaos'un planlarını durdurmak ile görevlendirilir .
Bütün casus komedilerinin sırtlarını dayadığı en meşhur espri , tabii ki deneyimsiz sakar casusumuzun yaptığı hatalar nedeniyle başının derde girmesi üzerine kuruludur .
Mesela bir James Bond filminde görmeye alıştığımız , Bond'un kötü adamları zehirli dart ile uyutması , bir casus komedisinde sakarımızın düşman yerine yanlışlıkla kendini vurmasıyla sonuçlanır .
Akıllı Ol'da tabii ki bu tür esprilerin sonu gelmiyor .
Bir Bond filminden beklediğiniz klişeleri alın , tersine çevirin , sizde başarılı bir casus komedisi yazabilirsiniz .
Filmi banallikten kurtaran , yer yer eğlenceli ve gülümsetici bir deneyime dönüştüren en önemli özellik , Steve Carell ve Anne Hathaway arasındaki kimya .
Son yılların en başarılı komedilerinden biri olduğunu düşündüğüm 40 Yıllık Bekar'daki unutulmaz performansından sonra hikaye bakımından kolayca unutulur filmlere imza atmaya karar veren Carell , ilk yarıdan sonra tekleyen senaryoya bitmez enerjisi ile destek oluyor .
Hathaway ise ciddi casus kimliğinin ardındaki insani tarafını sırıttırmakta gayet yerinde bir denge oluşturuyor .
Akıllı Ol , kesinlikle yılın en komik filmlerinden biri değil .
Bu onur , halen Tropic Thunder'a ait .
Orijinal dizinin parodi elementlerini geride bırakan Akıllı Ol'dan sonra , gerçek bir parodinin nasıl yapıldığına göz atmak isterseniz o filmi beklemenizi tavsiye ederim .
Bu sırada kolayca unutulur hafif bir casus komedisi için Akıllı Ol , belki aşağı yukarı eğlenceli bir iki saat sunabilir .
