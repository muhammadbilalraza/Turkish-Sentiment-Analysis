Ev sinemasının yükselişinin video için çekilmiş filmlerin kalitesini daha üst seviyeye çıkarması beklenirken bunun tam tersinin tezahür ediyor olması , bizi korkunç deneyimlerle baş başa bırakıyor . 
İşin ilginci ' kötü film ' hayranlarının da bundan memnun olmasına imkan yok çünkü bu manasız yaratılar ' kötü film ' olmanın kendine has çekiciliğinden ve duruşundan yoksunlar .
' Beterin beteri var ' sözünün ne kadar doğru olduğunu kanıtlarcasına yüzümüze çarpan bir diğer popüler sinema tercihi ise döneminde başarılı olmuş ve kült mertebesine ulaşmış korku serilerini , direkt - video sektörünün kokuşmuş çarklarında değersiz hale getirmek .
Burada bize düşen görev , içimizdeki nostalji aşkını bastırmayı başarıp , sadece isim haklarını ellerinde bulunduruyorlar diye geçmişimize damgasını vurmuş mitolojilerin canına okuyan bu filmlere prim vermemek .
Şunu çok net söyleyebliriz ki bu saatten sonra çekilecek 13. Cuma ( Friday the 13th ) , Elm Sokağı Kabusu ( A Nightmare on Elm Street ) , Cadılar Bayramı ( Halloween ) , Hellraiser , Teksas Katliamı ( The Texas Chainsaw Massacre ) ve daha geride kalmış diğer korku serilerinin devam filmlerinden kimseye hayır gelmez .
Hele bir de yanında ( V ) ibaresi görüyorsanız oradan koşarak uzaklaşın . 
Yeniden Doğuş ( The Howling : Reborn ) , bu hastalıklı sömürme politikasının en son örneklerinden .
80'ler eğlencelerinin bir numaralı sorumlulularından Joe Dante'nin 1981 yılında çektiği , gelmiş geçmiş en iyi kurt adam filmlerinden biri olarak gösterebileceğimiz The Howling , bundan önce birbirinden beter altı devam filmiyle bir seri haline getirilmişti .
Son halkası 1995'te eklenen bu seriyi tam 16 sene sonra yeniden ele almanın mantıksızlığı bir yana , film hakkında ilgiyi çeken ilk şey hikayesinin orijinal filmle hiç bir bağlantısının olmaması . 
Baş karakterimiz - emo - Will , geçmişiyle ilgili karanlık bir sır keşfediyor o da kurt adamlık müessesesine ait olduğu .
Annesinin kraliçe kurt olmasından kaynaklı bu durum çok yakın bir zamanda onu bir seçim yapmak zorunda bırakıyor ; ya kanını inkar etmeyerek karanlık tarafa geçecek ya da insan olduğunu hatırlayıp sürüye karşı savaşacak . Will'in sonuçta ne yapacağını hepimiz adımız gibi biliyoruz .
Burada önemli olan bu yapacaklarının ne tür seçimlerle , ne büyüklükte bir ızdırap haline geleceği . 
Yönetmen ve senarist Joe Nimziki , benzerine az rastlanan bir sinemasal zekayla filmini bir ' Twilight çakması ' olarak kurgulamış . Will'in önceleri tam bir femme fatale gibi davranan , ama film boyunca yaşadığı sayısız karakter değişimiyle tam olarak ne kafada olduğunu anlayamadığımız sevgilisiyle arasında geçen romantik anlara sabredebilmek çok güç .
Buna bir de sevgiliyi canlandıran aktrisin herhangi bir filmin başrolünde oynayacak en ufak bir fiziksel çekiciliğe sahip olmaması , hatta alenen itici olması eklenince bu romantizm mide kaldırıcı düzeye geliyor .
Yakın plan bakışmalar , cilveleşmeler , birbirlerine yaptıkları duygusal ve cinsel içerikli göndermeler perdede fena halde iğreti duruyor . 
4-5 yıllık mazisi olan romantik - korku türünün romantik yanı böyle sekteye uğrayınca işin diğer tarafında bir şeyler görmeyi bekliyorsunuz ama nafile .
Şiddet ve korku sahnelerinin hemen hemen hepsi ekran dışında gerçekleşiyor , kurt adamlarımız süpermarketten alınmış kostümleriyle etrafta dolaşıyor .
Çözüm de hemen bulunmuş tabi ; yaratıklar ortaya çıktığında kamerayı salla , salla daha da çok salla .
Sahneler arası geçişlerde bile belli bir standart yok .
Bazı anlar korkunç şarkılar eşliğinde bir klip izliyor , bazı anlar daha oturaklı olma çabasında sahneler görüyorsunuz . 
Filmdeki mantık ve devamlılık hatalarına değinmek bu işe gerektiğinden fazla önem vermek olur ancak şunu bilmelisiniz ki bu hatalar katlanılır gibi değil .
Hikayenin yarısından fazlasının içinde geçtiği süper güvenlikli kampüs , film için çok önemli bir yer teşkil ediyor mesela .
Yönetmenin eline tek bir atış şansı veren ve en azından ' kapalı yerde kalma , klostrofobi ' gibi korkularımızla oynayabileceği bir oyun sahası olan bu alan olabilecek en kötü şekilde kullanılmış .
Gerçi pencerelerinin , kapılarının , hatta tüm dünyayla iletişiminin otomatik olarak kapatılabildiği bu kampüste bir metal dedektörünün olmaması ve öğrencilerin bellerinde silahlarla okulda fink atmaları bile Joe Nimziki'nin oyun sahasının kapasitesini ortaya koyuyor ya neyse . 
Yeniden Doğuş , bu tip bir filmin en basit gerekliliklerini bile yerine getirmeyen kötü bir deneme .
Gerilim yok , kan yok , çıplaklık yok neredeyse kurt adam bile yok .
Kendi ülkesinde The Howling hayranlarıyla Twilight'çıların kabul edilemeyecek ortak zevklerinden , ülkemizde ise bunun bir seri olduğundan habersiz , nitelik aramayan korku izleyicisinden nemalanacak olan bu filmin elle tutulacak hiçbir yanı yok .
Amacınız yeni Edward ve Bella'lar keşfetmekse buyrun .
' Hayır .
Benim amacım iyi bir kurt adam filmi izlemek ' diyorsanız gözünüzü raflara çevirin .
Kurtadam Londra'da ( An American Werewolf in London ) , Dog Soldiers , Ginger Snaps ve daha niceleri sizi orada bekliyor olacak . 


firat_atac@hotmail.com
firatatac.tumblr.com
twitter : firatatac
