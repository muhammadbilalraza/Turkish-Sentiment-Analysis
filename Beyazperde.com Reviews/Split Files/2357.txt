Ayin ve Kitap Hırsızı gibi başarılı yapımların senaryosunda kalem oynatmış olan Michael Petroni'nin ilk uzun metrajlı yönetmenlik denemesi Ölüm Treni korku türünün mistik sisleriyle sarmalanan trajik bir hikayeyi sinemaseverlerle buluşturuyor .
Ödüllü oyuncu Adrien Brody'yi başrolüne yerleştiren yapımda psikolog Peter'ın geçmişle günümüzü iç içe geçiren ilginç öyküsüne tanıklık ediyoruz .
Kızının ölümünün ardından yasla baş etmeye çalışırken geçmişten kalan ağır bir travmanın da kapılarını zorlayan baş kahramanımızın hayatı bir anda geri dönülmez bir farkındalıkla sarsılıyor .  İnsan beyninin henüz çözülemeyen gizemli savunma mekanizmalarından dem vuran filmimiz konu itibariyle diğer korku filmlerinden ayrılıyor .
Zira burada iki farklı travmayı ele alıyoruz .
Bir ; bir çocuğun kaybı .
İki ; geçmişten kalan bir yaranın tekrar açılması .
İkisinin de paranormal etmenlerle güzelce harmanlandığını söylemek yanlış olmayacaktır .
İki yaranın arasındaki incecik bağ ile birbirini tamamlayan bu olaylar geçmişten geleceğe doğru düğümlenen ve film ilerledikçe çözülen bir iple bağlılar .
Psikolojik bir ağırlık hissi yaratan film ergenlik , çocuk kaybı , sorunlu evlilik ve köklerinden kopma gibi insan hayatının en iz bırakan travmatik evrelerini bir arada yaşayan bir adam üzerinden ilerleyiyor .
İnsanın kendine mantıklı gelmeyen cevaplara en çok çaresiz kaldığında açık olduğunu düşünürsek bunun senaryoda kilit noktalardan biri olduğunu görebiliriz .
Bir bilim insanının , psikoloğun , kendisine mantıklı gelmeyen , gerçeküstü cevaplar araması için ancak bu kadar ısrarcı izleri takip etmesi gerekiyor .
Bir tren kazasıyla birbirine bağlanan insanların hayatlarını geri döndürülemez biçimde değiştiren bir hikayeyi temel alan film , bu süreçte sorunlu aile ilişkilerine de göz kırpıyor .
Korku camiasında son dönemlerde aradığını bulamayan seyircileri ziyadesiyle memnun edecek olan filmin kadrosunda Brody'ye dostane psikolog rolünde Sam Neill , azimli polis rolünde Robin McLeavy ve gizemli baba rolünde Bruce Spence eşlik ediyor .
Oyuncu seçimlerinin filmin atmosferi için başarılı olduğu söylenebilir .
Aşırı göze batmayan profillere sahip oyuncuların bir araya gelmesi güzel bir harman oluşturmuş .
Özellikle aksanlı filmler izlemeye sevenler için bu detay önemli olacaktır .
Farklı yerleşim alanlarının kendi içindeki dinamikleri de güzel bir biçimde yansıtılmış .
Kıyafet seçimleri , lokasyonlar da dikkatli seyircilerin beğenisini kazanacak türden .
Mary ve Max'in müziklerine de imza atmış olan Dale Cornelius'un hazırladığı müzikler filmin atmosferini destekler nitelikte .
Dram ve korkuyu harmanlayan müziklerin bolca yer aldığı filmde ses efektleri de ne göze batan , ne de kendini unutturan türden .
Çekimlerin ağırlıklı olarak gece atmosferinde yer almasına rağmen ışık ve efekt kullanımı , hatta rüzgar gibi doğal etmenlerin kullanımı bile oldukça yerinde .
Brody'nin alıştığımız kafası karışık ve çözüm arayan adam tiplemelerinden birine daha imza attığı film kadrajlarıyla da ön plana çıkıyor .
Filmin seyircileri kendinden kopartabilecek tek yanı hızlı başlaması olabilir .
Hızlı bir şekilde filmin kucağına düşen seyircilerin sabırlı olmasında fayda var , zira filmin 15. dakikasında ortaya çıkan şok edici farkındalık filmin tamamıyla ana temasını oluşturmuyor , film ilerleyen süreçlerde daha da genişleyerek kendini beklentilerin üstüne taşıyor .
Korku severlerden değilseniz gece atmosferinin baskınlığı da insanı bunaltabilir .  Korku severlerin memnun kalacağını düşündüğüm filmde hayatın zoru evrelerinde karşısına çıkan sorulara yılmadan cevap arayan bir adamı takip ederek biz de ondan cesaret alıyoruz .
Filmin sonunda bastırılan travmalarla yüzleşmenin hayatı nasıl değiştirebileceği de gizemin çözüldüğü noktalardan biri .
