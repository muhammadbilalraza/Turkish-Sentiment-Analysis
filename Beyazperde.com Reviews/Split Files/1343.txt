Churchill zamanlarına nur yağdı !
Dunkirk’ün ardından Britanyalı politikacı Winston Churchill bir kez daha ve bu kez başrol olarak karşımıza çıkıyor .
Eleştirimi bazı sebeplerden dolayı geç kaleme aldım , okurlardan özür dilerim ancak bu bir yandan iyi oldu .
Giderek şeytani bir karaktere dönüş / türül / en bir karakteri odağına alan En Karanlık Saat , zamanın ruhunu anlamaktan bihaber politik doğruculuk makinesiyle eleştirildiğinde karaktere gösterdiği açık hayranlık yüzünden duvarlara çarpa çarpa yıpratılabilir bir film olmuş ama sinema bundan mı ibaret ? 
 
Sinemaya sanat diyorsak eğer , sanata bu kadar ahlaki bir sorumluluk yüklemenin de gülünç olacağının farkına varmak gerekir .
Yazılanlara bakıyorum , ortalık tarihçi sinema eleştirmeni kaynıyor ancak ben bu konuda yeterliliği olan birkaç isim biliyorum sadece .
Eğer bu bir belgesel olsaydı , filme yapılan politik eleştirilerin tamamını bağrıma basacağınızdan şüpheniz olmasın ama birilerinin dediği gibi ; tarihi tarihçilere bırakmak gerek .
Ben her zaman sinemanın , meseleden önce geldiğini düşünenlerdenim . 
 
Büyük sinemacı Frank Capra , 2. Dünya Savaşı sırasında ABD ordusu tarafından , halkın savaşa girişi desteklemesini sağlamak ve askerlerin moralini yüksek tutmak için propaganda filmleri çekmekle görevlendirilir .
İlk işi Nazi propaganda filmlerini çeken Leni Riefenstahl’ın Triumph of the Will’ini izlemek olur ve eserin muhteşemliği karşısında dehşete kapılır .
Söylentiye göre , ¨film falan çekmemize gerek yok , biz savaşı kaybettik , onların sinemacısı çok daha iyi¨ bile demiştir ama Riefenstahl’ın tekniklerini açık bir hayranlıkla kopyalamaktan geri durmaz .
Onun Hitler’e yönelttiği güçlü ve tapındırıcı bakış açısını kendi filmlerinde ( Prelude to War ) sıradan Amerikalılara uygular .
Bir tiranı yenmek için güneyli bir çiftçinin yüreği yeter demeye getirir . 
 
Uzun bir giriş oldu , aslına bakarsanız halen giremedim ama konuyu açıp bağlamalıyım çünkü yerim dar .
En Karanlık Saat , Churchill’i neredeyse Hitler’in zindanına atacak kadar abartılı eleştirilerinden arındırılıp da sinemasına yoğunlaştığınızda hayran kalınacak kadar iyi bir film .
Bir filmi eleştirirken neyiyle öne çıktığına bakarım ; yönetmenlik , oyunculuk senaryo .
Hangisi güçlüyse o kanaldan yol almaya çalışırım .
En Karanlık Saat’in en büyük kozu , Churchill’i oynayan ve hatta bunu biraz ileri götürerek adeta Churchill olan Gary Oldman .
Birkaç yıl önce sorsalar , onu bu rolü oynayacak son kişi olarak gösterirdim ama bu çok büyük bir yanılgı olurdu çünkü Churchill olarak muhteşem !
Bukalemun oyunculuğun yeni zirvesi , onun bu performansı olacaktır ve Oscar’da bu dalın en güçlü adayı olduğuna inanıyorum . 
 
Peki , film sadece bundan mı ibaret .
Elbette değil , bir dönem filminin en büyük sınavlarından biri sanat yönetmenliğidir .
En Karanlık Saat burada da çok güçlü bir çaba veriyor ve perdede izlediğimiz şeyin sahiciliğini arttırıyor .
Tiyatroda , ¨oyuncu oynamaz , kostüm oynatır¨ derler .
Burada da sanat yönetmenliği aynı işe yarıyor .
Keza ışık kullanımı da savaştaki İngiltere’nin ruh halini aktarmada çok başarılı .
Sıra geldi yönetmenliğe .
En Karanlık Saat , gösterişli dönem filmlerinin zanaatkar yönetmeni Joe Wright’ın en kişisel işi olmuş bence .
Bunu sağlamak adına filmini sıkıcılaştırmaktan da geri durmuyor zaten senaryonun sınırları belli .
Dunkirk’te sahadaki İngilizleri izlerken nefesimizi tutmuştuk ama işin karar kısmı bir miktar sıkıcı ve kasvetli .
Buna rağmen film , tarihi - siyasi sinemayı sevenler için hazine sandığı sayılabilir . 
 
Nihayetinde , En Karanlık Saat iyi bir film .
Churchill’in nasıl bir şeytan olduğunu ortaya çıkarmak benim görevim değil , bu yüzden filmden nefret etmeyi de saçma buluyorum .
Adam , ulus çıkarları için dünyayı yakmaktan geri durmayan eski politikacılar neslinden .
Şimdi başka bir dünyada yaşıyoruz ya da en azından öyle olduğuna kandığımız güçlü bir illüzyona kapılmış durumdayız .
Zaman her şeyi tuhaf bir şekilde mayalıyor ancak o günün duygusunu , ruhunu , şartlarını bilmeden sosyal medyanın yükselttiği duyarlılıklarla bu esere saldırmayı reddediyorum .
Siyasi sinemadan hoşlanan biri için hazine sandığı .
Oyunculuk filmlerinden hoşlananlar için de bulunmaz kaftan !
Son olarak ; evet bu bir aksiyon filmi değil ancak işçiliği o kadar güçlü ki perdede izlenmediği vakit çok şey kaçırılmış olacak .
İyi seyirler . 
 
murattolga@gmail.com
