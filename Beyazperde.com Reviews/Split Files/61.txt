Herkesin halihazırda bildiği bir filmi , tek bir noktayı , virgülü değiştirmeden insanlara nasıl yeniden seyrettirebilirsiniz ?
1997 yapımı efsanevi Titanik ( Titanic ) ' i bu sefer 3D teknolojisiyle yeniden alevlendirmek istediğinde , yönetmen James Cameron'ın kafasında bu sorunun cevabı muhtemelen çoktan verilmişti .
Büyük projelerin adamı Cameron , 11 Oscar'ı olan Titanik'in sinema dünyası ve seyirci üzerindeki geçmişten gelen etkisine ve kredisine güvenmese , bunca masraflı bir işe soyunmazdı gibime geliyor .
Bundan tamtamına 14 yıl önce sinemalarda seyrettiğimiz Titanik filmi , Titanik gemisinin İngiltere'den demir alışının ( ve Atlantik açıklarında batışının ) 100. yılı şerefine 3 boyut teknolojisinin tornasından geçirilmiş olarak bu cuma vizyonda karşımıza yeniden gelirken , filmi vakt - i zamanında beyazperdede seyretmiş dönemin ergenleri - şimdinin yetişkinlerini de geçmişe götürüyor .
1997'nin serin bir Mart günü aşktan büyülenmiş biçimde sinemadan çıkmış olan ben , şimdi daha bilinçli bir sinema seyircisi ve artık yazarı olsam da , Cameron'ın sinema dilini kullanma ustalığından bir kez daha etkilendiğimi itiraf etmeliyim .
Zamanında filmin büyük bir felaketi fon alarak salt aşk hikâyesine odaklanması eleştirilmiş , önceki Titanik filmleriyle karşılaştırılarak , gemi batarken yaşanan büyük zulme yeterince değinilmediğine dair de yorumlar getirilmişti .
14 yıl sonra Titanik'i yeniden seyredince aslında Cameron'ın kendi anlatmak istediği ile " anlatılması beklenen " arasında ince bir denge kurduğunu söylemek mümkün .
Elimizde ana kurguyu saran bir çerçeve hikâye var , epik bir trajediyi seyredilir kılan esaslı bir aşk hikâyesi var , ana karakterleri destekleyen yardımcı karakterler de güçlü ve derinlikli ; özellikle Kathy Bates'in canlandırdığı Molly Brown karakterine 14 yıl önce de hayran olmuştum .
Ayrıca , ultra sosyetik asiller sınıfı ile 3. sınıf kamaralarda seyahat etmeye mecbur sıradan işçiler , göçmenler , üçüncü dünya vatandaşları arasındaki kalın çizgiler de gezinti güvertelerinden , yarısı boş filikalara kadar şematik farklarla verilmiş .
Zaten biliyoruz ki donarak can veren 1500'den fazla yolcunun büyük yüzdesini bu insanlar oluşturuyordu .
Cameron " asaletinize zeval gelmesin diye bu insanların ölümüne sebep oldunuz " demekten çekinmiyor .
Ama hikayeye politik bir sınıf farkı bilinciyle değil , gişeyi sallayacak potansiyelde bir duruşla yaklaştığını da biliyoruz .
Görsellik ve tekniğe geldiğimizdeyse 1997'den bakınca her dalda Akademi onaylı ve filmin iki versiyonu arasında karşılaştırma yapılabilecek yegane unsur da 2012'nin 3D teknolojisi .
3 boyutluluğun artık günlük hayatımızın bir parçası olduğunu düşünürsek , Avatar'a imza atmış bir yönetmenin Titanik'i de 3D olarak elden geçirme arzusunu kabul edilebilir görmek lazım .
Zamanında 2 boyutlu izlediğimiz filmi yeniden modelleyerek aslına uygun 3D yapmak elbette ki zor iş .
Ama gemi okyanustan çıkıp üstünüze üstünüze gelmiyor , siz de buzdağına çarpacak gibi hissetmiyorsunuz .
Klasikleşme yolundaki filmlerin 3D'ye aktarılmış hali , 3D teknolojisiyle çekilmiş halinden elbette ki geride kalıyor ; eldeki malzeme bu zira .
Ama Cameron'ın sektörde ileriyi görebilen bir yapımcı ve yönetmen olduğunu da düşününce insan ister istemez keşke birkaç sene daha sabretseymiş diyor .
Zira bu kadar görkemli bir hikaye , aslında en sıradan animasyon filmlerde ya da hikayesi dökülen korku - gerilim filmlerinde bile karşımıza çıkan 3D'nin tüm nimetlerini hak ediyor .
Son olarak yönetmenin başrollerdeki tercihinin ne kadar isabetli olduğunu bugünden bakarak bir kez daha belirtmek gerekiyor .
O dönem her ikisi de kariyerlerinin başında olan Leonardo DiCaprio ve Kate Winslet'ın Titanik'ten sonraki oyunculuk ivmeleri , çalıştıkları yönetmenler , üstlendikleri roller her daim çıtayı yükselten işler olarak karşımıza çıktı .
11 dalda Oscar alan bir filmde oyuncu kategorilerine her hangi bir ödül gitmezken , ilerleyen yıllarda Winslet'ın toplamda 6 kez aday gösterildiği Oscarlarda bir kez En İyi Kadın Oyuncu kategorisiyle yüzü gülerken , bebek yüzünden sıyrılan ve en zorlu rollerin altından kalkabileceğini kanıtlayan Dicaprio da 3 kez Oscar heykelciğine aday gösterildi .
İnsan nereden nereye demeden edemiyor .
Sonuçta 1990'lar nostaljisini anmak isteyenler , filmi sinema perdesi yerine televizyon ya da DVD'den seyretmiş olanlar ve " böyle aşk kalmadı " diyenler için yakın dönemin son klasiklerinden biri olan Titanik yeniden , gıcır gıcır 3D olarak arz - ı endam ediyor ; keyifli seyirler ! 
twitter . com / duygukocabay
