Ata Demirer Türkiye'de geniş bir hayran kitlesi olan , eğlendirmeyi bilen bir komedyen .
Eyyvah Eyvah serisi ile de oyunculuk alanında gönüllere girmeyi başaran isimlerden biri .
En başından bu yana sempatikliği ile beğeni toplayan ünlü komedyenin sinematografisine eklediği yeni yapım ise yine eğlenceli bir yöresel komedi olarak ortaya çıkan " Olanlar Oldu " !
Son olarak 2015'te Niyazi Gül Dört Nala ile karşımıza çıkan Demirer'in bu sefer çok daha başarılı bir işe imza attığını söylemek de yanlış olmaz !
Filmde oğlunun mürüvvetini görmek isteyen dertli ve pimpirikli bir anne ile hayatını dengelemeye çalışan bir oğulun renkli hayatını izliyoruz .
Zafer yörenin güzel kızı ve aynı zamanda anne Döndü Hanım'ın baş düşmanı İbrahim Kaptan'ın kızı Mehtap'la yeni ayrılmıştır ve hayatı allak bullaktır .
Yalnızlığının getirdiği bunaltının yanında külüstür teknesinin de ikide bir bozulmasıyla uğraşan Zafer'in hayatı çıktığı tekne turu ile kökünden değişecektir .
Ancak Döndü Hanım'ın saman altından su yürüterek Zafer'i Mehtap'la barıştırma çabaları işleri iyiden iyice karıştırır .
Anne ve oğul ilişkisi sinemanın favori denklemlerinden biridir .
Aile komedilerinde genellikle sıklıkla görülen bu durumun hem romantizmi hem mizahı hem de aile ilişkilerini harmanlayan bir filmde yeterli oranda kullanılmış olduğunu görmek seyircileri mutlu edecektir .
Dramatikleştirmeye kaçmadan , aile ilişkilerinin suyunu çıkarmadan işlenen bu bağ filmin temel noktalarından birini oluşturuyor .
Ata Demirer komedilerinin önemli noktalarından biri olan karakter ilişkileri bu filmde de çok özenli olarak hazırlanmış .
Film adeta iç içe geçmiş ikili ilişkiler üzerinden ilerliyor .
Her karakterin başka tek bir karakterle derinlikli bir ilişkisi var ve hepsi ikili ikili bir araya gelerek bütün bir filmi oluşturuyor .
Tıpkı örümcek ağının teker teker işlenen parçaları gibi .
Filmin oranlarını doğru tutturabilmek için oldukça incelikli işlenmiş olan bu ilişkiler arasında güldüren de var , düşündüren de , duygulandıran da .
Ancak ne yazık ki filmin senaryosunda aynı yoğunluğu bulabilmek mümkün olmuyor .
İkili ilişkileri incelikli işleyebilmiş olan Demirer , toplama geldiği zaman bazı şeyleri eksik bırakmış .
Duygular işlemesi gerektiğince işlemiyor , espriler güldürmesi gerektiğince güldüremiyor .
Demirer'in hem başrolünü hem de senaryosunu üstlendiği bu komedi yapımı seyirciye aynı anda bağlanabileceği 2 karakter sunuyor ; tekne kaptanı Zafer ve onun huysuz annesi Döndü Hanım .
İkisini de Demirer'in canlandırması , iki farklı karakterin ortaya konmasında hiçbir engel teşkil etmemiş .
Roller birbirine karışmıyor ve Demirer'in stand - uplarından da bildiğimiz üzere sesini kullanma ve taklit yapma konusunda sahip olduğu büyük yetenek bu filmde de bir hayli işine yarıyor .
Zira orta yaşlı bir kadını canlandırmak her komedyenin kolay kolay altından kalkabileceği bir iş değil .
Başrol ( ler ) de Demirer'e yerli sinemanın son keşiflerinden güzel oyuncu Tuvana Türkay eşlik ediyor .
Türkay filmde ünlü bir dizi oyuncusu olan Aslı'yı canlandırıyor .
Aslı şehrin kalabalığından , yoğunluktan , samimiyetsizlikten bıkmış bir kadın olarak karşımıza çıkıyor .
Anadolu'nun huzurunu , temizliğini , samimiyetini arıyor .
Sevgilisiyle yeni ayrılmış olan kaptan Zafer'in eğlenceli dürüstlüğünü de düşünürsek Aslı ve Zafer arasında bir çekim başlaması da uzun sürmüyor .
Filmin komediden daha ağır basan özelliği romantik olması .
Bu filme romantik komedi demek haksızlık olur , zira komedinin ağırlığı Zafer ve Aslı'da değil , Döndü Hanım'da .
Zafer ve Aslı arasında geçen diyalog ağırlığını romantizme veriyor ve eğlenceli bir yaz aşkı tablosu çiziyor .
Yan rollerin de hakkını vermek gerek .
Rahatsız edici ve inatçı eski sevgili karakteri Toprak Sergen ile hayat buluyor .
Ünlü oyuncu rolün altından öyle bir kalkmış ki tebrik etmek gerekli .
Ses tonu , duruş ve ifadeler gerçekten rolünü ikna eder ölçüde iyi .
Aynı zamanda Döndü Hanım'ın ezeli rakibi ve büyük tutkunu İbrahim rolündeki Salih Kalyon da filmin en önemli toplarından biri .
Döndü Hanım'a olan dinmeyen aşkının yanı sıra Seda Güven'in başarıyla canlandırdığı kızı Mehtap'la Zafer'in ayrılığının da mimarlarından biri olan İbrahim'in aklı fikri intikamda .
Dinmek bilmez hırsı ve başına gelen talihsizlikler onu da filmin vazgeçilmez karakterlerinden biri yapıyor .
Ülkü Duru'nun canlandırdığı pansiyon demirbaş figürü de bir hayli komik bir karakter .
Demirer filmlerinin olmazsa olmazı olan renkli müzikler elbette ki bu filmde de bir hayli ön planda .
Türkay'a şan dersi verilerek söyletilen şarkılar , Demirer'in kendi sesinden dinlediğimiz ezgiler bu filmin de renkli soundtrackinin mihenk taşları olmuş .
Ses efektlerinin doğal kullanıldığı filmin asıl başarılı yanı ise akışı .
Biraz daha kısa olsaydı daha mı iyi olurdu diye sordursa da , filmde duyguların yoğun akışı eğlenceyi ve romantizmi dorukta götürüyor .
Ata Demirer'in samimi komedilerinin hayranlarındansanız çok sevebileceğiniz bu filmde bol bol şive , kahkaha , aşk ve mis kokulu yaz ayları var !
