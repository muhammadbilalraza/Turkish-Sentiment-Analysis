Bir anlamı da " kötü , uğursuz , sıkıntılı " olan " kara " kelimesi benim aklımda John Turturro ile de eş manaya geliyor .
Canlandırdığı karakterler bu sıfatlardan biriyle mutlaka tanımlanabiliyor çünkü .
Turturro , zaman zaman bizi güldürüyor olsa da bu gülüşün altında her daim hin bir şeyler gizli , bakışlarından beden diline dek her yerinde bir absürdlük saklı sanki .
Bu hali insanı tedirgin bile ediyor bazen .
Ve Turturro , benim için kapısını çalıp kaçmamız , yokluğunda arkasından gülmemiz farzken , karşımıza çıktığında çığlık atarak uzaklaşmamız gereken , mahallenin yalnız ve gizemli sakini oluyor bir yerde .
Kamera önünde gördüğümde beni bu tip duygulara büründüren bir adam nasıl oluyor da kamera arkasına geçtiğinde böylesine sevimli bir film çekebiliyor diye sık sık düşündüm Aşk ve Sigara'yı izlerken .
Ve John Turturro'nun inanılmaz yetenekli bir oyuncu olduğuna karar verdim .
Kamera arkasındaysa rol yapmayı bırakıp , gerçek kimliğini içinden nasıl geçiyorsa olduğu gibi ortaya koyabildiği kanısına vardım .
John Turturro'nun oyunculuk kabiliyeti üzerine kafa yorunca , yönetmenliğini yaptığı filmde kendi hikayesini anlatmak için hangi oyuncularla çalışmayı tercih ettiği en büyük merak konusu oluyor sanırım .
Ve tahmin edilebileceği gibi Aşk ve Sigara , kuvvetli oyuncu kadrosu ile bütün dikkatleri üzerine topluyor .
James Gandolfini ve Susan Sarandon'ın yarıya yarıya paylaştıkları açılış sahnesi Mary - Louise Parker'ın küçük bir müdahalesi ile hareket kazanıyor .
Büründükleri karakterlere tüm gayretleri ile bağlanmış bu insanların ağızlarından biranda sürükleyici diyaloglar dökülmeye başlıyor .
Bedenlerini , seslerini kullanmayı son derece iyi bilen Sarandon , Gandolfini ve Parker arasında müthiş bir kimyevi ilişki kuruluveriyor .
Ve sıradan bir orta sınıf mutfağında geçen sahne bu güçlü oyunculuk sayesinde , eski çağlarda geçen tarihi bir filmin şaşaalı , görkemli görüntüsüne kavuşuveriyor .
Filmin ilerleyen sahnelerinde karşımıza çıkan başka kuvvetli isimler de hikayeyi sürükleyici kılıyorlar .
Uzaklardan kopup gelmiş , buram buram Elvis kokan kuzen Bo karakterinde Christopher Walken takdire şayan bir performans sergiliyor örneğin .
Yuva yıkan kızıl güzel Tula rolündeki Kate Winslet ise fazlasıyla karikatürize edilmiş fantezi kadın karakterinin altından başarıyla kalkıyor .
Enteresan aksanı ve grotesk hareketleriyle bu filmin yıldızı olsa olsa Kate Winslet olur diye düşünülebilecekse de Kitty karakterini canlandıran Susan Sarandon'ın eline hiç kimse su dökemiyor bana göre .
Çünkü Sarandon'ın filmin hikayesiyle ve diğer karakterleriyle kurduğu derin bağı , kuramıyor Winslet .
Daha çok filmin , kendisine ait bölgelerinde , kendi hikayesi için oynuyor .
Oyuncu kadrosunda geçen isimler arasında Sarandon'ın bu harika performansına bir de James Gandolfini eşlik ediyor belki de .
Ara ara bir gözüküp bir kaybolan Steve Buscemi ve Aida Turturro da filmde neşemizi yerine getiren yegane öğeler haline geliyorlar .
John Turturro'nun kendisini bir sokak dansçısı olarak izlerken , oğulları Amedeo ve Diego'nun da filmin isimsiz kahramanları olarak kadroda yer almaları da ayrıca dikkat çekiyor ve filmi daha da sevimli bir hale getiriyor .
Aldatılan bir kadının , eşine beslediği kızgınlığı öyküleyen Aşk ve Sigara , elde bulunan böylesine güçlü oyuncularla , çatışmalarla süslü , dişe diş bir dram olarak da anlatılabilirdi rahatlıkla .
John Turturro'nun bu hikayeyi anlatmak için niçin olan biten her şeyi bir müzikalin içine yerleştirdiği kafamızı kurcalayan en önemli konulardan biri filmi izlerken .
Neden bütün bu insanlar şarkı söylüyor ve yaşanan tüm melankolik ruh halleri gülünç bir nitelik kazanıyor , niçin Susan Sarandon bir kere bile doğru dürüst ağlarken görülmüyor soruları beynimizde dönüp dolaşıyor devamlı .
Lakin ilerleyen dakikalarda farkına varıyoruz ki ifade edilmiş herhangi bir duyguya yepyeni bir anlam katılıp , onu farklı bir şekilde yansıtmaya gerek duyulmayan bir dönemde yaşıyoruz .
Şarkılar bizim için kendi ruh hallerimizi tanımlıyorlar zaten .
Bir parçayı dinlerken işte ben de aynen böyle hissediyorum diyoruz ve duygularımızı kelimelere dökme ihtiyacı içine girmiyoruz .
Hazır ifadeler , kalıplaşmış söyleyişler kullanıyoruz ve kendimizi kendimize ait kelimelerle anlatmak bizim için daha da güç bir hale geliyor .
İşte Aşk ve Sigara da tam bu ifade kısırlığından yola çıkarak , karakterlerine birbirinden güzel şarkılar söyletiyor .
İçlerine kapanmaya son derece meyilli karakterler , şarkıların yardımıyla tüm kızgınlıklarını veya sevgilerini sonuna kadar dışa vurabiliyorlar .
Bizler de böylelikle filmi daha net kucaklayabiliyoruz .
Karakterlerin neler hissettiklerini çok daha açık anlıyoruz .
Bu nedenle de John Turturro , hikayesini sıradan bir dram olarak anlatmak yerine eğlenceli bir müzikale dönüştürüyor .
Böylelikle hem günümüz toplumuna güzel bir eleştiri yapmış oluyor hem de kasvetli , karanlık bir dünya yaratmak yerine renklere boğulmuş , mizahi bir atmosferin içine çekiyor bizleri .
Seyrettikten sonra , hayatımızı değiştirecek , tekrar tekrar izlenecek bir film değil belki Aşk ve Sigara .
Fakat özellikle oyuncu kadrosunun nasıl harikalar yarattığını görmek , onların kişisel şarkılarına eşlik edebilmek için , " beni bu hayatta iki şey mahvetti bir aşk , bir de sigara " gibi arabesk bir deyişin içine çekilip , gülümseyebilmek için kaçırılmaması gereken bir yapım .
