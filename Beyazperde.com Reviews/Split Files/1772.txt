" Hellboy " serisinin ilk filmi vizyona girdiğinde henüz " Pan'ın Labirenti " çekilmemişti .
Dolayısıyla bizler Guillermo del Toro'nun hayal gücü geniş ve gelecek vaat eden bir yönetmen olduğunu bilsek de , " Hellboy " un hemen ardından " Pan'ın Labirenti " gibi bir şahesere imza atabileceğini tahmin edememiştik .
Bu durum ister istemez Guillermo del Toro için bir dezavantaj da yarattı .
İki " Hellboy " filminin arasına giren " Pan'ın Labirenti , "
" Hellboy 2 : Altın Ordu " dan beklentilerimizi yükseltti .
Böylelikle Guillermo del Toro , serinin ilk filminde anlattığı maceraya kaldığı yerden devam etmenin ve seyirciye herhangi bir farklılık hissettirmemenin verdiği sorumlulukla beraber , ortaya çok daha yaratıcı ve derinlikli bir film çıkartmakla görevlendirildi .
" Hellboy 2 : Altın Ordu " da yönetmenin bu görevin üstesinden başarıyla geldiğini söyleyebiliriz .
Serinin ikinci filmi , Rasputin'in yeniden canlanma kabiliyetine sahip canavarlarıyla yer yer " Alien " serisinin unutulmaz yaratıklarına göz kırpan " Hellboy " a kıyasla çok daha zengin ve sınır tanımaz bir yapım .
Guillermo del Toro'nun hayal gücünü beyazperdeye yansıtmadaki ustalığı ve görsel efektleri kontrol altında tutmadaki başarısı filmi , neredeyse Peter Jackson'ın " Yüzüklerin Efendisi " serisiyle rekabet edebilecek düzeye taşımakta .
Ancak " Hellboy 2 : Altın Ordu " nun aksiyon sahnelerinin sınırlı ve yetersiz kalması , filmin bu rekabetten mağlup ayrılmasına neden olmakta .
Guillermo del Toro , film süresince saf aksiyon sahnelerinde de yetkinliğini koruyabilen bir yönetmen olduğunu başarıyla ispat ediyor aslında .
Fakat yönetmenin bu tür sahneleri filmin geneline yaymak yerine bölüm bölüm göstermeyi tercih etmesi aksiyon sahneleriyle bir anda hareketlenen filmin temposunun , aynı hızla durağanlaşmasına neden oluyor .
Oysa " Hellboy 2 : Altın Ordu , " fantastik yönünü bir kenara bıraktığımızda gerek başkarakterinin Bruce Willis'in 90'lı yıllarda canlandırdığı eski aksiyon kahramanlarına benzer tavırları , gerekse egzotik romantizmiyle eski tip bir aksiyon filmini andırmakta .
Bu taraftan bakıldığında , eğer " Hellboy 2 : Altın Ordu " nun aksiyon yönü daha fazla ön plana çıkarılsaydı ve aksiyon sahneleri hikayenin genel akışının bir parçası haline getirilebilseydi eminim ki filmin izleyenler üzerindeki etkisi bambaşka olurdu .
Bununla birlikte , bahsettiğimiz durum her ne kadar filmin senaryosunu zayıflatan bir niteliğe sahip olsa da " Hellboy 2 : Altın Ordu " nun elindeki en büyük kozun yönetmeninin hayal gücü olduğunu unutmamak gerek .
Çünkü film , bu sayede senaryosundaki tüm aksaklıkları ve yer yer durağanlaşan temposunu kamufle etmeyi başarmakta .
Hikayenin içinde yer alan diş perileri , troller , ölüm meleği ve " Trol Pazarı " nda karşımıza çıkan daha nice paranormal yaratık , birçoğumuzun rüyalarında bile kolay kolay sahip olamayacağı kadar sınırsız bir hayal gücünün eseri .
Öte yandan özgün yaratık tasarımlarını birer birer incelemeyi bırakıp , filmin genel atmosferine bir göz attığımızda ise gidişatın bilimkurgu ve fantezi türüne damgasını vurmuş birçok sinema klasiğinden ilham aldığını görmek mümkün .
Özellikle " Trol Pazarı " sahnesiyle bizleri " Yıldız Savaşları " serisinde görmeye alışık olduğumuz bir atmosferle buluşturan " Hellboy 2 : Altın Ordu " nun nasıl olup da özgünlüğünü koruyabildiği ise oldukça ilginç bir soru .
Guillermo del Toro'nun sınırsız hayal gücü sayesinde orijinal karakterin korumayı başaran filmin , kendine has bir dokunuşa sahip olmasının en belirgin sebebi yönetmenin anlattığı fantastik öyküyü politikleştirme biçimi .
" Pan'ın Labirenti " nde Ofelia'nın masalsı öyküsü nasıl İspanya tarihinin belirli bir bölümünü alegorik bir biçimde yeniden canlandırıyorsa , Hellboy'un New York şehrinin sokaklarında , metro tünellerinde ve bu tünellerin bağlandığı gizli mağaralarda geçen macerasının da başka bir boyutu var .
" Yüzüklerin Efendisi " serisinde ve daha birçok pre - modern öyküde ormanlarda ya da kırsal alanlarda görmeye alıştığımız doğaüstü yaratıkları şehir hayatının birer parçası haline getiren " Hellboy 2 : Altın Ordu " nun şehirleşmeyle , endüstrileşmeyle bir derdi olduğu kesin .
İnsan hayatını tehdit eden yaratıkları kent yaşamının kıyısına köşesine yerleştirirken , bir yandan da bu yaratıkları şehir hayatının , modernleşmenin kendi kendine ürettiğini belirten film , satır aralarında izleyenlere bir modern şehir hikayesi anlatmaktan yana .
Şehir hayatının getirdiği yabancılaşmanın , ötekileştirmenin ve popülerleştirmenin ne gibi sonuçlar doğurduğunu sık sık belli eden Guillermo del Toro'nun , filmin en sonunda Hellboy'a söylettiği cümle ise filmin bu derdini başarıyla özetlemekte .
" Hellboy 2 : Altın Ordu , " bana kalırsa Guillermo del Toro'nun , " Hobbit " macerasına soyunmadan önce üstesinden geldiği bir ısınma turu .
Görsel ve düşünsel açıdan içerisinde sayısız zenginlik barındıran filmin , aksiyon sahnelerinden sonra kapıldığı durağanlık ve gidişatındaki aksaklıklar eminim ki senaryosunda Peter Jackson imzasını taşıyan " Hobbit " de tekrarlanmayacak .
Guillermo del Toro'nun sınırsız hayal gücünü ve politik duruşunu Peter Jackson'ın hikaye anlatmadaki ustalığıyla birleştiren " Hobbit , " hepimizi derinden sarsacak bir yapım olacak .
Ancak o zamana kadar " Hellboy 2 : Altın Ordu " yla idare etmenin de oldukça keyifli bir bekleme süreci vaat ettiğini söyleyebiliriz .
