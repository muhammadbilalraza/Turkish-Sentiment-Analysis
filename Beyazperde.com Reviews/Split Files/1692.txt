Sam Levinson’ı , pandemi sürecini fırsata çeviren nadir kişilerden biri olarak tanımlayabiliriz sanırım .
Levinson , 2019 yılından bu yana yönettiği ve oldukça da ses getiren Euphoria adlı dizideki başrol oyuncusu Zendeya’nın teşvikiyle , tüm setlerin durduğu , herkesin evlerine çekildiği bir süreçte kamera arkasına geçer .
Tabii ki böylesine riskli bir iş için gözlerden uzak , bir takım formalitelerin uygulanmadığı bir bölge bulunur .
İki oyuncu ve çok küçük bir set ekibiyle , sıkı sağlık önlemleri alınarak çekilir film .
Üstelik bir nevi gerilla tarzıyla çekilen filmin karantina ruhuna da çok uygun olduğu pekâlâ söylenebilir . 
Malcolm & Marie , isminden de anlaşılacağı üzere bir çiftin ilişkisine odaklanmaktadır .
Son çektiği filmin galasından oldukça tatmin olmuş bir şekilde gelen Malcolm ( John David Washington ) ile tam da o filmle ilgili her şeye dair büyük bir hayal kırıklığı yaşayan Marie ( Zendaya ) , gece yarısı evlerine varırlar .
Malcolm’un kabına sığmaz neşesine karşın Marie’nin dizginlemeye çalıştığı hayal kırıklığı …
Bir süre sonra böylesine önemli bir gecede karakterlerin duygu durumlarında neden böylesine bir farklılık olduğunu öğrenmeye başlarız .
Malcolm ile Marie , önce gala gecesinden başlayarak yıllardır süren ilişkilerini yavaş yavaş ortaya sermeye başlarlar .
Çiftimiz , geçmişten günümüze kadar geçen tüm zamanı masaya yatırır .
Öyle ki 106 dakika boyunca Malcolm ile Marie’nin dilinden ilişkinin neredeyse tüm dönemeçlerini , kırılma noktalarını öğreniriz .
Yıllardır söylenmeyen , hep bir şekilde yutulan , hazmedilmeye çalışılan tüm zehir tek bir gecede veryansın eder .
Zira zehri bir kere kusmaya başlayınca midedekilerin hepsi çıkana kadar rahat yoktur . 
Tek mekân , tek bir çift oyuncu , tek gece , uzun kaydırmalı plan sekanslar , siyah - beyaz sinematografi , gerçek zamanlı kurgu gibi oldukça spesifik tercihleriyle filmin biçimine dair söylenebilecek her şeyi bir solukta söylemek mümkün .
Yine lineer akan kurgusu , her ne kadar geçmişle ilgili anılara karakterlerin anlattıklarıyla dönülse de asla flashback gibi yollara başvurulmaması filmin bir diğer belirleyici özelliği .
Zira karakterler tarafından gerek yıllar öncesine gerekse de saatler öncesine dair dile getirilen hiçbir şeyi Malcolm ya da Marie’nin dışında bir gözden görmez ya da dinlemeyiz .
Anlattıklarına güvenmek zorunda olduğumuz sadece iki kişi vardır .
Asla bir üçüncü gözün desteği yardıma koşmaz .
Bu nedenle de film , her ne kadar bizi Marriage Story’de olduğu gibi kimin haklı ya da kimin haksız olduğuna dair karar vermek gibi bir dar boğaza sürüklemese de yine de bir ikilemde bırakmaktadır .
Belki hâkim koltuğunda değil ama jüri koltuğunda oturmamız istenmektedir . 
Üstelik tüm film boyunca terazinin kefelerinin bir aşağıya bir yukarıya hareket ettiği bu süreç , seyirciyi de tıpkı karakterler gibi yorgun düşürmektedir .
Zira özellikle Malcolm’un soluksuz konuştuğu anları bazen takip etmek bile çok zorlaşıyor .
Bunun yanında Macolm , beden dilini de çok fazla kullandığı ve daha yüksek sesle konuştuğu için kendine olan güveni de bir nebze sarsıyor .
Zira Malcolm , ne kadar agresif ve histerikse Marie bir o kadar sakin ve pasif .
Bunun yanında her ne kadar Malcolm , genelde sözleriyle saldırgan bir tutum sergilese de asla karşısındakini dinlemezlik yapmıyor .
İki çift de birbirlerinin sözünü kesmeden dinlemekte ve asla bir an bile şiddete başvurmamaktır .
İki karakterin de bırak şiddete başvurmayı bir an bile bunu akıllarından geçirdiklerini hissetmiyoruz .
Zaten adeta volkanik bir dağ gibi bir anda etrafa lavlarını püskürten karakterler , hemen arkasından kendini soğutmak için bulunulan mekânı terk ediyor .
Kimi zaman bahçeye çıkıyor kimi zaman da yatak odasına gidiyorlar .
Fakat çok kısa süre sonra yine aynı noktada birbirlerinin dibinde bitiyorlar .
Zaten iki karakterimizin ayrı noktalarda olduğu çoğu anda bile Levinson , Malcolm ile Marie’yi aynı kadrajda buluşturmayı tercih ediyor .
Örneğin Malcolm bahçedeyken Marie , yatak odasının bahçe kapısında aynı kadrajda buluşuyorlar .
Bunu birçok kez tekrarlayan Levinson’un çifti asla ayrı düşürmek gibi bir niyetinin olmadığı böylece anlaşılıyor . 
Yine Marie’nin içinde biriken toksiği dışarı atmak için sigara içmeyi , çiş yapmayı , banyoya girmeyi tercih ettiğini fark ederken Malcolm’un ise tıkınmak , müzik dinlemek ( Şarkıların sözleri genelde filmin evreniyle fazlasıyla örtüşmektedir . ) ve içki içmek gibi yolları denediği gözlerden kaçmıyor .
Günün sonunda her iki karakter de her ne kadar yıllardır içlerinde biriktirdiklerini birbirlerine kussalar da bir an bile nefretten , öfkeden beslenmiyorlar .
Hatta tüm gece boyunca en çok söylenilen söz “Seni seviyorum ! ” oluyor .
Peki , neden bir türlü asla bir sonuca varamayacaklarını bildikleri bu tartışmayı sonlandırmıyorlar ?
Çünkü her ne kadar birbirlerini çok sevseler de daha da çok kendilerini seviyorlar .
Bu yüzden de çiftin çok uyumlu olduğunu söyleyebiliriz aslında .
Narsist kişilik yapıları o kadar güçlü ki bir türlü bu tartışmadan yenik çıkmayı kabullenemiyorlar .
Malcolm , Marie’ye baktığında Marie de Malcolm’a baktığında birbirlerini görüp kendilerine bir kez daha âşık oluyor ve bir kez daha savaşıyorlar .
Bir türlü bitmeyen bir döngü gibi tekrarlanıp duruyor her şey .
Levinson’un labirentindeki deney fareleri gibi düşünebiliriz Malcolm ile Marie’yi .
Ya da filmde Marie tarafından yapılan ve Malcolm tarafından hunharca mideye indirilen mac&cheese gibiler .
Bir aradayken de ayrıyken de muhteşem lezzetlerdir .
Fakat bir aradayken yağın miktarını doğru ayarlamak çok önemlidir .
Ki fark edileceği üzere yağın miktarını kendilerinin metaforu olan mac&cheese’de olduğu gibi hep Marie ayarlamıştır .
Fakat tüketen hep Malcolm olmuştur .
Böylece bu sürekli sallanıp duran terazinin durumuna Levinson , en baştan hükmünü vermiştir diyebiliriz . 
Tüm bu kişisel mevzuların yanında filmin başka meseleleri de var elbette .
Örneğin sinema sektörü , film yapımcısı veya yönetmenlerin eleştirmenlere bakışı , beyazların siyahların işlerine karşı takındıkları tavır , siyahların başarılarının genelleştirilmesi ve daha nicesi …
Birbirine delilercesine âşık olan çiftimizin hayal kırıklıklarını dillendirmeleri arasında kişisel meselelerden uzak bambaşka konulara geçildiği anlar aslında bir nevi katalizör görevi görüyor .
Lakin insan düşünmeden edemiyor .
Bu yönetmen eleştirmen çekişmesi mevzusunun Levinson’un zehri olma ihtimali var mıdır ?
Ve bu mevzuların filmde yer bulmasına gerek var mıydı ?
Açıkçası Malcolm ile Marie dışında içinde yüklü miktarda toksik taşıyan biri daha var gibi gözüküyor .
Birçok yönetmen gibi Levinson da biraz olsun kendi zehrini de akıtmak istemiş olmalı . 
Oyuncuların adeta bir tiyatro sahnesinde tek kişilik oyun sergiliyormuşçasına gösterdikleri üstün performansa hayran olmamak elde değil .
Bir solukta söylenen uzun tiratların , üç boyutlu bir sahneyi andıran evin , çokça kullanılan ve insan gözünün işlevine oldukça benzeyen kaydırmalı plan sekansların çoğu zaman tiyatro gösterisi hissiyatını beslemekte olduğu pekâlâ söylenilebilir .
John David Washington ve Zendaya’nın performansları ise takdir edilesi .
Özellikle Zendaya’nın Malcolm karakterine rol yaptığı sahne , oyun içinde oyun olmasıyla ve gösterilen üstün performans ile akıllardan çıkmayacak gibi . Washington’un ise film hakkındaki eleştiriyi okuduktan sonra başladığı ve uzunca bir süre soluk almadan sürdürdüğü tiradının olduğu sahne oldukça etkileyici .
Fakat tüm olumlu yanlarına rağmen Levinson’un bolca öykündüğü John Cassavetes ile boy ölçüşmesi için henüz zaman var gibi .
Ne dersiniz ?
