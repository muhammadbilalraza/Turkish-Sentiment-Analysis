Quentin Tarantino'ya ' sinema sanatını virgülüne dokunmadan değiştiren adam ' demek doğru olur sanırız .
Zira bizim çocuk , türler ve alt türleri harmanlama konusunda öylesine uzmanlaşmış bir durumda ki , onlardan ' saygıda kusur etmeden ' yepyeni bir bileşime ulaşmayı başarıyor her defasında .
" Rezervuar Köpekleri " nden ( Reservoir Dogs ) başlayarak stilini sinemaseverlere kabul ettirip benimsetme işlevini ustaca yerine getirmiş olan Tarantino , özellikle ' ikinci sınıf film ' diyarının dinamiklerini ezberlemiş olmanın avantajlarını son derece iyi kullanıyor ve onları özenle cilalayarak ' yeni ' olduğu kuşku götürmez bir noktaya ulaşıyor .
Yönetmen , " Soysuzlar Çetesi " nde ( Inglourious Basterds ) de stilinde oynamalar yapmaktan özenle kaçınıyor ve bir kez daha geçmişin tozlu sayfalarına yapışmış olan türler ve filmler arasında keyifli bir gezintiye çıkarıyor bizleri .
Filmin basın gösteriminde sinema yazarı arkadaşım Uğur Vardan'ın yaptığı tespit son derece doğru aslında ; bizlerle birlikte Adapazarı'nın loş sinema salonlarında büyümüş ve aynı koltuklarda ( genellikle şebeke ) oturup film izlemiş gibi Tarantino .
Bizlerin de sevgi ve saygıyla andığı o dönemlerin ikinci sınıf filmlerini hatmetmiş bir adamı kendimize yakın hissetmemiz kadar doğal bir şey olamaz herhalde .
Filme dönersek .
Müthiş bir açılış sahnesiyle hareketleniyor beyazperdedeki görüntüler , öncesindeki ' jenerik harmanı'nı unuttururcasına .
Fransız kırsalında bir western izletiyor bize bu sahnede Tarantino .
Filmin tartışmasız yıldızı Christoph Waltz ( Cannes'da en iyi erkek oyuncu seçilmişti ) ile Fransız aktör Denis Menochet arasındaki ' kedi - fare oyunu ' , Tarantino'nun yönetmenlik meziyetlerinin tavan yaptığı anları getiriyor peşi sıra .
İki aktör de bu durumu körükleyen ' gergin ' performanslar sergiliyorlar .
Bu noktadan sonra bir kez daha bölümlere ayırdığı filminin ikinci aşamasına geçiyoruz , ki burada filme adını veren ' çete'yle tanışıyoruz .
Brad Pitt'in canlandırdığı Amerikalı subayın ( kendisine Apaçi denmesini istiyor ) başı çektiği ' Nazileri avlama mangası ' diyebileceğimiz bu çete , Nazileri öldürmekle kalmıyor , bir de kafataslarını yüzüyor .
Sonraki aşamalarda işin içine hikâyeyi bağlayacak olan güzel bir sinema salonu sahibi ( geçmişten geliyor bu karakter ) ve İngiliz casusluğuna soyunmuş bir Alman aktris de giriyor .
Tabii ki filmin karakterleri bunlarla sınırlı kalmıyor ; gerçek ve sanal birçok karakter , Tarantino'nun ' hastalıklı ' beyninden fışkırıyorlar film boyunca .
Çıkış noktası olarak İtalyan yönetmen Enzo G. Castellari'nin ( sinemacının filmde küçük bir rolü de var ) 1978 yapımı filmi " Quel Maledetto Treno Blindato " yu ( The Inglorious Bastards ) alan Quentin Tarantino , tabii ki orijinal hikâyeden bambaşka noktalara taşıyor filmini . Western türüyle giriş yapıp oradan ikinci sınıf aksiyon filmlerine , 2. Dünya Savaşı'nı Amerikalı gözünden anlatan yapımlara , Yahudi soykırımı filmlerine , olanaksız aşkların resmedildiği çalışmalara , kahramanlık destanlarına kadar uzanıyor yönetmen .
Bu tür ve alt türler arasında her zamanki gibi eğlenceli bir slalom yapmayı başarıyor , hikâyenin bütünlüğünü zedeleyecek hamlelerden kaçınıyor , karakterlerin arasındaki karmaşık gibi görünen ilişkileri açma konusunda da ustalığını sergilemekten geri durmuyor .
" Soysuzlar Çetesi " ni " Ucuz Roman "
( Pulp Fiction ) ya da " Kill Bill " gibi dört başı mamur bir film olarak nitelemekse yanlış olur .
Tipik numaralarını farklılaştırarak sunan Tarantino , örneğin ' geyik potansiyeli'ni burada daha alçak tonda bir stille ele alıyor .
Bu özelliğini filmin ana kahramanı gibi görünen , ilk kareden son ana kadar varlığını ve etkisini sürdüren Albay Hans Landa karakteri üzerinde yoğunlaştırmış görünüyor .
Christoph Waltz'ın zaman zaman ölçüsüz gibi görünmesine karşın , ' kontrollü ' olduğu her halinden belli kompozisyon çalışması , Tarantino'nun tercihinin ne denli doğru olduğu konusunda da tespitler yapmamızı sağlıyor .
Öte yandan hikâyenin ' gidiş yolu ' ile ' gittiği yer ' arasında yönetmenin önceki filmlerine göre ' daha az ' yaratıcı bir görüntüyle karşılaşıyoruz .
Standartları kendince yorumlayan Tarantino , keskin zekâsının ona sunduğu nimetlerin yeterince üzerine gidememiş gibi bu kez .
Evet , yine beklenmedik anlarda hiç beklemediğimiz hamleler yapıyor ve şaşırtmayı başarıyor , ama bazı bölümlerde ' zoraki sıkıştırmalar ' var sanki .
Örneğin filmin çatısını kurduğu ve adından başlayarak ( Türkçe ismi " Soysuslar Cetesi " olabilirmiş ) yapıma nüfuz etmiş ' aksan ' meselesini fazla sulandırmış gibi .
Hikâye için vazgeçilmez olduğu aşikâr olan bu durum , belli bölümlerde sınırlarından taşıyor ve kopukluklara neden oluyor .
Baktığınızda bütünlük bozulmuyor , ama iki buçuk saatlik filmin soluklanma anları da olamıyor bu yamalar .
Bir sinema delisi olarak filminin merkezine bir sinema salonunu koymuş olması ise Tarantino'nun hiçbir zaman ' saygısızlık ' noktasına teslim olmayacağını gösteriyor .
Bir yandan da türler kadar yönetmenler , oyuncular ve filmler üzerinden de yürüyen bir yapı kuruyor .
Böylece var olan ' sinema kokusu'nu daha da yoğunlaştırıyor ve ( bilinçli ) izleyicinin filmden aldığı keyfi katlıyor .
Kendisinin de bu işten büyük keyif aldığı kuşkusuz !
İşin özü , Quentin Tarantino denen ' deli'nin marifetleri aynen sürüyor .
Yönetmenlik konusunda bir adım daha ileri gidiyor , hikâye anlatmada büyük sorunlar yaşamadan hayatını sürdürüyor , eğlendirme potansiyelini koruyor , oyuncu seçimindeki ilginç tercihlerine devam ediyor , sinemayı ezberlemiş olmanın avantajlarını kullanıyor , diyalog yazma becerisini sergilemekten geri durmuyor , yüzeysel gibi görünen karakterlerin derinliklerine inmeyi başarıyor , en önemlisi de bir bütüne ulaşmayı kolaylaştıran enstrümanlara olan hakimiyetini bir kez daha gösteriyor .
Ve de .
Bu filmle de olsa tarihi değiştiriyor !
