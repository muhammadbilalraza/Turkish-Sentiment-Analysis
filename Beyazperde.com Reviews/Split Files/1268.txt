Detaylara girmeden , şunu söylemek gerek .
New York'ta 5 Minare , sezonun ilk ve belki de en büyük / iddialı yerli yapımı .
Seyircinin olağanüstü ilgisi ve hayranlığı da bundan .
Ve Mahsun Kırmızıgül de tam bu etkiye oynuyor sinemaya kalkıştığı ilk günden beri .
Büyük laflar eden , büyük ölçekli öyküler anlatan , sinemada izlenmesi gerektiği düşünülen , görkemli filmler yapmaya çalışıyor .
Filmlerinin çok eleştirilen zayıf tarafları da ticari başarıları da buralardan çıkıyor biraz .
Mahsun Kırmızıgül'ün önceki iki filmine , bütün zaaflarını detaylarıyla sıralamama rağmen , yine de ılımlı sayılabilecek yazılar yazmıştım .
Maalesef , o iki filmi biraz olsun kurtaran öğelerin hiçbirine New York'ta 5 Minare'de rastlamak mümkün değil .
Nedir bunlar ?
Bütün didaktik tavırlarına ve klişelerine rağmen , çelişkisi kuvvetli karakterleri ve öyküleri vardı Beyaz Melek ile Güneşi Gördüm'ün .
Burada ise , kuvvetliden geçtim , ne sağlam bir öykü ne de derinliği olan karakterler mevcut .
Film şunu anlatıyor : Türkiye'de çeşitli suikastlardan sorumlu bir İslami terör örgütü var .
Bu örgütün başında da Deccal lakabıyla tanınan bir adam .
Polis , araştırmaları sonucunda , Deccal'in gerçek kimliğine ulaşıyor .
Uzun yıllar önce Amerika'ya kaçmış , Hacı Gümüş adlı dini bir lider bu .
Kimi anımsattığını söylemeye gerek yok herhalde .
Interpol ve FBI işbirliğiyle , bu adamın yakalanıp Türkiye'ye getirilmesine yönelik bir operasyon başlatılıyor .
Bunun için de Türkiye'den iki deneyimli polis New York'a gönderiliyor .
Ama işler elbette planlandığı gibi gitmiyor .
Önceki filmlerinde , aynı anda çok fazla öyküyü anlatmaya çalıştığından dolayı eleştirilmişti Kırmızıgül .
Bu kez özellikle filmini tek bir öykü ekseninde mi tutmaya çalışmış , yoksa yan öyküler sadece geliştirilemedikleri için mi havada kalmış , söylemek zor .
Film boyunca birçok yan karakter ve durum izliyoruz aslında .
Bunların bir kısmı , hiçbir yere bağlanmıyor .
Etkileyici şekilde çekilmiş zikir sahneleri mesela .
Hikayede hiçbir işlevleri yok .
Zikre iştirak eden cemaatten insanlar , bir sahnede ülkücülerden yardım istemeye gidiyorlar .
O grubun lideri , iki gün vakit talep ediyor .
Ne için ?
Daha sonra ne görüyoruz bu insanları ne de bir haberlerini alıyoruz .
Niye var o sahneler ?
Sadece onları da filmin bir yerinde göstermiş olmak için mi ?
Sırf renk olsun diye .
Filmin turistik cami sahnelerinden pek bir farkları yok yani .
Fuzuli yer kaplayan yan karakterlerden daha vahimi ise , ana öyküde işlevi olan karakterlerin kartonluğu .
Seyirci üzerinde etki bırakabilen tek bir kişi varsa , o da Hacı Gümüş .
Ama bu etki bile , sadece Haluk Bilginer'in becerisinden kaynaklanıyor .
Karakterine , senaryoda mevcut olmayan bir derinlik katmayı başarıyor usta aktör .
Aynısını başarabilen bir tek oyuncu daha sayamam ben bu filmde .
Gina Gershon , Danny Glover gibi isimler için de geçerli bu söylediğim .
Karakterlerin bir kısmı , sadece senaryoda belli bir işlevi yerine getirmek için var .
Bir kısmı da sadece " E şimdi bu adamın bir de karısı vardır , öyle bir karakter de yazmak lazım " diye düşünüldüğü için .
Daha derinine hiç inmeden .
Dolayısıyla hemen hiçbir karakter ve hiçbir durum , aslında yaşamıyor .
Sahici değil .
Hele ki Amerika kısımlarında .
Mahsun Kırmızıgül'ün bir türlü yenemediği o basmakalıp mesajlar verme hevesi yüzünden , diyaloglar da son derece çiğ .
Göze sokulan mesajlar , dünyanın hiçbir yerinde bir filmin daha fazla ciddiye alınmasına yaramaz .
Seyirci bundan daha akıllıdır .
Kimse mesajlardan etkilenmez .
İyi anlatılmış , güçlü öykülerden etkilenir .
New York'ta 5 Minare'nin eksiği bu .
Kaldı ki ben filmin temel örgüsüne dair bir şeyi anlamıyorum .
İslami terör ve özellikle Amerika'da İslam dinine karşı tavır üzerine bir film yapma iddiası var ortada .
Böyle bir hikaye , nasıl olur da basit ve lokal bir kan davasına indirilebilir .
Doksan dakika seyirciye bir şey izletip , sonra aniden bunun aslında bir kandırmaca olduğunu söylemek ve filmi basit bir kan davası meselesi ile finale bağlamak , her şeyden önce seyirci için büyük bir hayal kırıklığı değil midir ?
" Ama bu filmin vaadi bu değildi ki " demez miyiz ?
Hani ben diyorum da .
Siz demiyor musunuz ?
Ve bir de sözde sürpriz var ortada , her şeyi final bloğuna bağlayan .
Allah aşkına , Mahsun Kırmızıgül'ün oynadığı karaktere dair filmde ilk gördüğümüz flashback'te ( sorgu odasında dayakla zanlıdan bilgi aldığı ) her şeyin nereye varacağını anlamayanınız var mı ?
Hani orada anlamadınız , yolda kesin anlamışsınızdır .
O sürprizi hem hazırlamak ama hem de saklamak uğruna öyle tutarsız sahneler , öyle mantıksız duygu geçişleri , öyle kopukluklar var ki senaryoda .
Bu tür şeylere en dikkat etmeyen seyirci bile işkillenir gibi geliyor bana .
New York'ta 5 Minare , Kırmızıgül'ün önceki filmlerine kıyasla , reji açısından daha temiz bir iş .
Sahneleri nasıl bağlayacağını bilemediği için kararma - açılmalarla ilerlemiyor en azından .
Ama burada şu hata yapılmamalı : Çok para harcanmış olması , yani prodüksiyonun başarılı olması ve iyi görüntü yönetimi , kolay göz boyar .
Ama bir filmin gerçekten iyi çekildiği anlamına gelmez .
Fiyakalı ışık oyunları , şunu saklayamaz mesela : İşlerini ciddiyetle yapmaları gerekirken , radyodaki müziğe eşlik eden komik zenci polisler , bayat bir klişedir .
Herhangi bir Amerikan filminde kullanılsa , ırkçı bir stereotip olduğu için ağır eleştiri alır .
Kuşbakışı New York planları çekmek değil , bunlara özen göstermektir iyi yönetmenlik .
Ajitasyonun dibine vurup seyirciyi salondan ağlayarak çıkartalım taktiği de , bu kadar ruhsuz bir filmin sonunda işe yaramaz .
Onca boş sahnenin ardından olmaz .
Mahsun Kırmızıgül , iyi filmler çekebilir .
Ne para bulmakta sıkıntısı var ne de ekip kurmakta .
Ama film çekmenin , bunlardan ibaret olmadığını da öğrenmesi gerekir .
Belki gerçekten de anlatmak istediği öyküleri kağıda aktarması için profesyonel senaristlerle çalışması işe yarayabilir .
Çünkü öykü kurmak , diyalog yazmak , karakter yaratmak konusunda ciddi eksikleri olduğu bu filmle iyice ayyuka çıkıyor artık .
Sağlam bir senaryodan iyi bir film çıkarabileceğine benim yine de inancım var .
Filmlerinin şu halleriyle de büyük gişe elde ediyor olması , kendisini dev aynasında görmesine sebep olmasın yeter .
İyi tanıtım , yığınları sinema salonlarına çekebilir .
Fakat gişe , filmlerin niteliğini belirlemez .
" Büyük " film beklentisi açısından , Yavuz Turgul'un ( bugüne kadar fragmanına denk geldiğim hiçbir salonda en ufak heyecan yarattığına şahit olmadığım ) yeni filmi Av Mevsimi bile New York'ta 5 Minare'nin yanında sönük kalacaktır .
Karşımızdaki , Kırmızıgül'ün şimdiye kadar yaptığı en büyük ama ne yazık ki en zayıf film .
Kendi gözlemime dayanarak , salonları tıkabasa dolduran seyircinin de aynı hislerle filmden ayrıldığını söyleyebilirim .
Çok kişinin bakışlarında " Bu muydu ? " sorusuna rastladım ben .
Twitter : aliercivan
