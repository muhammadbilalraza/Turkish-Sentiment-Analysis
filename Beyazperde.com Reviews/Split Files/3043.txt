Sihir ve illüzyon , tutarlılık ve çelişki , dindar ve ateist , kararlılık ve bocalama , kadın ve erkek , aşk , aşk ve ille de aşk .
İşte “Sihirli Ay Işığı” ( Magic in the Moonlight ) , hayatın gerçek mucizesini , biricik sihrini arayan bir film .
Yarım asır boyunca , oynamak , yazmak , yönetmek ve bizlere her yıl bir film hediye etmek . Woody Allen , artık eskisi gibi değil , son zamanlarda sinema yapmıyor , turistik gezi yapıyor , hazır dolaşmaya çıkmışken , ayıp olmasın diye film çekiyor diyenlere sakın aldırmayın .
O , hep üretsin , biz , hep seyredelim , ne çekerse çeksin .
Çünkü pelikül , bir dehanın izlerini taşıyor .
Yaşını neredeyse 80’e yaslayan büyük usta , depresif ve sarsıcı Mavi Yasemin’in ardından , daha hafif , daha geveze , daha kolay tüketilir ve bu kez iyimser bir filmle , yine yerinde duramamış , Amerika’dan Avrupa’ya geçmiş .
Evet , Sihirli Ay Işığı , Güney Fransa’yı mesken eyleyen , tarihi 1928’e sabitleyen , illüzyonu , aşkı , entelektüel laf kalabalığını , 97 dakikaya yediren , özetle yanılsamayı , beyazperdeden yansıtarak , bizleri şaşırtmayı deneyen bir seyirlik .
Tamam , senaryo biraz hızlıca yazılmış , müthiş olabilecek şey , ıskalanmış , çok yeni bir şey anlatılmamış , yönetmen abimiz , bazı eskileri ısıtmış , yeniden önümüze sürmüş , ama arkadaşlar arasında olur bunlar , abartmayalım . Woody Allen´ın sarışın kadın takıntısı , malumunuz .
İşte Mia Farrow , Diane Keaton , Scarlet Johansson , Cate Blanchet vs . derken , bu kez ezberini bozuyor ve şimdi kızıl zamanı diyor , hayli yetenekli ve şirinlik abidesi Emma Stone’u seçiyor .
Genç kızların sevgilisi modundan , yaş aldıkça , daha zorlu rollere sıçrayan Oscar’lı aktör Colin Firth ile Stone , kimyaları uyan , müthiş bir ikili olmuşlar , haklarını verelim .
Bildik mizah ile izah yolculuğuna , bu tatlı romantik - komedi formatına , Marcia Gay Harden , Hamish Linklater , Jacki Weaver , Simon McBurney ve Eileen Atkins de katılıyorlar , iyi de ediyorlar .
Meşhur illüzyonist Stanley , öteki dünyadan havadis getirdiğini iddia eden medyumlara savaş açmıştır .
Sihirbazlık , mekanik bir iştir , çok çalışma , sanat gibi icra ve dikkat dağınıklığından yararlanma demektir .
Fili kaybetmek başka şeydir , ruh çağırma ritüeli bambaşka şeydir .
Çekici medyum Sophie , detaycı ve inatçı elemanımızın yeni hedefidir .
Kahramanımız huysuz ve huzursuz Stanley , bir tek şey hariç , her konuya hâkimdir , o , sevmekten bihaberdir .
Alaycı , kibirli , mükemmeliyetçi bir adam , karşısına sevda öyküsü çıkınca , savunmasız yakalanır ve haliyle bocalar .
Sevimli , gülünç ve zavallıdır artık , hatta benliğimi aldın , bari kalbimi alma diyecek kadar .
Bir erkek için büyü diye bir şey varsa şayet , bir kadından büyülenmektir , sonrası ise filmimizde saklıdır .
Memleket , canımızı sıkan ve yakan bir gerçekliğin esiri oldu kaç gündür ve çok fazla acı , haliyle hissizlik yaratır .
İşte Sihirli Ay Işığı’na bu yüzden gitmeli , bir parça efsun , kafamızı dağıtsın , gündelik hayatı bir süreliğine unuttursun , yüzümüze tebessüm oturtsun diye .
