Uğur Yücel'in yönetmen koltuğuna ilk kez oturduğu İkinci Bahar adlı TV dizisinin ilk bölümünün ilk kez yayınlanışının hemen ertesi gününü çok net hatırlıyorum .
Piyasada - en azından benim menzilimde bulunan - herkes facianın boyutlarını konuşuyordu .
Fakat zamanla sadece dizi Türkiye'de bir fenomene dönüşmekle kalmadı , Yücel de yönetmenlik görevini sürdürdüğü müddet içerisinde elindeki malzeme üzerindeki hakimiyetini artırarak bir yönetmen olarak kendini geliştirdi .
Yine de o ilk bölümün anısı , Yücel'in ilk uzun metrajlı sinema filmini izlemeden önce zihnimde hala canlıydı .
Öncelikle , lafı fazla dolandırmadan belirteyim , Yazı Tura iyi bir film .
19 yılında , Güneydoğu'da yaptıkları askerlik görevleri sırasında bir mayın patlaması sonucunda sakatlanan iki askerin öykülerini ayrı ayrı ele alan film , bu iki gazinin topluma yeniden ayak uydurup hayatlarını toparlama çabalarını gerek gerçekçiliği gerekse şiirselliği dozunda kullanarak , etkileyici bir şekilde yansıtıyor .
Bunda oyunculukların payını da es geçmemek lazım .
Özellikle Olgun Şimşek tarafından canlandırılan Şeytan Rıdvan karakterinin ele alındığı kısımda , filmin çekildiği Göreme'de kullanılan yerel halkın doğal oyunculukları ve bununla bir bütün halinde Şimşek'in de ne şivesi ne de tavırları ile bölgenin yerlilerinden ayırt edilemeyen performansı övgüye değer .
Evleneceği kız sakatlığından dolayı artık kendisini istemezken , ilk gençlik aşkını da bir türlü zihninden atamayan Rıdvan'ın hikayesi gerçekten son derece etkileyici .
İlginçtir , filmle ilgili yapılabilecek eleştirilerden birinin çıkış noktası da buradan kaynaklanıyor galiba .
Çünkü Yücel bu güçlü öyküyü bitirip de Kenan İmirzalıoğlu tarafından canlandırılan Hayalet Cevher'in başına gelenlere geçtiğinde film gücünü biraz yitiriyor .
Tek başına değerlendirildiğinde yine de başarılı olduğu su götürmeyecek bu ikinci kısımda film , ilk yarısına göre düşüyor .
Bir otogarda ufak bir büfe işleterek hayatını yoluna koyabileceğini düşünen Cevher , bu yatırıma sermaye sağlayabilmek için bir yandan da tefecilerin ve uyuşturucu piyasasının içine çekilmektedir .
Sert mizacına rağmen , patlamada duyma yetisini kaybeden kulağı ve sarsılan psikolojisi sebebiyle hayatının kontrolünü elinden kaçırıyor olmaktan da endişe etmektedir .
Ve işte bu gergin döneminde ihtiyacı olan en son şey , 17 Ağustos depremidir .
Doğrusu bu filmin de depreme ne kadar ihtiyacı varmış , aynı ölçüde tartışılır .
Şeytan Rıdvan'ın öyküsü , filmin başlangıcındaki mayın patlamasıyla doğrudan ilişki kurarken ; Hayalet Cevher'in öyküsü , depremden sonra iyice başka yönlere sapıyor .
İşin içine Türk - Yunan ilişkilerinden eşcinselliğe kadar çeşitli yan temalar karışınca , film esas meselesinden uzaklaşıyor , yalınlığını kaybediyor .
Bu yan öyküler ister istemez filmi düşüren unsurlar haline geliyor .
Kaldı ki , ele aldığı temaların hiçbiri için depremi araç olarak kullanması da şart değil .
Ama başta da söylediğim gibi , Hayalet Cevher'in öyküsü de kesinlikle başarısız kabul edilemez .
Aynı ölçüde iyi çekilmiş ve iyi oynanmış .
Sadece öyküsü filmin ilk yarısına göre daha zayıf .
Bu iki öykünün yerlerini değiştirmek bile yeterli bir çözüm olabilirmiş .
Bu sayede film düşmek yerine yükselir ve çarpıcı bir finalle izleyici üzerinde çok daha vurucu bir etki bırakabilirmiş .
Yazı Tura'nın teknik anlamda da başarısını es geçmemeli .
Dijital kamerayla çekilmiş olmasına rağmen görsel açıdan hiçbir sorunu olmayan film , Türk filmlerinde alışık olmadığımız ( ve özlemini duyduğumuz ) başarılı ses miksajıyla da dikkat çekiyor .
Dijital teknolojinin sağladığı pratik faydaların özellikle amatör oyuncularla çalışılan Göreme çekimlerinde Uğur Yücel'in işini çok kolaylaştırdığı da muhakkak .
Bu arada , dijital kameranın sunduğu bazı efektlerin Yücel'i neredeyse yoldan çıkaracak kadar cezbettiği de belli .
Fakat neyse ki her şey yerli yerinde , ölçülü kullanılmış .
Oyunculuklara yeniden değinmek gerekirse , Olgun Şimşek zaten farkında olduğumuz yeteneklerini başarıyla kullanıyor .
Erkan Can , sinemada hep benzer - ve televizyondaki imajıyla taban tabana zıt - rollerde karşımıza çıkmayı sürdürüyor .
Ama yine de başarılı .
Kenan İmirzalıoğlu'na ise özellikle dikkat !
İmirzalıoğlu , ne kadar iyi bir sinema oyuncusuna dönüşmekte olduğunun sinyallerini veriyor ; doğal , abartısız , ekonomik oyunculuğu , birçok " oyuncu " ya taş çıkarır nitelikte .
Amatör oyuncuların başarısına daha önce değinmiştim ; aralarında özellikle öne çıkan , Rıdvan'ın annesini oynayan yaşlı kadın .
Oyunculuktan gelen bir yönetmenin filminde oyuncu yönetiminin başarılı olması kaçınılmaz sayılabilir zaten .
Tıpkı müzik geçmişinin de filmdeki başarılı ( ve yeri geldiğinde cüretkar ) müzik kullanımı üzerinde etkisi olduğu gibi .
Neticede , yeni sezonu başarılı bir Türk filmiyle açmış olmaktan dolayı keyifliyim .
Her karesi bu topraklardan beslenen Yazı Tura'nın seyirciden de olumlu tepki alacağına hiç kuşkum yok .
İlerisi için tek endişem , her ne kadar siyasi bir tavırdan ziyade insani bir yaklaşımla gerçekleştirilmiş olsa da , karşımızdaki filmin yurtdışında kaçınılmaz olarak politik bir film olarak değerlendirilecek olması .
