Türk korku sineması , ana teması olan üç harfliler üzerinden hikayeler anlatmaya devam ediyor .
Çağan Irmak , filmografisindeki her işte bazen küçük bazen de devasa fantastik dokunuşlar yapan bir sinemacı ancak eleştirmenler dahil hiç kimse onu bir korku filmi yönetmeni olarak işaretlemedi çünkü onun için ¨fantastik¨ , hikayeye hizmet eden bir enstrüman ve bunu kullanmayı tıpkı Atıf Yılmaz gibi çok iyi beceriyor . 
 
Çağan Irmak filmleri , fantastiğin sularına girip yol almaktan çekinmeyen ancak başka bir derdi olan işler .
Şu an Blu TV , Puhu TV gibi platformlarda izlediğimiz butik dizilerin öncülü olan Kabuslar Evi bile sadece bir korkutma gösterisi olarak yorumlanamaz .
Bu hikayelerde gördüğümüz şey , canavarlardan ya da hayaletlerden ibaret değildi .
Yalnızlıklarımız , pişmanlıklarımız , olmak istediklerimiz ve olamadıklarımız üzerine hesaplaşmalar sundu bize . 
 
Dedim ya , Çağan Irmak salt bir korku filmi yönetmeni değil , o fantastiği çok seven , bunlarla beslenerek büyüyen ve yeri geldiğinde bu enstrümanı kullanmaktan çekinmeyen biri ve şimdiye kadar çektikleri içinde tür sinemasına en ait işi olan Çocuklar Sana Emanet filminde bile durum böyle .
Filmin başarılı iç mimarı Kerem ( Engin Akyürek ) , mutlak kıskanılacak bir yaşam sürerken bir anda büyük bir felaket yaşıyor ve artçısı olan yoğun bir travma süreciyle baş etmeye çalışıyor .
Tedaviler , ilaçlar , hiçbiri çare değil ve bu giderek artan kabusların sebebi sadece onun suçluluk duygusu olamaz , ki filmin böyle bir şaşırtmaca amacı yok zaten .
Yani finalde her şeyin karakterin kafasında olduğunu anlayıp , fizik kanunlarına bağımlı bir dünyaya çakılarak tatminsiz bir şekilde salondan ayrılmayacaksınız .
Her ne kadar bu sadece bir korku filmi değil desem de , şekil itibariyle katıksız bir canavar filmi , hani şu ecnebilerin ¨monster movie¨ dediklerinden . 
 
Ne yani Türk sinemacıları canavar filmi mi çekiyor ?
Evet , aynen öyle !
Ama işte bu filmlerin en büyük meselesi ; canavarı inandırıcı ve korkutucu gösterebilmek , musallat olduğu karakteri de düzgün bir oyuncuya emanet etmek .
Ben korku filmlerinde CGI kullanımına mesafeli yaklaşan bir seyirciyim ancak Çocuklar Sana Emanet’in VFX ekibinin elinden çıkan işi tuttum !
İlk gördüğümüz andan itibaren bir başkalaşım yaşayan yaratığın tasarımı ve uygulaması iyi .
CGI karakterin fiziksel ortamdaki karakterle etkileşimi de öyle .
Kerem rolünde izlediğimiz Engin Akyürek , kendi kariyerinde ilk defa bu tür bir filmde oynarken dengeli ve inandırıcı bir oyun veriyor .
Günümüzün yakışıklı oyuncular trenindeki en yetenekli isim olduğuna inanıyorum .
Çağan Irmak kadronun geri kalanını da çalışmaya alışık olduğu usta isimlerden kurmuş .
Muhteşem Osman Alkaş ve tabii ki Şerif Sezer .
Şerif Sezer’in canlandırdığı Şifacı nine çok gerekli bir karakter olarak karşımızda . 
 
Bu filmin sektörel bir etkisi olacağına inanıyorum .
Tıpkı Issız Adam’ın içimizdeki plakseveri uyandırması ( inanmayan Kadıköy’de bir tur atsın , plak işi bambaşka bir yere gelmiş ) ya da Unutursam Fısılda’nın estetik etkisinin Arif V 216’da karşımıza çıkması gibi .
Çağan Irmak , her yıl rekor üretime ulaşan Türk korku sinemasındaki cin filmi sağanağında , hacıyı - hocayı karıştırmadan üç harfliler üzerine bir film çekmeyi akıl ediyor ve çok da iyi ediyor .
Burada harika bir reçete var .
Senaryoda hiçbir zorlama yok .
Çocuklar Sana Emanet , doğaüstü fenomenlerle olan ilişkimizin aslında kadim zamanlardan geldiğini gösteren , bunun İslam’dan çok folklorla ilişkili olduğunu gösteren bir örnek .
Umarım başka sinemacılar da bunu tatbik etmeye başlarlar , zira Sure - ayet isimli korku filmlerinin uyduruk cin çıkarma ritüellerini izlemekten gına geldi ! 
 
Usta bir yönetmenin A sınıfı oyuncularla fantastiği ana akım sinemaya taşıma fikri hoşuma gidiyor ama Çocuklar Sana Emanet’in başardığı başka şeyler de var .
Seyirciyi sahte dolmalarla finale kadar oyalamaması , bazı karakterleri gereksiz bir şekilde başımıza musallat etmemesi ve hayvanlara iyi davranan bir film olması gibi .
Korku filmlerinden hoşlanıyorsanız mutlaka izleyin , hoşlanmıyorsanız yine izleyin çünkü başta da yazdığım gibi filmin tek derdi korkutmak değil daha büyük ve çok gerekli bir metni var .
Tür sinemasının eleştiri gücünü arkasına alan Çağan Irmak toplumcu bir korku filmine imza atıyor .
İyi seyirler . 
 
murattolga@otekisinema.com
