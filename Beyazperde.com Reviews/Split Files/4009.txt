Biz insanlar kendi çıkarlarımız uğruna doğayı yok etmekten hiç çekinmeyiz .
Daha fazla üretim , daha fazla tüketim , daha fazla para harcatma , kazanma .
Ülkemizde , özellikle Gezi olaylarından sonra doğayı koruma adına daha ilgili olduk ama hala çoğumuz –ben de dahil - birçok şeyden o kadar habersiziz ki .
Greenpeace sağ olsun bizi bu konuda uyandırıyor ama ne yazık ki duyarlılığımız sabun köpüğü gibi kısa sürede uçup gidiyor , doğanın düzenini korumak için bir şey yapmıyoruz .
Belki de hayvanlar , ormanlar , denizler dile gelse daha ilgili olurduk .
Ormanda Karmaşa alternatif bir dünya sunarak hayvanları konuşturuyor ve bize , doğal yaşamında hayatlarını sürdüren hayvanların hayatlarını çıkarlarımız uğruna nasıl etkilediğimizi gösteriyor .
Manu ve Sacha , Meksika yağmur ormanlarında yaşayan , birbirlerine aşık iki küçük rakundur .
Ne yazık ki Sacha kabile reisinin kızıdır ve babası ilişkilerini onaylamıyordur .
Manu kabilenin yeni tamamlanmış kutsal heykelini yanlışlıkla yerle bir edince Reis Manu’yu kabileden kovar .
Bir süre sonra , süper tavuk yaratmaya çalışan insanoğlu çeşitli hayvanların DNA’larını toplamak için hayvanları avlarken Sacha’yı kaçırır .
Bunun üzerine Manu prensesi kurtarmak için büyük bir maceraya atılır .
Animasyon kalitesi olarak , sanki son işlemden geçmemiş gibi duran Ormanda Karmaşa’da kimi zaman renkler dahi patlıyor .
Bir animasyondan en büyük beklentim filmin teknik gücü olunca bu noktada film sınıfta kalıyor .
Esprilerin zayıflığı , hikayeye sırf film uzatılsın diye eklenen kovalama sahnelerinin sıkıcılığı olsa da verdiği mesaj ve hayvanların yaşam mücadelesi seyirciyi filme bağlıyor .
Tamamıyla çocuklara yönelik olan film , hedef kitlesinin salondan mutlu ayrılmasını sağlıyor .
Sonuç olarak , son zamanlarda fenomen olabilecek bir animasyonla karşılaşmadık .
Bu film de çabucak unutulacaklar arasında .
Ama verdiği mesaj ve karakterlerin sevimliliği ile çok güzel bir aile etkinliği olacağına şüphe yok .
