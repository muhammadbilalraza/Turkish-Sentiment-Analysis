İstanbul Film Festivali'ni Kaldırım Serçesi ( La Môme ) ile kapatmıştım .
Edith Piaf'ın hayatını anlatan bu biyografik film , özellikle genç Fransız aktris Marion Cotillard'ın performansı sebebi ile , 2007'nin en çok konuşulan yapımlarından biri olacak .
Çocukluğundan ölümüne dek , şarkıcının yaşamının farklı dönemlerini perdeye yansıtan film , kronolojik bir sırayı takip etmeyen yapısına rağmen kafa karıştırıcı olmayan , tam tersine öykünün kurgusunu , Piaf'ı daha iyi anlatmak için bir araca dönüştürebilen bir yapım .
Bunu başarmasının başlıca sebebi , geri - dönüş ve ileriye - gidiş yöntemlerini kullanırken , birbirini takip eden sahneler arasında neden - sonuç ilişkisinin hep gözetilmesi .
Bir biyografi için ele aldığı karakterin tüm hayatını anlatmaya kalkmak kolay iş değil .
Kendisine bir odak bulamamak sorunu , her zaman filmi darmadağın bırakıp seyirciyle arasına duvar örebilir .
Kaldırım Serçesi , Edith Piaf'ın yükselişini ve kendini tüketişini , yaşamında belirleyici olan hiçbir unsuru es geçmeden ele almak istediği için bu sorunla karşı karşıya .
Zaman zaman fazla parçalı ve dağınık olmanın sınırlarında da dolaşmıyor değil doğrusu .
Ancak nihayetinde Piaf'ı anlamak ve tanımaksa mesele , dönüp geriye baktığınızda filmin bunu başardığını görüyorsunuz .
Kaldırım Serçesi , belli bir noktaya kadar Piaf'ın şöhrete giden yolunu anlatıyor bize .
Daha sonra , antolojilere geçecek ölçüde etkileyici bir plan - sekans'ın * ardından , zaten alkole aşırı düşkünlüğü olan şarkıcının bu kez de neden morfin bağımlılığının pençesine düştüğünü izliyoruz .
Bu noktadan itibaren , bedeninin tükenişi ama şarkı söylemeden yaşayamayacak olan Piaf'ın yorgun bedenine direnişi perdeye yansıyor .
Özenli bir teknik çalışmanın sonucu olarak çarpıcı bir görselliğe sahip olan filmin esas gücü , girişte de söylediğim gibi başroldeki Marion Cotillard .
Yazının bundan sonraki kısmında , onun performansından başka bir şeyden bahsetmeye gerek görmüyorum .
Kayıp Nişanlı filminde ufak ama filmin en akılda kalıcı rollerinden birinde izlediğimiz , Cesaretin Var mı Aşka ? ve Ridley Scott filmi İyi Bir Yıl'da da karşımıza çıkan Cotillard , çok ciddi fiziksel farklılıklarını - elbette makyaj efektlerinin de desteğiyle - şaşırtıcı bir başarıyla aşıyor öncelikle .
Edith Piaf'ın on altı yaşını da , ölüm döşeğindeki halini de canlandırmak gibi zor bir görevi üstlenen aktris , basitçe fiziksel canlandırmanın ötesine geçen bir başarı gösteriyor .
Duruşundan sesine , teknik olarak oyunculuğunun çarpıcılığı bir yana , Edith Piaf'ı perdede gerçekten yaşar ve anlaşılır kılıyor Fransız oyuncu .
Bugüne kadar çok az biyografik filmde gördüğümüz kadar etkileyici bu performans , kesinlikle bir taklit olarak nitelenme riskini bile taşımıyor .
Şimdiden söyleyebilirim ki , Marion Cotillard bu filmdeki performansıyla önümüzdeki yıl kesinlikle bir Oscar adaylığı elde edecek ve belki de bu ödülü kazanacaktır .
Filmin çeşitli teknik kategorilerde de , bu ödüle aday gösterilmesi kuvvetle muhtemeldir .
Zaten Amerika'da yaz aylarında gösterime girecek olmasına rağmen filmin promosyon çalışmalarının şimdiden başlatılıyor olması da , dağıtımcıların Oscar yarışı için iddialı olduklarını göstermektedir .
Bu denli etkileyici bir filmin popüler olmasının kaçınılmazlığına inandığımdan ( Edith Piaf'ın Türkiye'de de sevilen bir isim olduğunu düşünürsek ) , Kaldırım Serçesi'nin ülkemizde ticari gösterim şansı bulması kaçınılmazdı .
Filmin tüyleri diken diken eden kapanışını yapan ve Piaf'ın kendisini anlattığını düşündüğü Non , Je Ne Regrette Rien şarkısının da vurguladığı gibi tüm çalkantılarına ve acılarına rağmen , dürüstçe ve dolu dolu yaşanmış , pişmanlıklara yer bırakmayan bir hayat öyküsü Edith Piaf'ınki .
Bu eşsiz biyografinin , olabildiğince çok insana ulaşacağına , ulaşması gerektiğine inanıyorum . * plan - sekans : kesintisiz tek çekimden oluşan bir sahne
