Aziz Ayşe kanlı canlı biri !
Bedeni erkek bedeni …
Ruhu son damlasına kadar kadın …
Dolapdere’de yaşar , yokluk içinde .
Çöp toplar .
Çöplerden kazandığı üç beş kuruşu da hayır kurumlarına , vakıflara , ihtiyacı olanlara bağışlar , kendisinin ihtiyacı yokmuş gibi …
Şahsına münhasır , hayat dolu !
Yönetmenimiz Elfe Uluç , gazetede onunla ilgili bir haber okur .
Böyle bir insanın varlığı , şüphesiz Uluç’a bambaşka şeyler hissettirir ve Aziz Ayşe projesi doğar .
Filmde , yönetmenin yerini kurmaca karakter Elif ( Feride Çetin ) alır , diyebilir miyiz ?
Bir noktaya kadar diyebiliriz .
Amerikalarda okumuş olan , müzisyen sevgilisiyle ‘sahte’ bir ilişki yaşayan ve belgesel çekmek isteyen Elif , filmde hem bir sınıfı temsil eder hem de o sınıfın içinde kendine ayrıksı bir yer edinir .
Zira saftır , ürkektir ve iyiniyetlidir .
Aziz Ayşe , Elif’in hayatına girer .
Elif , kamerasıyla onu belgeler .
Birlikte zaman geçirdikçe , Elif , onun kişiliğinden etkilenir .
Özgürleşir ve kadınlığını keşfeder .
Filmde , iki kadın ruhunun buluşması var .
Yalan ve sahici var .
Denize bakan şaşalı katlar ve elektriği , tuvaleti olmayan evler var .
İnanmak var .
Peşinden gitmek var .
Gerektiğinde bırakmak var .
Dolapdere var .
Ama filmdeki birçok şey yalnızca “var”lar .
Evet , oradalar da , bir türlü birbirlerinden beslenip kendi özgün dünyalarını kuramıyorlar .
Karakterlerin serüvenlerinde incelik yok .
Filmin peşine düştüğü temalar elverişli olmasına karşın özenle birbirine işlenmiş öykücükler yok .
En tuhafı filmin bir kimliği yok .
Aziz Ayşe , seyirciye bir laboratuvar filmi olarak sunuluyor .
Birçok türden izler taşıyor , evet .
Yalnızca bir iki sahnede Aziz Ayşe’nin müdahale edilmemiş gündelik hayatına tanıklık edebiliyoruz .
Film , iki ana karakterli öyküsünü ve onların neler yaşayacaklarını yola koyulmadan yazıp çizmiş durumda .
Yönetmenin varlığı her an o kadar baskın ki …
Bir an bile unutamıyoruz orada olduğunu .
Haliyle film ne kurmaca ne belgesel ne de ikisini kesiştiriyor .
Deneysel sinema mı ?
Bir şeyler denediği kesin de anlatımda , çekimde , seste , dilde değil denediği şey .
Yönetmen Uluç’un “Sanat , kuralları kırıp yeni kurallar koymak içindir” , sözüne saygım sonsuzsa da ‘hangi’ kuralların ‘nasıl’ kırıldığı ve sonuçta nereye varıldığı esas önemli olan .
Aziz Ayşe’de gerçek üzerinden sosyolojik bir kazı yapılmak istenirken , o gerçek kırılıyor ve içinden çıkan onlarca başka tehlikeli gerçek perdeden dışarı saçılıyor .
Aziz Ayşe’yi reality şov kahramanı misali sunan ve gizli kamerayla çekilen kimi sahnelerin , seyirciyi gözetleyen konumuna getirmesi , filmin hizmet etmeye çalıştığı değerlerle örtüşmüyor .
Görmezden gelinemeyecek , kocaman bir etik meselesi burnumuzun dibinde duruyor .
Uzmanlar " Algısında problem var , filmle gerçeği ayıramaz " demesine karşın , yönetmenin Aziz Ayşe’yi oynatmak için yöntem üretmesi , uzun saatlere gebe bir tartışmanın ve başlı başına ayrı bir yazının konusu .
Saygılar efendim .
