Bir filmin anlatımına kadroyu saymakla başlamak , genellikle yersiz bir çabadır .
Ama “Sıradışı Anne”de öyle bir kadro var ki , dikkatleri ister istemez üstüne çekiyor .
Başrollerde iki usta Oscarlı oyuncu , Meryl Streep ve Kevin Kline var .
Senaryoyu , “Juno” ile Oscar kazanan Diablo Cody yazmış .
Yönetmen ise , “Kuzuların Sessizliği” ile Oscar kazandıktan sonra farklı türlerde eserler veren Jonathan Demme .
Böyle bir kadronun kotardığı filmin , ister istemez gelecek yılın Oscarları için yarışacağını düşünebilirsiniz .
Ama öyle olmayacak gibi görünüyor .
Gösterim tarihinin erkene çekilmesi ve özellikle ön gösterimlerde gelen ortalama eleştiriler , bunda büyük etken .
Büyük beklentilere rağmen filmin bekleneni verememesinin en büyük nedeni , küçük bir hikaye anlatması değil aslında .
Nice küçük hikayelerin beyazperdede büyüdüğünü gördük .
Filmdeki temel sorun , çatışma noktalarının zayıf kalması .
Şöyle anlatalım : Linda ( Streep ) uzun yıllar önce kocasını ve üç çocuğunu terk edip kendini rock kariyerine adar . “Ben Ricki” olarak doğdum der , ismini Ricki olarak değiştirip grubu The Flash ile konserlere çıkmaya başlar , rock’n roll tarzı hayatı benimser , özgürlüğüne önem verir , her şeyden vazgeçip kendi yolunu çizmek ister .
Çizer de .
Ama o yol , parlak bir kariyer getirmez .
Bir çok hata yapar .
Sonunda barlarda cover parçalar söyleyen yaşlı bir kadın rock sanatçısı olmaktan öteye gidemez .
Derken bir gün eski kocasından telefon alır .
Kızları , kocası tarafından terk edilmiştir .
Depresyondadır .
Diablo Cody’nin kotarmasını beklediğimiz cinsten bir sorun yani .
Ricki son parasını verip ilk uçakla kızının yanına koşar .
Ona destek olmaya çalışır .
Uyum sorunları ortaya çıkar tabii .
Yine Cody’nin senaryosunda nakış gibi işleyecek replikleriyle kotarmasını beklediğimiz cinsten sahneler bunlar .
Ama bir olmamışlık havası vardır ki her sahneye siner .
Sean Penn’in “This Must Be The Place”i gibi , yaşlı hatta emekli sayılabilecek bir rock yıldızının “olmak isteyeceği türden” bir yer değildir bu ortam .
Eski aile ortamı .
Ama Ricki için her şey basittir .
Fazla sorun yaşamaz .
Tek bir sahne dışında , eski kocasıyla arasında ne bir gerilim ne de romantizm alevini tutuşturacak bir kıvılcım görürüz .
Sadece kızı tarafından değil , oğulları tarafından da ilk başta hoş karşılanmaz Ricki .
Konu bir türlü ilerlemez .
Ricki bunca yıl sonra neden döndüğünü açıklayamadığı gibi , film de bunu anlatmayı boş vermiş görünür .
Ricki’nin , acı hayat tecrübesiyle kızını iyileştirmesini umabilirsiniz ama bunu da görmeyiz .
Ricki ile eski kocasının eşi arasında bir gerilim olduğu anlar bile doğru düzgün işlemez .
Herkes kendince haklıdır çünkü .
En başta , empatiyi asıl kurmamız gereken Ricki karakterini bir türlü çözemeyiz .
Streep , eline gitar verilip , saçı makyajı yapılıp sahneye senaryo olmadan atılmış gibi durur .
Film , karakterlerini derinlemesine incelememize izin vermeyen öyle yüzeysel bir anlatım tutturur ki en önemli karakter olan Ricki’nin bile içine girmemiz zorlaşır .
Tüm çatışma alanlarının güçsüz kalması , kilit karakterlerin sorunlarının dramatik bir yapı yerine - sanki - kendiliğinden çözüverilmesi , filme önemli ölçüde kan kaybettirmiş .
Finaldeki , bu kendiliğinden çözüme kavuşmuş gibi duran sorunlar yumağı , inandırıcılıktan son derece uzak , son derece yapay bir tercihe rağmen , ortada öylece kalıverir .
Usta yönetmen Jonathan Demme ne yapmış peki ?
İşlemeyen , ilerlemeyen , kendi içinde çözüm üretemeyen bu yapı karşısında , Meryl Streep’in canlı seslendirdiği şarkılarla bezeli sahneleri olabildiğince geniş tutmuş .
Streep’in , 1980’lerin pop - rock yıldızı Rick Springfield’la aynı sahnede döktürdüğü bu sahneleri izlemek gayet hoş aslında .
Sorun , bu sahnelerin bir yerden sonra filmde “dolgu malzemesi” tadı vermeye başlaması .
Tüm bu anlattıklarımıza bakıp filmin kötü olduğunu düşünmeyin sakın .
Sadece , beklenti kötü şey işte .
Asla kötü olmayan bir film için bunları yazmak boynumuzun borcu haline geliyor .
Zira dramatizasyon açısından iç gıcıklayıcı , birçok çağrışıma sebep veren , çok farklı yerlere evrilebilecek hoş bir konseptin , zayıf kalan senaryo nedeniyle çarçur edilmesine tanıklık ediyoruz ne yazık ki .
Filmden geriye , Streep’e belki de 20. Oscar adaylığını getirecek gerçekçi gitar - vokal performansı dışında pek bir şey kalmıyor .
