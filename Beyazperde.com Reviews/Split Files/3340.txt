Şanslı Sayılar , aşkta da kumarda da kazanmanın yolunu bulmuş bir ekibin öyküsü …
Gerçek bir yaşam öyküsünden uyarlandığı belirtilmiş ancak bu pırıltılı kazanma hikayesinin ne kadarı gerçek bilinmez .
Baba Gonzalo Pelayos ( Lluis Homar ) usta bir kumarbaz olmasına rağmen oynadığı son oyunda her şeyini kaybetmiş ve epey aşağılanmış biri …
Ona bu zulmü yapan adamdan intikam almak için yemeyip içmeyip rulet masasında kazanmanın yolunu araştırıyor ve sonunda buluyor !
Dediğine göre topun döndüğü masadaki kılcal çatlaklar yüzünden bazı sayıların kazanması kaçınılmaz çünkü top dönerken buralara denk gelince bingo !
Hangi sayıların kazandığını öğrenmenin yolu ise sadece 1 Euro yatırarak rulet masasında mesai yapmak .
Bunun için iki geçimsiz kardeş , balık pazarında çalışmaktan sıkılmış ezik bir adam ve kendi oğlundan oluşan bir “kuzenler” ekibi kuruyor ve onları nefret ettiği adamın işlettiği kumarhaneye salıyor .
Hollywood mamulü “Vegas” temalı filmlerden alışık olduğumuz temaya uygun düşmeyen halk tipi adamlar bunlar ama  tüm şaşkınlıklarına rağmen kazanmayı bir şekilde başarıyorlar .
Hikaye bu andan itibaren bir çataldan iki tarafa akmaya başlıyor .
Bir tarafta aşk , diğer tarafta işin içine bir tefecinin de karıştığı kriminal bir vaka …
Kısmetim bu aralar İspanyol filmlerinden açıldı .
Geçtiğimiz hafta yazdığım Sensiz Olmaz’dan sonra bu haftaki yazımın konusu olan Şanslı Sayılar’da yine 2012 yapımı bir İspanyol filmi …
Açıkçası giriş bölümüyle beni çok eğlendiren bir film oldu ancak ekibin kumarhaneye girip kazandığı andan itibaren film senaryodan ve rejiden kaynaklanan sebeplerle sivrisinekli bir gölü izlemek kadar sıkıcılaşıyor .
Filmi Federico Moccia’nın yazdığı romandan uyarlayan senarist Ramón Salazar  ,  bu “yaşanmış” hikayeye Hollywood senaristlerinin yaptığı gibi , dramatik etkiyi güçlendirecek müdahalelerden kaçınmış gibi görünüyor ancak bu bir arkadaşınızdan dinlediğinizde hoşunuza gidecek kısacık bir kumarbaz intikamından fazlası değil .
Bu meseleyi de alıp 100 dakikalık bir film yaparsanız seyirciyi araya sokulmuş sevişgen Çinli kız arkadaş karakteriyle oyalamaya çalışıyorsunuz ve tabii yetmiyor !
Filmin oyunculuklarında sıkıntı yok ama Rush’ta çok beğendiğim Daniel Brühl’ü bu defa fazla kasıntı buldum .
Her rolün adamı değil mi , yoksa bu filmde oynarken canı mı sıkılmış ?
Filmin yönetmeni Eduard Cortes bunun en büyük suçlusu olabilir .
Neden mi ?
Çünkü kendisi televizyondan gelen biri ve The Pelayos / Şanslı Sayılar ilk filmi …
TV’nin bütün kasvetini sinemaya geçirenlerden biri daha !
Filmin olabildiğince temiz çekilmiş ve birleştirilmiş sekansları seyirciyi bir sinema filmi izlediğine ikna edemiyor çünkü seyrettiğiniz sahneden sonrasını izlemek için merak yüklenmiyorsunuz .
Dürüst olayım , Şanslı Sayılar gibi asıl izleyicisine DVD’den ulaşabilecek 2012 yapımı bir kumarbaz hikayesinin 9 filmli bir vizyon haftasında neden karşımıza çıktığını sorguladım .
Daniel Brühl’ün artan popülaritesi yüzünden mi ?
Belki …
Filmi sadece iflah olmaz “kumarbazlık filmi” meraklılarına tavsiye edebilirim , Hollywood’un suyunu çıkardığı ve onlarca film ürettiği “oyun salonlarına” İspanyol gişe sinemasından bir katkı .
İspanyol sinemasının teknik standartlarının iyice yükseldiğini bir kez daha ispat ediyor ama bunun dışında önemi yok .
Unutmadan , eğer beğenirseniz bir hayat tavsiyesi var filmde …
Ekibin başı Ivan Pelayos ( Daniel Brühl ) “hep aynı sayılara oynayın , kaybetseniz bile …
Sonunda mutlaka kazanacaksınız ! ” diyor .
Kumarda da aşkta da kazanmanın yolu budur belki de , kimbilir ? murattolga@gmail.com
