Hollandalı genç kadın Carina Cuanna Thedora Thuys , dışarıdaki azgın güruh tarafından , otelin içerisine hapsedilmişken , can da henüz tendeyken , günlüğüne son satırları yazıyordu ; “Fakat ben bütün bunlardan ne anlarım ki ?
Dışarıdan yüksek tonda bağırmalar geliyor ama ne olduğunu anlamıyorum … ” Evet , Madımak : Carina’nın Günlüğü , aşılamamış bir büyük travmayı , yani Sivas Katliamı’nı , tek yabancı kurbanından yola çıkarak anlatmayı ve anlamayı deneyen bir film , özetle .
Usta oyuncularla çekilmiş , hayli amatör bir iş , ancak kurgusuna , tam olarak sirayet edemese de bir duygusu var , tek eksiğimizin eğlence sanıldığı , memleket dertlerinden ve gerçeklerinden uzak , laylaylom yapımların beyazperdeye hücum ettiği şu günlerde , bu meselesi ve cesareti olan proje , elbette değerli …
Seyretmeli …
Carina henüz 22 yaşındaydı , memleketimin kadınlarına dair , araştırma yapmak için kollarını sıvamıştı .
O , Sivas Katliamı’nda yaşamı çalınan , bir can yangının ortasında kalan , hepimizin naklen izlediği , dehşet tablosunda , neden sorusunu , kafamıza çakan ve artık bizim insanımız olan biriydi .
Hiç unutmadım o günü , unutamadım , nasıl kırgın ve kızgın idik hepimiz , çaresizliğimize lanet ederken …
Çorum , Maraş , şimdi de Sivas , bitmeyen ve yenileri eklenen sızı ve katliamlar ülkesinde yaşamak ağrısı …
Rıfat Ilgaz ; " Firavunlar tabletleri kütüphanede kırdı . Hitler orduları , Avrupa'da bütün kütüphaneleri yaktı . Dünya tarihinde ilk kez aydınları bir binaya koyup yaktılar " demişti , cankırımından hemen sonra …
Bana bir harf öğretenin bin yıl kölesi olurum demişti Hazreti Ali oysa …
Şiirleriyle , şarkılarıyla , kitaplarıyla , öğreteceklerdi , anlatacaklardı , aktaracaklardı , işte cehennem ateşi naralarıyla yakıldılar .
Aradan geçen 22 yılda , yani bir Carina ömrü kadar vakitte , yine ve yeniden katliamlar oldu , sorumlular hesap vermedikçe , katiller daha da azgınlaştı , ne yazık ki …
Moda tabirle ‘Üst Akıl’ devrede deyip geçmek kolay , böylesi gaddarlığa ve vicdansızlığa , aklın yukarı mertebesi demek de kolay , derin devlet de diyebiliriz rahat rahat , odakların ve kışkırtıcıların olduğunu da söyleyebiliriz .
Ama sıradan insanların faşizmini ve din adına gaza gelip , can yakan kalabalıkları es geçmeden mümkünse .
Kışkırtıldım , kandırıldım , kullanıldım , bu pişmanlık tarifesinin bile hükmü yok , insanlık dersinde …
Ve onlar , pişman bile olmadılar , ne yazık ki …
Madımak : Carina’nın Günlüğü’nde , bir sahne var , gençler neşeyle , otobüs yolculuğu yapıyorlar Sivas’a doğru , aklıma düştü , daha sayılı gün önce , aynı neşeyle ve yine otobüsle Suruç’a giden delikanlılar ve genç kızlar …
Ah !
Dönüşü olmayan yolculuklar .
Madımak : Carina’nın Günlüğü’nü , Ulaş Bahadır yazdı ve yönetti .
Filmin belli başlı rollerini de Denise Ankel , Füsun Demirel , Rıza Akın , Umut Kurt , Erdal Tosun , Altan Erkekli , Mustafa Alabora , Meray Ülgen , Bahar Selvi , Selin Yiğit , Ulaş Bahadır , Perihan Ünlücan , Özge Ertem Artvinli , Serkan Genç ve Koray Tarhan üstlendi .
Evet , eksiklikleri var filmin , noksanlıklar şunlar demeyeceğim , notum da daha düşük olacaktı , belirteyim .
Ama düşündüm taşındım , kitaplar , şiirler , şarkılar , hatta tiyatro oyunu yazıldı bu kırımın üzerine , ancak ilk kez sinemaya uyarlandı .
Suya sabuna dokunan bir işe , şans tanınmalı dedim kendi kendime , hem cesaret bulaşıcıdır , daha da yüreklendirmeli , belki dönem filmi çekmeyi de öğreniriz zamanla , kim bilir ?
