Katıldığım panellerde , sinema sohbetlerinde ve hatta yazılarımda Türkiye’de yapılan sinemadan bahsederken altını çizdiğim bir cümle var ; Kürtlerin sinemadaki çığlığı onların ağzından yükselmeli .
Aksi takdirde “ormanı kurtaran beyaz adam” samimiyetsizliği ile üretilmiş eserler çıkıyor karşıma .
Özcan Alper’in Gelecek Uzun Sürer’i bu duruma harika bir örnektir .
Türkiyeli Kürt sinemacıları çok önemsiyorum , hatta festivallere iyice akçe hesabıyla saldıran Türk sinemacılardan daha çok .
O tarafta bir ifade ihtiyacı , bir estetik arayışı olduğu muhakkak ama onlar da aynı hataya düşüyorlar .
Kürt sineması köksüz değil , sadece Türkiye ile sınırlandırılamayacak bir geleneği var ancak işin içine ‘filmi festival jürisine beğendirme’ kaygısı girince yeni ve hatalı tarifler deneniyor .
Bu yıl Altın Koza’da hiç Kürt filmi yoktu , Altın Portakal’da ise sadece Annemin Şarkısı …
Kültür Bakanlığı ya da festival düzenleyen belediyeler tarafında bir engel var mı merak ediyorum ama bu başka bir yazının konusu .
Erol Mintaş’ın yönetmenliğindeki Annemin Şarkısı , harika bir film projesi …
Bir ana - oğul hikayesi , köyden kente göçen ama alışamayan bir Mezopotamya kadının sinemasal portresi , odağa almadan da işlese kentsel dönüşüme laf ediyor , aynı şehir içinde göç etmenin de gurbet duygusuna yol açabileceğini gösteriyor .
Kendi toprağının sesinin - sözünün ( Dengbejlik ) moral açısından ne kadar önemli olduğunu , diline kavuşan bir toplumun bunu savunma refleksinin ne kadar güçlü olduğunun altını çiziyor ve de tüm bunları alışık olmadığımız bir şekilde ; topraktan uzaklaşmış entelektüel bir erkek karakterin çelişkilerinde sunuyor seyirciye …
Ama işte …
Kürt sinemacılar dillerine sahip çıktıkları kadar sinemasal ifadelerine de sahip çıkmalılar .
Bu düz , duygudan arınmış , hiçbir katharsis barındırmayan ve kurmaca filmler için oldukça tehlikeli buzgöz kamera estetiğine uygun olarak çekilmiş filmler , bana göre Kürtlerin oynadığı , Kürtçe çekilmiş Polonya sineması örnekleri gibidir .
Bunları “dost acı söyler” diyerek yazıyorum .
Kürt sinemacılar kendi sinemalarını herkese rağmen yapmalı ve festival erozyonundan korumalıdır .
Türkiye sinemasını içine düştüğü bu nihilist bataklıktan kurtarabilecek filmler çekme ihtimali olanlar en çok onlar .
Yılmaz Güney yıllar önce başardı ve ülke sinemasına gerçek bir kimlik kazandırdı .
Bunu tekrarlamanın tam zamanı ancak Erol Mintaş’ın yazdığı senaryo oldukça ümit verici iken aynı isim filmiyle bu umudu soldurmuş .
Aslında bir oyuncu olmayan Zübeyde Ronahi , oynadığı her sahnenin yıldızı .
Sinemaya çok yakıştırdığım Aziz Çapkurt ise bu filmdeki rolüyle 51. Altın Portakal Film Festivali’nde “en iyi yardımcı erkek oyuncu” ödülünü kazandı .
Aziz’in filmin başında gerçekten etkileyici ama kısa bir performansı var .
Ödülü o da beklemiyordu ama adam perdeye çok yakışıyor !
Gerçi , ben onu Feyyaz Duman’ın oynadığı Ali karakterine daha yakıştırmıştım .
Keşke …
Annemin Şarkısı’nın iyiliğini kötülüğünü bir kenara bıraktığımızda ise hikaye üzerinden şöyle bir fikre sahip oldum ; Ali ( Feyyaz Duman ) entelektüel bir karakter , kitap yazıyor , o çevrelerde takılıyor - dostlar ediniyor , keza nişanlısı da öyle …
Nigar Nine’den ( Zübeyde Ronahi ) farklı olarak şehir hayatına uyum sağlamışlar ve bu onları neredeyse kötü karakterler haline getiriyor .
Bilinçsiz bir eylem bu …
Nigar Nine kökleriyle birlikte kendi toprağından koparılmış bir çınar adeta ve iyice susuz , güneşsiz kalmış .
Oysa Ali’nin nişanlısı Zeynep’in ( Nesrin Cavadzade ) gebeliği bu bereketi yeniden getirebilir , yaşlı kadını hayata bağlayabilir .
O toprağın anasına bir torun vermek onu da yeniden doğurmak , yaşama katmak anlamına gelir .
Hikayeden değil ama kendi gözlemlerimden biliyorum bunu …
Buna rağmen Ali bu çocuğu istemiyor , nişanlısının itirazlarıyla gelen kabullenme sürecinde bile annesinden saklıyor .
Belki de hiç olmayan bir Dengbej kasetinin peşinde koşarken annesine olan sorumluluğunu tamamladığını düşünüyor .
Aslında ondan kurtulmak bile istiyor denebilir .
Bu da Ali’yi filmin kötü adamı yapmaya yeter mi ?
Bilemiyorum , benim içimde bu karaktere karşı bir öfke var , bencilliğinin pesleştirilerek öne çıkarıldığını düşünüyorum .
Hayatında iki kadın var Ali’nin , anası ve sevdiği ama ikisini de kendi öncelikleri için umursamayabiliyor .
Bunun tam tersi bir hikayelendirmeyi geçtiğimiz yıllarda yine Kürt bir sinemacıdan , Tayfur Aydın imzalı Reç / İz filminde , izlemiştik .
Oradaki karakterin dönüşümü burada gerçekleşmiyor , aslında gerçek hayatta da zordur bu , insanlar pek değişmez .
Annemin Şarkısı çok iyi yazılmış ama iyi çekilememiş bir film .
Bunun sebebi yönetmeninin acemiliği değil , tercih ettiği sinema dili .
Karakterlere bu kadar mesafeli durmak , filmin ışığını - rengini yürek soğutacak şekilde ayarlayıp , ortam müziği dışında da “şarkısız” bırakmak iyi bir tercih olmamış .
Annemin Şarkısı’nın müthiş bir potansiyeli var aslında ve unutulmaz bir film olabilecekken bu fırsatı kendi eliyle tepmiş .
Film birkaç replik dışında Kürtçe ancak Kürt sinemasının sesi - sözü bu değil .
Yine de tüm bunlar Erol Mintaş’tan yana umudumu kesmeme yol açmıyor .
Bir yönetmen olarak değilse de senarist olarak çok değerli bir eser ortaya çıkarmış . murattolga@gmail.com
