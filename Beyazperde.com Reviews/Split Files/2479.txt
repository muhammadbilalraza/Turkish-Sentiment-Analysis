Hugh Jackman’ın müzikallerdeki başarısına ek olarak bir de fantazmatik karakteri ve rol aldığı filmlerde hep insan - üstü figürlere bürünmesinin ona çok yakışmasından mütevellit bu defa da kötücül yürekli kara kaba sakallı denizci karakterine hayat verdiği Pan , postmodern bir Peter Pan uyarlaması .
İkinci Dünya Savaşı döneminde , Nazi uçaklarının acımasız motorları altında inleyen Londra'daki bir yetimhanede yaşayan ergen Peter’ın faşist tehlikeye paralel bir halisünatif korsanlar fraksiyonu tarafından kaçırılmasıyla başlayan curcuna , Kurt Cobain’in punk rock ‘n’ roll pesimizmiyle Peter Pan’in ebedi iyimserliğinin bir sentezi niteliğinde .
Klasik hikayeyi herkes bilir ; Neverland adındaki curcunanın eksik olmadığı uzak ve büyülü dünyada yok yoktur ; kan , ter , gözyaşı ve elbette ki naif düzlemde perili bir aşk hikayesi .
Tekmili birden tantanalı bir serüven ; tansiyonun asla düşmediği bol gürültülü bir macera sizleri bekliyor , çocuklar ve elbette ki çocuk kalanlar .
Bekliyor beklemesine de beklenti dozunu öyle çok yükseklerde tutmamak gerekiyor .
Neden ?
Evvela Hugh Jackman’a seslenmek istiyorum ; Hugh !
Dostum , her yüksek bütçeli filmde illa rol almak zorunda mısın ?
Artık bir kendini dinlendirme zamanının geldiğini hissetmiyor musun ?
Anthony Hopkins gibi bir ayağı çukurda olsan belki anlayacağım ama .
Bildiğimiz kadarıyla kanser illetini de atlattın ?
Çocukluğumuzdan bu yana aşina olduğumuz Peter Pan’in daha fazla gürültü , Nirvana’lı , şarkılı türkülü versiyonuyla gişe başarısı zor gözüküyor .
Ama çoluk çocuk ; hele ki şatafatı , makarayı ve bol tantanalı gürültülü filmleri seviyorsanız keyif almanız da olasıdır .
Sorun şurada .
Zaten Peter Pan Sendromu çağında yaşıyoruz .
Kimse büyümek istemiyor ; sağlık ve kozmetik sektörü ki buna ilaç tekellerini de ilave edelim , herkesin uzun yaşaması , genç olması ve genç ölmesi için seferberlik halinde .
O zaman daha yaratıcı sinemasal uygulama örneklerine her zamankinden daha fazla ihtiyaç var .
Film , Joe Wright’ın kariyeri bağlamında CV’sine yazılacak çok iyi örneklerden biri olarak değerlendirilmedi ve gelen ilk tepkilere göre hasılatların düşüklüğü de başarılı yönetmenin başını ağrıtabilir .
Ama sinemanın büyüsü bu ; hayat gibi inişli çıkışlı bir izleği var Büyülü Fener diye adlandırılan bu eğlenceli sektörün ve Wright’ın da çekeceği daha çok film var !
Pan , haftanın mısır patlağı ve gazoz ile birlikte gidebilecek , kafa dağıtmaya yarayabilecek naif filmlerinden . @atlantisliadam
