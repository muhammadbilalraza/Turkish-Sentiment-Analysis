Bu hafta eleştirmenlerin muhtemelen sığ bulup , sağlam burun kıvıracağı ama seyircilerin aksiyona ve argoya doyacağı bir film vizyona merhaba diyor ; Hitman’s Bodyguard ya da bizdeki vizyon adıyla Belalı Tanık …
Dolayısıyla her yerde uçuşan farklı puanlara fazla takılmadan , seyircinin izleyip , karar vereceği bir film bu .  
Karşımızda yönetmeni  Patrick Hughes   ( Cehennem Melekleri 3 , 2014 ) , senaristi Tom O'Connor ( Ateş Ateşe , 2012 ) olan , adını dürüstçe koyalım , ısmarlama bir iş var .
En başından belirtelim 1992 tarihli , efsaneler arasında girmiş The Bodyguard’a gönderme yapan posteri sizi aldatmasın ; zira ben , gelmiş geçmiş ajan / koruma aksiyon filmlerine atıflarla bezeli bir film izleyeceğimi düşünmüştüm .
Film , bu anlamda bir misyonu ya da amacı olmayan , yapısını kendi içerisinde kurarak komediye de fazla bulaşmadan daha ziyade aksiyonu pompalayan bir örgüye sahip . 
Karşımızda bir adet üst sınıf koruma ajanı ( Michael Bryce ) , pek çok cinayetten hüküm giymiş ama tanık koruma programına alınmış bir adet kiralık katil ( Darius Kincaid ) ve bu kiralık katilin olası ifadesiyle Lahey’de hüküm giyecek bir diktatör eskisi ( Vladislav Dukhovich ) mevcut .
Interpoliçi birtakım ihanet sızıntıları neticesi Kincaid’i İngiltere’den sağ salim Lahey’e ulaştırma görevi örgütten bağımsız çalışan Bryce’ın üzerine kalıyor .
Aksiyon sinemasının olmazsa olmazı olan kısıtlı zaman kıskacında Dukhovich’in belalı adamlarının yanı sıra Bryce karşısına Interpol’ü de alınca İngiltere çayırları , Amsterdam kanalları , Hollanda değirmenleri fonunda maceralar da bir an bile tempo kaybetmeden seyirciye servis ediliyor . 
Tamamı Avrupa’da geçtiği için bence daha da keyif veren bu hikayede , kaptan köşkündeki isimler ilk başta çok rengini belli etmese de mürettebat , yani başrolüyle , yardımcısıyla oyuncu kadrosu filmi sırtlayıp , yukarıya taşımayı beceren , deneyimine ve oyunculuk gücüne her daim şapka çıkarttığımız isimler .
Yönetmen Hughes de şüphesiz ki Samuel L. Jackson ve Gary Oldman hazinesine sırtını dayayıp , Deadpool ile gönülleri yeniden fetheden ailenin yaramaz çocuğu Ryan Reynolds ‘a Deadpool 2’den önce güvenli bir oyun alanı açmış .
Futbol terminolojisiyle ifade edersek , Samuel Jackson tam bir orta saha , görev adamı olarak top yapıyor , ortalıyor , ceza sahasına pas çıkartıyor ; Reynolds’a ise , neredeyse sadece mabadıyla , bu ortaları gole çevirmek kalıyor .
Gary Oldman ise rakip takımın santraforu olarak geriden gelen akılcı kontrataklarla ikilinin boşluklarını yakaladıkça şut çekiyor , Belarus’un geçmiş ama eskimemiş diktatörü Vladislav Dukhovich rolünde , kötülüğünü konuşturan Oldman’ı insan 120 dakikalık bir aksiyonda daha da derinlikli izlemek istiyor .
Darius’un karısı , eli maşalı cadı Sonia rolünde Salma Hayek süresi çok kısıtlı olsa da şüphesiz ki yine seyir zevki veriyor .  
Filmin sulu ajan komedisine hiç girmeden yaratılmaya çalışan mizahi yönü ise Bryce ve Kincaid arasında geçen hayata , aşka , kadınlara ve ilişkilere dair diyaloglara yaslanmış .
Başta keyif verse de tüm film boyunca temcit pilavı gibi aynı mevzunun Kincaid tarafından ısıtılıp ısıtılıp önümüze konması kabak tadı veriyor açıkçası .
Keşke o döngünün bir tık daha dışına çıkabilseydi senaryo .   
Bin yıldır alışılageldiği için seyircinin gözüne pek takılmasa da senaryonun eleştirmenleri rahatsız edebilecek bir başka yönü de kötü adamların gene ve gene Rus / Sovyet kökenli olması !
Amerikan filmlerinde anladık da İngilizlerin de karşılarına kötü adam olarak Rusları alması ve her Rus kötüsünde bir adet ızbandut gibi Ivan olması gibi klişeler , ırkçılığın dünya çapında yeniden patladığı şu dönemde biraz daha incelikli planlansa , daha yaratıcı olmaz mı ?
Çok şey mi istiyoruz mürekkep yalamış seyirciler olarak ?
Bir de Kincaid üzerinden suçlu gördüğüne cezasını kendi ellerinle ver ; kötülüğe karşı adaleti kendin sağla gibi ahlaki zemine oturtmaya çalıştığı tehlikeli bir argümanı var ki filmin , artık oralara hiç girmesek çok daha iyi ! 
Çok dağıttık toparlamak gerekirse , hiç kesmeyen temposu ve aksiyonuyla kendisini en çok oyunculuklarla seyrettirecek , Avrupa fonuyla rahatlatan ve bol kepçe ‘motherfucker’ işiteceğiniz , 2 saatlik bir kafa boşaltma serüveni Belalı Tanık .
Samuel Jackson için gidilir …
