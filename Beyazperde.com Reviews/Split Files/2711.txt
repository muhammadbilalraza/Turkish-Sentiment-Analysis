1974 yılında The Sting filminin yapımcılarından biri olarak Oscar ödülüne layık görülen Tony Bill tarafından yönetilmiş Kahraman Pilotlar , 1. Dünya Savaşı sırasında Fransız ordusuna katılarak Almanlara karşı savaşan bir grup Amerikalı asker / pilot üzerine odaklanan , daha ilk dakikalarında tüm senaryosunu ayrıntılarıyla tahmin edebileceğiniz türde bir romantik savaş filmi .
Tabii bu bir grup asker arasından , kendimize özellikle kahraman olarak seçeceğimiz yakışıklı bir genç sivrilir .
Söz konusu filmde bu rol , kendisinden bir yıldız yaratma çabaları pek işe yararmış gibi gözükmeyen , aktörlüğü orta karar James Franco'ya düşmüş .
Kendisini özellikle Örümcek Adam'ın eski dostu ve yeni düşmanı Harry Osborn olarak hatırlarsınız .
Kahraman Pilotlar'da , Franco tarafından canlandırılan Blaine Rawlings , arkadaşlarını kaybediyor ; genç ve güzel bir Fransız kızına gönlünü kaptırıyor ; ama en önemlisi , içindeki kahraman uyanıyor ve uzun vadede makus talihini değiştirmiş oluyor .
Herhangi bir kalburüstü Hollywood filmi gibi , Temel Senaryo Yazım Teknikleri derslerinin müfredatını başarıyla uygulamaya döken ama en ufak bir sürpriz , yenilik ya da heyecan içermeyen bir metin var ortada .
Bu metin , aynı ruhsuzlukla perdeye yansıtıldığı ve herkes projenin hamlığının farkında olduğu için , elde kalan tek silah görsel efektlere yüklenmek olmuş .
Ancak kimi zaman animasyon hissini verecek kadar gerçeklik duygusundan uzak efektler de filmi kurtaramamış .
Fırsatını bulduğu her anda coşup müthiş dramatik anlar yaratmak için çırpınan özgün müzikler de filmi iyice ucuzlatmıyor değil .
Neresinden baksanız , bir Hallmark filmi var sanki karşımızda .
Süslü ve aslında göze güzel gözüken setleri , tam kartpostal tadında .
Teknik açıdan başarılı sayılabilecek görüntü yönetimi , filmin melodram özüne uygun düşecek ölçüde pastel ve pastoral .
Her ne kadar Kuzey Amerika gişelerinde iki seksen yatmış olsa da , böyle bir filmin DVD ve televizyon piyasalarında belli bir seyirciye ulaşabilme potansiyeli var aslında .
Bol efektli ve sözde görkemli bu tür klişe filmler artık seyircilerini daha çok DVD'de buluyorlar zaten .
Bu potansiyeli iki tür izleyici tipine bağlıyorum .
İlki , elbette romantizm düşkünü kadınlar .
Sinemada ucuz romantizm hala birileri üzerinde işe yarıyor .
Utandığımız zevklerimiz vardır ya , işte öyle bir şey .
Diğer izleyici tipi ise , ( yine ucuzundan ) kahramanlık ve onur safsatalarına burnu sızlayanlar .
Hele ki kişinin bir askerlik geçmişi varsa ( bu vakada havacılık da artı puandır ) , kimilerimizin gülünç bulduğu çoğu durumda gözleri bile dolacaktır .
Ama gerçeği gözden kaçırmayalım ; Kahraman Pilotlar , basbayağı bayat bir film .
Zaten görmediğimiz bir şey anlatılmayacaksa , rica ederim çekilmesin artık böyle filmler .
Gerçek bir öykü ve karakterlerden yola çıkılmışsa , kime ne !
Sinema için yetmez .
