Frank Miller'ın " fantastik üstü tarihi " grafik romanı 300 , Ölülerin Şafağı'nı güncelleyen Zack Snyder'ın yorumuyla beyazperdede .
Sonuç ?
Grafik romanın yazılışından ( çizilişinden ) bugüne dünya düşündüğümüzden daha çok değişmiş .
300 Spartalı'nın hareketli çizgi roman sayfaları arasında dolaşırken , Irak'tan gelen haberleri , Amerika ve İran arasındaki gerilimi düşünmemek çok zor .
Aslında , şu dönemde dünyanın böyle filmlere ihtiyacı yok diyerek kısa kesmek bile mümkün .
300 Spartalı'nın arkasında son dönemin en popüler hayalperestlerinden biri var .
Sadece Batman için yazdığı The Dark Knight Returns ve Batman : Year One bile Frank Miller'ı çizgi roman dünyasının en yaratıcı ve entelektüel sanatçıları arasına koymaya yetse de , Miller zaman içinde evren kuruculuğa soyundu ve kendi kahramanlarını yaratmaya başladı .
Nasıl Sin City ile sokakların gerçek öyküleri ve kara beyazperde filmlerinin atmosferini birleştirerek orijinal bir dünya yarattıysa , 300 ile de ünlü bir savaştan yola çıkarak fantastik bir dünya ortaya koydu .
Şüphesiz , Miller'ın yazdığı ve çizdiği savaş , bildiğimiz Termofil savaşı .
Taraflar aynı .
Savaşın gidişatı da üç aşağı beş yukarı farklı değil .
Fakat Miller'ın eserini sıradan bir adaptasyon olmaktan çıkaran iki farklı nokta var .
İlki , Miller elindeki öyküyü fantastik öğelerle süslemiş .
En basitinden , Spartalıların güzelliğiyle tezat oluşturan canavarlar ( canavarımsılar ) bile öyküye eklenmiş .
Öte yandan Miller , tarihi gerçeklere bağlı kalması gereken noktalarda bile kendi yorumunu ortaya koyuyor ve savaşın kimi özelliklerini abartırken , tarafları klasik bir iyi - kötü çizgisine çekiyor .
300'ü farklılaştıran unsurlardan ilki , öyküyü fantastik kurguya yaklaştırırken , ikincisi eseri bir parça tartışmalı kılıyor .
Karşımızdaki savaşçı topluluklar hayali olmadığı için ister istemez Miller'ın eski kültürlere yaklaşımı dikkat çekiyor .
Mesela Spartalıların kusursuzluğu çok fazla göze batmazken , Perslerin cahil , acımasız ve kalleş bir şekilde sunulması okuyucuyu rahatsız ediyor .
Tabii , en nihayetinde bu bir çizgi roman demek ve Miller'ın olağanüstü sanatının ve şiirsel metinlerinin tadını çıkarmak mümkün .
Miller'ın yaptığı aslında batı uygarlığının bu savaşı algılama ve sunma biçimlerini devam ettirmekten ibaret .
Bu öykünün doğası gereği savaş karşıtı olması mümkün değil zaten .
300'ü bütün çizgi roman ve grafik roman sanatları içinde bir yere koymamız gerekirse , fantastik öyküler ile gerçekçi savaş adaptasyonlarının arasına yerleştirebiliriz .
Ama kesinlikle müthiş bir karışım değil ve Miller'ın da en iyisi olmadığına şüphe yok .
İşte , 300'ün bazı günahları en azından zaman aşımı sebebiyle bağışlansa da , aynı şekilde 300 Spartalı için af çıkarmak çok mümkün değil .
Bir kere senaryoya da katkıda bulunan yönetmen Zack Snyder , Miller'ın kitabına şaşırtıcı derecede sadık kalmış .
Öykünün akışı filmde büyük ölçüde korunurken , kitapta öne çıkan sahneler neredeyse aynı resimlerle canlandırılmış .
Kuyuya atma bölümü , kurtla karşılaşma ve etkileyici tepeden yuvarlanma bölümleri filmde de aynı kitaptaki gibi etkileyici .
Filmin süper kahramanı Gerard Butler da , Wizard dergisinin son sayısındaki röportajında , Miller'ın kitabında gördüğü Kral Leonidas'ı aynen giyindiğini açıklamış .
Kısaca , çizgi roman uyarlamalarının en sadık olanıyla karşı karşıya olduğumuzu söyleyebiliriz .
Üstelik görsel açıdan Günah Şehri'ni bile aşan bir beceri söz konusu .
Ve dolayısıyla , az önce bahsettiğimiz rahatsız edici hususlar burada da karşımıza çıkıyor .
Ve kitaptan farklı olarak , karşımızda bütün dünyada heyecan yaratmış ve yapım yılı 2007 olan bir film var .
Şimdi artık oklarımızı gökyüzüne yollamaya başlayabiliriz .
300 Spartalı'yı Bush'un Irak Savaşı'yla karşılaştırmamak çok mümkün değil .
Yunan sinema eleştirmenlerinin filmle alay etmesi ve İran'ın tavrıyla da gündemde yer bulan film , açık bir şekilde batı cephesine moral ve cesaret aşılamaya çalışıyor .
Bunun için de Spartalıların erkek güzeli kusursuzluğuna karşı Persler daha korkak , daha zayıf , daha kadınsı bir şekilde sunuluyor .
Doğrusu böyle bir yaklaşım şu günlerde dünyanın en son ihtiyaç duyduğu şey !
Sinema tarihinde herhalde ölümü ve yenilgiyi bu kadar güçlü bir şekilde arzulayan başka bir ordu daha yoktur .
Her bir Spartalı batı uygarlığının kurulmasında üstlendiği rolün farkındaymış gibi bizi savaşlarına inandırmaya çalışıyor .
Fakat madalyonun bir de öteki yüzü var .
Ölüme karşı yaşamı savunan , büyüden ve mistisizmden yana olan Perslerin de bir çekiciliği yok mu ?
300 Spartalı'nın tüy gibi açılan çizgi roman sayfaları arasında kaybolurken , Perslerin renkli ve eğlenceli ordusu , Spartalı mekanik oyuncaklardan daha çekici gelmiyor mu ?
Karşı tarafa geçmek de , 300 Spartalı filmine tavır almanın bir yolu olabilir mi ?
