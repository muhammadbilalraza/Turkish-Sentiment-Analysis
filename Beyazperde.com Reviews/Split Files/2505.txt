Xavier Dolan’ın 16 yaşında yazdığı , 20 yaşında başrolü de üstlenerek çektiği ’Annemi Öldürdüm’ 16 yaşındaki gay bir öğrencinin annesiyle olan ölümcül çatışmalarını anlatıyor .
Otobiyografik öğeler taşıyan filmin kahramanı Hubert ile yönetmen arasındaki ortaklıklardan biri de genç yaşta , erkenden olgunlaşmış olmaları .
20 yaşında , 40 yıllık usta bir yönetmen gibi kendi imkanlarıyla film yapan Dolan gibi , Hubert de eşcinsel kimliğini ve edebi yeteneklerini genç yaşta fark etmiş olmasına rağmen ; annesinin gölgesi altında yaşayan bir öğrenci olmaktan kurtulamıyor .
Sevgilisiyle rahatça beraber olabileceği ayrı bir eve çıkma hayali ise otoriter annenin destek vermemesi nedeniyle hayata geçemiyor .
Erken olgunlaşmanın bedeli çok ağır oluyor Hubert için ; aynı evi paylaştığı kadınla olan problemleri tüm hayatını derinden etkiliyor .
Annesinden neden nefret ettiğini anlamak için yazıyor , kameradan yardım alıyor , ama bu sorunun cevabını kolayca veremiyor .
Birlikte yaşamanın hem anne hem de oğul için zorlaştığı , ilişkinin içinden çıkılmaz bir hal aldığı noktada ise ; ’sırrın’ ortaya çıkmasıyla ilk temas başlıyor .
Erken yaşta hayattan ne istediğini keşfeden , okul ve aile gibi kurumlardan hoşlanmayan Hubert annesiyle otoriteye dayalı bir ilişki kurmak istemiyor .
Onu bir insan olarak sevdiğinin farkında ve ancak eşit koşullarda , iyi dost olduklarında bu sevgiyi ortaya çıkarabileceğini biliyor .
İki dost olma yolundaki en büyük engel ise paylaşmadığı cinsel tercihi .
Annemi Öldürdüm , zamanında bağımsız filmler festivalinde izleme şansı bulduğumuz Tarnation filmini hatırlatıyor .
Jonathan Caouette bu ilk filminde bir akıl hastası olan annesiyle ilişkisini anlatmak için ailesinin 8mm görüntülerini , kendi çektiği videoları ve fotoğrafları paylaşıyordu .
Ortaya çıkan iş ise kişisel bir belgeselden çok , avangard bir korku filmine benziyordu .
Belgesel ödülleri alan yapım , sinemacının sarsıntılı büyüme hikayesini anlatırken , annesinin ve gay kimliğinin hayatını nasıl şekilendirdiğini de ortaya koyuyordu . Xavier Dolan’ı da genç yaşta kameranın iki yanında ter dökmeye , finansal problemlerle boğuşmaya ikna eden , annesiyle olan problemlerini çözme isteği olmalı .
Dolan’ın annesiyle nasıl bir ilişkisi olduğunu bilmiyoruz ama diyalogların gerçekçiliği son derece düşündürücü .
Dolan öncelikle iyi bir yazar , tıpkı Hubert gibi .
Filmdeki yalnız öğretmeni farklı bir hayat yaşamaya ikna eden biraz da Hubert’in yazdıkları olsa gerek .
Dolan anne ve oğul ilişkisini kurtaracak olanın ’basit’ bir itiraf ve onun getireceği açıklık olduğunu bize hissetirse de , ilişkinin koptuğu noktalarda yeni sorular ortaya atmayı başarıyor .
Aynı zamanda serüvenci bir yönetmen olacağının sinyallerini de veriyor .
Bir yandan amatör , çiğ bir estetiğe sahip filmi .
Uzun planlar , kadraja yandan birilerinin dahil olması gibi durumlar Warhol ve Morrissey’in yaptığı filmlerin ’yeraltı’ estetiğini hatırlatıyor .
Öte yandan Dolan , Jarman gibi estetikçilerle olan bağını da hissettirecek şiirsel ( loşluğun yarattığı gotik atmosfer gayet etkili ) denemeler yapıyor .
Kanadalı sinemacının biraz gürültülü olmakla beraber sağlam adımlarla , hatta tekmelerle gelişi Gaspar Noe’yi hatırlattı .
Dileriz , filmi seçen taze film şirketi Adrenal , Dolan’ın sonraki filmlerini de buralara getirir .
