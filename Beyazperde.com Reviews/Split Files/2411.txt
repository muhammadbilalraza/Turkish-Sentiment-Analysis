Hızlı ve Öfkeli serisinin aksiyon ve macera türüne getirdiği yeni nefes sayesinde , türün bir süredir sessiz kalmış örnekleri geri dönmüştü .
Başarılı ya da yavan fark etmeksizin , vizyonda yüzünü gösteren ve merkezine yolları alan bu yapımlara bu hafta başarılı bir tanesi daha eklendi .
Başrollerinde oldukça önemli isimlerin yer aldığı filmin adı ise Otoban .
İsminden de anlayacağınız gibi , Hızlı ve Öfkeli bölümlerinde olduğu gibi , yollarda bizleri bekleyen bir heyecan var . 
Yönetmen koltuğunda , daha önce James McAvoy gibi önemli bir ismin başrolde yer aldığı Welcome to the Punch’ın yönetmeni Eran Creevy bulunuyor .
Keza Otoban’ın oyuncu kadrosu da bir o kadar zengin ve şaşırtıcı .
Yeni nesil X - Men’lerden biri olan ( genç Beast ) Nicholas Hoult , son yılların yükselen yıldızı Felicity Jones ve Oscar’lı iki efsane , Anthony Hopkins ve Ben Kingsley !
Hoult daha önce Charlize Theron ile Karanlık Yerler projesinde birlikte kamera karşısına geçmiş , dikkat çekici bir aktör .
Jones ise en son Rogue One’da başrolde yer almış , Her Şeyin Teorisi filminde müthiş bir performans sergilemiş , Tom Hanks’in yanında Cehennem ile salonlara konuk olup , fazla uzun olmayan süresine rağmen akıllara kazınan rolüyle Canavarın Çağrısı’nda bizleri kendine hayran bırakmıştı . 
Dediğim gibi , Otoban son dönem benzerlerine benzer bir yolda ilerliyor .
Hikaye yapısı ve ilerleyişi az çok tahmin edilebilir olsa da , aksiyonun dozajı , oyunculuklar ve serüvenin geçtiği Almanya’nın atmosferi yapımın en büyük destekleyicileri konumunda .
Yani karşımızda kolay kolay sıkılmayacağınız , hafif bir hikaye ancak sağlam bir heyecanın bulunduğu , keyifli bir serüven bulunuyor . 
Otoban’ın hikayesine gelecek olursak .
Amerika Birleşik Devletleri’nde başı derde girince Avrupa’ya yerleşen Casey ( Hoult ) , burada bir uyuşturucu baronu olarak tanınan olan Geran ( Kingsley ) için çalışmaya başlamıştır .
Yaptığı iş ise ABD'de olduğu gibi araç hırsızlığıdır .
Ancak Geran'in işlettiği bir barda tanıştığı kadın Juliette ( Jones ) tüm hayatını yeniden sorgulatacak , yıllardır içinde bulunduğu bu hayatı onu bıraktıracaktır . 
Geran sorun çıkartmadan Casey'i izin verir , genç çift mutlu bir hayata adım atar .
Ancak güzel kadının ciddi bir hastalığı vardır ve çözüm için de yüklü miktarda para gereklidir .
Geran yardımcı olacağını ama bir işi halletmesini ister Casey'den .
Büyük patron Hagen ( Hopkins ) ' in çok kıymetli uyuşturucu tırını kaçırmak !
Kahramanımız sevdiği kadına doğruyu söylemez ve serüvene atılır .
Ancak işler beklendiği gibi gitmez , Casey direkt olarak ülkenin en güçlü adamı Hagen'ın hedefine girer .
Casey sadece kendisi için değil , aşkı için de hayatta kalmaya çalışacaktır . 
Otoban bahsettiğim gibi belli bir şablonun üzerinden giden , ufak tefek sürprizler ile şaşırtan ve hatta finale doğru sunduğu numaralarla seyir değerini yükselten bir film .
Hepsinden ötesi oldukça sağlam bir oyuncu ekibi var .
Hopkins'in canlandırdığı ülkenin saygın ve güçlü iş adamı , aslında suç baronu Hagen , Oscar ödüllü aktörün ellerinde yükseliyor .
Yer aldığı her sahne , karakterin yaptığı göndermelerin ve şiirlerin de etkisiyle seyrine doyum olmayan dakikalara dönüşüyor .
Aynı şey bir başka Oscar sahibi aktörün , Ben Kingsley'in Geran'i için de geçerli .
Deli Türk olarak tanınan karakterin sürekli olarak başka bir diyarda gözüken aklı , beklenmedik çıkışları , kıyafetleri ve en olmadık zamanlarda yaptığı espiriler izlemesi çok keyifli hale getiriyor karakteri . 
Filmin diğer artılarından biri de pek tabii ki işin aksiyon kısmı .
Otobanlardaki çılgın kovalamacalar , otomobiller arasındaki " çatışmalar " ve bolca hız , türü sevenler için biçilmiş kaftan .
Keza Almanya sokaklarında gerçekleşen sayısız kovalamaca ve aksiyon , filmin nabzının sürekli olarak yüksek tutulmasını sağlıyor . 
Yapımın eksi hanesine girecek bazı sıkıntılar da mevcut tabii .
Bunun başında , bu tür bir filme göre dahi yer yer abartılı ya da mantıksız sahneler var .
Hikayede açıklar yaratan ya da herhangi bir amacı olmayan bölümler , aksiyon içerse bile filmin inanırlığını baltalıyor .
Bunun başında ise sokak çatışmalarının bir tanesinde yaşanan olaylar var .
Bitmek bilmeyen bir kaos ve neredeyse tamamen etkisiz olan polisler , yüzlerini örtme ihtiyacı duymayan , silahları ile koşturan suçlular .
İşin içine bir de yetersiz kalabilen müzikler girince eğlence düzeyi yüksek yapıma ufak balta darbeleri inmiş oluyor . 
Özetle Otoban filmi seyri keyif veren , sürükleyici , özellikle de aksiyon ve otobandaki kovalamacalar ile türün sevenlerini tatmin edecek bir yapım . 
burcinaygun@gmail.com
