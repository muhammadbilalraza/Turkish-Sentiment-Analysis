Amerika’ya ilk İngilizce filmini çekmeye giden Avrupalı sinemacıları ikiye ayırabiliriz .
Anlaştığı stüdyonun tartışmalı remake projesini çekmeye gidenler ilk grubu oluşturuyor ; tür sinemasında kendisini ispat eden sinemacıların önüne remake projeleri konuyor ve genellikle sinemacı kendi kavramlarını , takıntılarını ve Avrupalı kimliğini işin çok fazla sokmadan bekleneni vermekle yetiniyor .
İkinci grupta ise dünya festivallerinde dikkat çektikten sonra Amerika’da film çekme şansı yakalamış sinemacılar var , bunlar giderken sinemalarını da yanlarında götürüyorlar ve yeni mekanın yarattığı koşulların filmin önüne geçmesine engel oluyorlar .
İşin özü ; değişmiyorlar , sinemalarından taviz vermiyorlar .
Şüphesiz kimse İzlanda sinemasının parlak ismi Dagur Kari’nin Amerika’ya gidip ’retro’ bir korku filmi çekmesini beklemez herhalde .
Ama doğrusu kimse onun Amerika’ya gitmesini de beklemiyordu .
Kısa sürede kültleşmiş , alternatif kültürlere ilgi duyan gençlerin başucu filmlerinden biri olmuş ’Buzdan Hayaller’ ve arkasından gelen ’Tutunamayanlar’ın ardından , Kari soluğu New York’ta aldı .
Bu farklı coğrafyanın çok kültürlü ve fena halde karışık havası onu çarpmış değil ; esasında bize Paul Auster uyarlamaları tadında bir noel hikayesi anlatıyor olsa da , sinemasının ana hattından uzaklaşmamayı başarıyor . ’İyi Yürek’ , Amerika’nın vahşi batı kodlarını sergileyen , soğuk , nefret dolu bir bar sahibi ile sokaklarda yaşayan , iyi niyetli genç bir adamın arkadaşlığını anlatıyor .
Kari bu iki zıt karakter üzerinden Amerika’nın iki yüzünü sergiliyor bize ; başlarda kolaylıkla iletişim kurmaları şaşırtıyor ama sonradan yaşanan çatışmalar iki tarafından da değişmekte olduğunu hatırlatıyor .
Her anlamda kalbi işlevini yitirmeye başlamış bir adamla , dünya adına suçluluk duyan bir gencin ilişkisinde bir umut gizli .
Filmin buzdan mavi ve ahşap sepyası görüntüleri , konu edindiği dünyanın soğukluğuna çok yakışıyor .
Sıcak bir iletişimin kalplerin tozunu alabileceğine dair içten bir mesaj verdikten sonra ise finalde epey yüzeysel bir yola başvuruyor .
Biraz fazla masalsı , Amerikan noel hikayeciliğine yakın bir yol ve sahici karakterler bir anda ısmarlama noel hikayesinin didaktik kahramanlarıyla yer değiştiriyor .
Yine de ’İyi Yürek’ öncesinde farklı ve etkileyici bir New York hikayesi anlatmayı başarıyor .
