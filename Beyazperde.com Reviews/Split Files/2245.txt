Animasyon dünyasının son 20 yıllık süreçte aldığı yol bildiğiniz gibi arkasına teknolojinin gücünü de almasıyla , yer yer diğer türlerin önüne geçebilmesine olanak verdi .
Özellikle de Pixar’ın Toy Story gibi efsaneleşmiş yapımlarla Disney’in diğer klasik anlayışını yerle bir etmesi , hepsinden ötesi sadece çocukları değil , zeki senaryosu ve o neslin anlayabileceği göndermeleri sayesinde yetişkinleri de kendine hayran bıraktı .
Buz Devri , Sevimli Canavarlar , Madagaskar , İnanılmaz Aile ve son dönemden hatırlayacağımız Karlar Ülkesi ve 6 Süper Kahraman gibi önemli yapımlar ( ki büyük kısmı seri haline dönüştü ) Hollywood’un en çok kâr getiren kollarından birinin animasyon olmasını sağladı .  Bu gelenek , arada bir ciddi anlamda başarısız olan yapımları saymazsak , ilk günkü ivmesini koruyamasa bile devam ediyor . 
Almanya gibi Avrupa ülkelerinin de ilgi çekici örneklerini sunduğu Hollywood ağırlıklı animasyon dünyası , Hayao Miyazaki’nin Uzak Doğu’daki anime örnekleriyle iyice şenlendi .
Her ne kadar aynı grup içinde değerlendirmek doğru olmasa da , anlattıkları hikayeler ekseninde sinema sanatının en önemli yapımları arasına girdiler .   Japon Miyazaki’den bahsetmemin özel bir sebebi de var pek tabii .
Bu hafta vizyon şansı bulan ABD menşeili Kubo ve Sihirli Telleri , kendisine Uzak Doğu kültürünü arka plan olarak seçiyor .
Hepsinden önemlisi , bunu her kıtadan seyircinin rahatlıkla izleyebileceği , samimi ve kusursuza yakın bir teknikle gerçeğe çeviriyor . 
Daha önce bir edebiyat uyarlaması olan Coraline , Kutu Cüceleri : Yaratıklar Aramızda ve bunların yanında biraz zayıf kalsa bile keyifle izlenen ParaNorman adlı animasyonları hayata geçiren Laika Entertainment , dördüncü film çalışması Kubo ve Sihirli Telleri ile en üst seviyeye ulaşıyor .
En azından kendilerini aşana kadar , şimdilik . 
Orijinal seslendirme kadrosunda Game of Thrones’un Art Parkinson’ı , Charlize Theron , Ralph Fiennes , Matthew McConaughey , George Takei ve Rooney Mara gibi konuk eden animasyonun en önemli özelliklerinden biri de tamamen stop - motion tekniği ile çekilmiş olması .
Başka bir deyişle , Nightmare Before Christmas , Ölü Gelin , Wallace & Gromit , Mary and Max , Frankenweenie ve Chicken Run gibi özel teknikle , büyük emekler harcanarak vizyona sokulan bir başka şaheser .
Bilgisayarların aksine neredeyse tamamı el yapımı figürlerin hareketlerinin kare kare kameraya alınmasıyla çekilen stop - motion filmlerden biri olarak Kubo ve Sihirli Telleri , günümüzün en güçlü temsilcilerinden biri olmuş . 
Laika’nın CEO’su olarak görev yapan Travis Knight’ın ilk yönetmenlik denemesi de olan Kubo ve Sihirli Telleri , Japonya’da geçen bir kendini bulma ve kahramanlık hikayesi .
Küçük Kubo ve annesi bir süredir peşlerinde olan kötülerden kaçmakta ve hayatlarını bir mağarada geçirmektedir .
Gündüzleri sihir ve origami sanatını buluşturarak inanılmaz gösteriler yapan ve ekmeğini böyle kazanan Kubo , hava kararır kararmaz soluğu hep mağarada alır , gün ağarıncaya kadar burada kalır .
Ancak anne ve oğul bir gün gizlendikleri yer açığa çıkınca , annesinin de fedakârlığı sonucu küçük Kubo bu hayatı ardında bırakır .
Maymun ve Böcek adlı iki yeni arkadaş edinen Kubo , kötüler kötüsü Ay Kral’dan kaçmak ve kaderleri değiştirecek sihirli zırhın üç parçasını bulmak için hayal dahi edilemeyecek tehlikelerle karşılaşacaklardır . 
Hikaye açısından belki inanılmaz yenilikler içermese de , Kubo ve Sihirli Telleri anlatım tarzı , karakterleri , akıllı espirileri ve tam tadında , olgun dram öğeleri sayesinde son zamanları en kaliteli animasyonlarından biri haline geliyor .
Hatta 2016 yılının en iyi animasyonu olmasının yanında , senenin en özel filmleri arasına rahatlıkla giriyor . 
Laika Entertainment , daha önce “daha sınırlı” mekanlar etrafında hikayesini anlatırken , Kubo ve Sihirli Telleri’nde vitesi birkaç seviye daha üste yükseltmiş , çeşit çeşit mekan , bunlara uygun farklı atmosfer anlayışı , oldukça detaylı ilgi çekici karakterler ve hikayedeki her kahraman ya da kötünün gözünden bambaşka görülen bu özel dünyayı en iyi şekilde perdeye yansıtmış .
Kusursuza yakın Türkçe dublajı ile keyifleri kaçırmayan stop - motion animasyon harikası öte yandan benzerlerinin genelde başarısız olduğu 3D açısından da tam puan alıyor . 
Ufaklıkların bayılarak izleyeceğine emin olduğum Kubo ve Sihirli Telleri , olgun senaryosu , komedi ve hüzünlü bir hikayeyi tam tadında harmanlayıp anlatabilmesiyle , yetişkinleri de kendisine aşık edebilecek çok özel bir yapım .
Kaçırmayın derim ! 
burcinaygun@gmail.com
