Doğrusu bu film önüme geldiğinde ve afişteki Cage ismini ilk gördüğümde , hem burun kıvırma hem omuz silkme hem de yüz ekşitme kavramlarını aynı anda hissetmiş ve yaşamış , vasat kalitedeki bir şarabı içmeye zorlanan canı sıkkın bir gurme gibi rahatsız olmuştum .
Zira Nicholos Cage’in oynadığı filmlerde uyumak ve sıkılmak , hatta bir kariyer nasıl mahvedilir konusunda kendi kendime diyaloglar kurmak yüzünden asla filmlere odaklanamazdım .
Bir gün bu cümleyi sarf edeceğimi hiç düşünmezdim ama Cage bu defa beni ters köşeye yatırıp şaşırtmayı , oyunculuğuyla takdirimi kazanmayı , daha da ötesi , inandırıcılığı ve senaryoya oturmuşluğuyla sinemasal bir lezzeti bana tattırmayı başardı , kıvançlıyım .
Kıvançlıyım , çünkü Birdy gibi bir başyapıtta rol alarak girdiği hayal dünyamızda fantazmatik ve kalıcı bir iz bırakmayı başaran Nicolas , olgunluk çağına gelinceye kadar o kadar niteliksiz filmde de yer aldı ki , bir noktadan sonra kendini tekrarlamaya başladı .
Bu süreçte belki bankadaki hesabını şişkinleştirmeyi başardı ancak “bir sinema oyuncusu” olarak asla seçici olmayı denemeyen aktör , yeraldığı filmlerde de sıradışı bir karakter oluşturmayı genelde pek başaramadı .
Ancak genç oyuncu Elijah Wood ile iyi bir ikili olmayı başardığı Vurgun’da , işini yaparken eğlendiğinde nasıl da iyi bir oyunculuk sergileyebileceğini de dosta düşmana ispat etmiş oldu .
Sanıyorum Cage’in formülü bu : İşini yaparken eğlenmesi gerekiyor .
Nicolas Cage ve Elijah Wood’un iki polis memurunu canlandırdığı filmi yöneten ikili Alex Brewer ve Benjamin Brewer’in filmografilerine baktığımızda kayda değer bir şey görememek beni çok şaşırttı .
Zira genç Alex ve Benjamin Biraderler , gerek senaryo gerekse de sinematografi anlamında ilk filmlerinde büyük bir iş başarmışlar bana göre .
Film , başından sonuna kadar ilgi ile kendisini izletip , yer yer şaşırtıcı sahneleriyle izleyiciyi sarsarken gelecek vaadeden bir yönetmen ikiliyi de ilan ediyor adeta .
Hiç şüphe yok ki , bu ikili de Coen Biraderler'den etkilenmişlerdir .
Gerek filmdeki kara mizah dozu , gerekse de işledikleri macera anlayışı bana Amerikan Noir’ının üstatları Joel Coen ve Ethal Coen’i hatırlattı .
Las Vegas Polis Departmanı’nda , sıkıcı idari işlerde görevli iki kolpacıyı canlandıran başroldeki Elijah Wood’u ayrı bir değerlendirmeye almak gerekiyor .
Bana göre Cage’in kariyerinde “senaryo seçimi” nasıl varolmayan bir aktivite ise , Wood , hemen her filminde farklı ve özel bir karakteri başarıyla ve yükselen bir performans grafiğiyle canlandırmayı başarıyor .
Büyük bir oyuncu Wood .
Hem de çocuk oyunculuktan usta oyunculuğa kısa sayılabilecek bir zaman aralığında erişerek bizlere bunu düşündürmeyi başarıyor .
Bana göre , Cage’in kendini bulmasında da ona direkt iyi enerji vererek doğru bir sinerji ortaya çıkmasının garantörü oluyor .
Şaşırtan senaryosu , hem heyecanlı , hem kara mizah duygusuyla The Trust ( Vurgun ) , haftanın “keyif verici” kara sinema örneklerinden . @atlantisliadam
