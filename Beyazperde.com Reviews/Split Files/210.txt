Artık beyazperdede ciddi bir DC ve Marvel kapışmasından söz edebilmek pek mümkün değil .
Nitekim Marvel’ın 10 yıllık süreçte ince ince işlediği , öncesinde de sinematik evrenin temellerini sağlıklı bir biçimde attığı öykü evreni ; artık aksiyonu kadar karakter derinliği ve alt öyküleriyle de , hedeflediği cazibeyi yakalamış durumda .
DC kanalında ise , işler bir sinematik evrene evrilmeden önce yer yer sağlıklı gidiyordu diyebiliriz .
Fakat DCEU’nun miladı kabul edilebilecek Man of Steel’in ardından işler , pek de herkesi memnun edecek şekilde gelişmedi . 
  Halbuki umutlar epey yüksekti . Watchmen , 300 ya da Sucker Punch gibi uyarlamalar sayesinde meseleye fazlasıyla idmanlı olan Zack Snyder , yönetmen koltuğuna oturtulabilecek en makul isimdi .
Senaryo kısmında ise Christopher Nolan ve öykü dehası David S. Goyer gibi iki dev isim vardı .
Gel gelelim The Dark Knight gibi bir modern efsanede tutan formül , Superman’i şaha kaldıramadı .
Bunun bir diğer sebebi , elbette demode bir öyküye güncel bir kılıf giydirme çabasıydı .
Tasarlanan öykü evreninin hacmi düşünüldüğünde bu kaçınması zor bir gereklilikti .
Dürüst olalım , bu tercih Man of Steel’i kesinlikle kötü bir film yapmadı ama ortaya çıkan sinemasal mahsul pek çoğumuzu da tatmin etmedi . 
  Bu noktadan sonra sanırım DCEU’nun en önemli handikabı , tasarlanan bu evrene dair üretilecek öykülerin ağırlığının salt Zack Snyder’ın omuzlarına binmesiydi .
Bu süreçte yaşamış olduğu trajediler ve travmatik olayların da yapımlara pek iyi yansımadığı söylenebilir .
Nihayetinde yapımcılar en büyük dayağı Batman v Superman : Dawn of Justice sonrasında yediler .
DC’nin bir an önce Justice League ekibini toparlayıp , beyazperdede Avengers karşısına dikme çabası ; zincirleme tutarsızlıklar sunucunda hızlıca yere çakıldı .
Fakat en kaba tabirle Batman ve Wonder Woman gibi iki karakterin imaj yolculuğunun ilk adımı olan BvS , genişleyecek olan öykü evreninin köprüsü olma görevini de öyle ya da böyle yerine getirdi . 
  Fakat öykü evrenini açmak için toparlanan Suicide Squad ve BvS’nin hüsranını aratmayan Justice League sonrasında DCEU’nun kartları da hızla tükenmeye başladı . Wonder Woman hiç kuşkusuz , öykü evrenine dair en fazla olumlu eleştiri alan filmdi ama beklenen patlama da bir türlü gerçekleşmedi .
Üstelik yapımcılar David Ayer ya da Patty Jenkins gibisinden doğru yönetmenlerle çalıştıkları halde .
Tam da bu noktada yeni Aquaman filminin yönetmen koltuğuna oturan James Wan’ın “DC’nin İlahi Kurtarıcısı” olacağının iddia edilmesi , efsunlu bir safsata gibi gelebilir .
Eserin manevrasını büyük oranda yapımcıların belirlediği bir habitatta , yönetmen olarak markaya vurabileceğiniz mühür sanıldığı kadar etkili olamayabilir .
Neyse ki Aquaman bu genellemenin dışında kalabilecek bir yapım olmuş ! 
  Aquaman , perdede en zorlu mücadeleyi verecek olan süper kahramanlardan biriydi .
DC’nin , daha ilk uyarlamada , karakterlerinin kolektif hafızalara kazınan imajlarına sadık kalmama gibisinden garip bir huyu var .
Daha ilk etapta iki sarışın karakterinin imajını baştan aşağı değiştirmesi elbette tepki topladı .
Yine bir Marvel kıyasına gidecek olursak , MCU’nun en önemli hassasiyeti , karakterlerini mümkün olduğu kadar çizgi serilerdeki ilk versiyonlarına yaklaştırmaktı .
Hatta tam anlamıyla “liseli gibi liseli” bir Peter Parker görebilmek için bile serinin 3 defa yeniden başlamasını bekledik . 
  Neyse ki Aquaman’in bu ayrıksı rockstar imajına da kısa sürede alıştık ( sanki başka bir alternatifimiz varmış gibi ) .
Bunun en önemli sebebi Jason Momoa’nın karizması ve sempatisi tabi .
Zaten Justice League ile birlikte karakteri izleyiciye ısındırma görevi de başarıyla yerine getirildiği için artık ortada yadırganacak bir durum yok .
Biraz da bu sebeple “karakter doğuşu” öyküsünü hızlı bir biçimde geride bırakarak , seri halde orijin öyküsüne soyunmakta sakınca görmemişler . 
  Aquaman , temelde bir Kral Arthur hikayesi .
Hatta bir yanıyla da Tolkien’in eseri Beren ile Luthien’in aşkına da ev sahipliği yapıyor ( varyasyonlar çoğaltılabilir ilk aklımıza gelenleri iliştirelim de ) .
Kendisine dayatılan evlilikten kaçan Atlantis Kraliçesi Atlanna ,  bir deniz fenerinin kıyısına vurur .
Orada Tom ile tanışır , ona aşık olur ve bir de çocuk yapar .
Bu çocuk , Atlantisli kanı taşıyıp da karada doğan ilk dünyalı çocuk olan Arthur’dur .
Günün birinde Atlanna , ailesinin güvenliğini sağlayabilmek için okyanusa geri döner .
Yıllar geçer ve Arthur’un Atlan’ın Üç Dişi Mızrak’ı peşindeki yolculuğu başlar .
Atlantis’li kardeşi Orm , tüm okyanus dünyasını bir araya getirerek dünyayı yerle bir etmeyi planlamaktadır . 
  Evet !
Okurken bile geniş geniş esnemenizi sağlayacak olan bu öykünün türlü varyasyonlarını uzun bir süre daha izlemeye devam edeceğimiz ortada .
Neyse ki Will Beal ve David Leslie Johnson – McGoldrick ikilisinin kalemi , öyküye bir şans vermenizi sağlayacak kadar güzel hamlelerde bulunuyor .
Buradaki bir diğer önemli etken ise Furious 7 sayesinde yüksek bütçeli yapımlarda da manevra kabiliyetini göstermeyi başaran James Wan’ın öyküye dokunabilecek kadar yaklaşabilmesi .
Ne yazık ki önümüzde fazlasıyla iki boyutlu ve katmansız bir öykü var .
Fakat , Wan ; DCEU’nun uzun bir süredir serisinden uzaklaştığı bir başka faktörü izleyiciye hatırlatıyor : Eğlence ! 
  Aquaman , ne Suicide Squad kadar cıvık ne de Justice League kadar eğlenceden yoksun bir film olmuş . Wan’ın alametifarikası görsel dili ve aksiyon sahnelerinin çoğunlukla karambolden uzak bir biçimde işlenmesi filmin en önemli artısı .
Özellikle Sicilya çatılarında harlanan aksiyonun Uncharted ya da Tomb Raider gibi deli fişek video oyunları anımsattığı , çok sık duyulan eleştirilerden biri .
Bu noktada bu eleştiriyi olumlu bir şekilde değerlendirmek de mümkün çünkü böylesine temiz bir aksiyon sunan kaç tane oyun firması var ki ? 
  Karşımızda karakter profili açısından da oldukça zengin ve kalabalık bir öykü var .
Açıkçası hatunların göz bebeği Jason Momoa ile Amber Heard kimyası , - dikkat burası biraz abartı barındırıyor olabilir
- Mr .
And Mrs .
Smith’ten bu yana perdede gördüğümüz en iyi kimyalardan birine sahip .
Zaten Momoa , Hollywood’un son dönem stereotip olarak çıkardığı blockbuster yakışıklılarından çok daha farklı ve kendine has bir cazibeye sahip orası kesin ! Willem Dafoe’nun Vulko , Nicole Kidman’ın Atlanna güzellemeleri de misafir oyuncudan hallice olmakla birlikte fazlasıyla dengeli .
Aksiyon arenasının aranan isimlerinden biri olan , gönüllerin Jango Fett’i ( bazen de Boba Fett’i ) Temuera Morrison’u Arthur’un babası Tom Curry rolüne epey yakıştırdığımızı söyleyebilirim .
Dolph Lundgren’i de uzun zaman sonra Kral Nereus gibisinden sağlam bir rolde görmek ise ayrı keyifti . 
  Peki ya kötü adamlar ?
DCEU’nun en büyük eksikliği , kötü adamlarının fazla etkisiz bir şekilde kullanılmasıydı .
Hatta Michael Shannon’un Zod çeşitlemesinin ardından kötüler neredeyse tamamen geri plana itildi .
Öyle ki Superman’in en büyük baş ağrısı Doomsday’in , dakikalar içerisinde seri şekilde pataklanması sebebiyle “sıradaki kötü kim olacak ? ” sorusu bile değerini yitirdi .
Bir diğer arızalı DC kötüsü Steppenwolf’un da akıbeti pek farklı olmadı hani !
Neyse ki ; Patrick Wilson’un perdeye taşıdığı ve sinematik evrenin belki de ilk adam akıllı kötü karakter olma ünvanını taşıyan Orm , bu konudaki açıklığı dolduruyor .
Filmin bir diğer kötüsü olan ve uzun süredir de merak konusu haline gelen Black Manta’nın aynı motivasyona sahip olduğunu söyleyebilmek biraz zor .
Kartondan DC kötülerini özlediyseniz o başka ! 
  Nihayetinde Aquaman DC’yi kurtarır mı yoksa batırır mı bunu zaman gösterecek ama 200 milyon dolarlık bütçeyi , dünya çapında 500 milyon dolara dönüştürmeyi başardı şimdiden .
Her ne kadar Amerika’da ilk 3 günde en düşük açılışı yapan DCEU filmi olsa da , değerinin zamanla anlaşılması ihtimal dahilinde !
Belki de ileride okyanusun bu kısımları iyiden iyiye değerlenir , kim bilir !
