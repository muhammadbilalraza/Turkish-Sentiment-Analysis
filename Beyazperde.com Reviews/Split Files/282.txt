“Beni Adınla Çağır” ( Call Me by Your Name )  geçtiğimiz sene Şubat ayında Sundance Film Festivali’nde gerçekleşen ilk gösteriminin hemen ardından başlayan ve yıl boyunca dinmek bilmeyen büyük bir heyecanı dalga dalga sürdürerek en sonunda Oscar adaylıklarına kadar ulaştı .
En İyi Film dahil 4 adaylığı bulunan filmin , günümüzün gitgide muhafazakarlaşan ve bundan gurur duyar gözüken Türkiye’sinde vizyona girmesi planlanmıyordu .
Filmekimi’nde gerçekleşen gösterimler ve hemen ardından Beyoğlu Sineması’nda Başka Sinema işbirliğiyle yapılan özel etkinlik , bu yüzden çok değerliydi , doldu taştı .
Neyse ki Bir Film “Beni Adınla Çağır”ı perdede izleyemeyenlerin imdadına yetişti ve Oscar adaylıklarının peşisıra gösterime girmesini sağladı .
Umudumuz filmin olabildiğince çok izlenebilmesi . 
 
Mısır doğumlu edebiyat tarihi profesörü André Aciman’ın romanından uyarlanan filmin senaryosu usta sinemacı James Ivory’ye ait .
Ivory , “Günden Kalanlar” ve “Howards End” başta olmak üzere çok sayıda klasikleşmiş filmin , şimdi 89 yaşındaki yönetmeni .
Yaşı ilerlediği için , özellikle de yapımcısı ve hayat arkadaşı Ismael Merchant’ı da kaybettikten sonra çok nadir film yapar oldu .
Halbuki kostüme film denince Merchant - Ivory bir markaydı . 
 
James Ivory , 1987 senesinde , başrollerinde Hugh Grant’in de oynadığı “Maurice” adlı E. M. Forster uyarlamasıyla sinema tarihine önemli bir eşcinsel aşk hikayesi kazandırmıştı .
Otuz sene sonra “Beni Adınla Çağır”ı da kendisi yönetmeyi planlıyordu .
İtalya’da yaşadığı bölgede geçiyordu bu hikaye ne de olsa . “Io Sono Amore” ve “A Bigger Splash” filmleriyle son yıllarda büyük sükse yapan İtalyan yönetmen Luca Guadagnino ( ‘Guadanyino’ şeklinde telaffuz ediliyor ) da ona mekan sorumlusu olarak bu yolculukta yardım ediyordu .
Fakat belki yaşından , belki Guadagnino isminin daha güncel olmasından , yönetmenlik koltuğunu da İtayan meslektaşına devretti sonunda .
Açıkçası , bazı açılardan iyi de etti .
Ivory’nin rejisiyle “Beni Adınla Çağır” daha klasik , daha tutkusuz bir filme dönüşebilirdi .
Guadagnino filme daha modern ve daha şehvetli bir dil kazandırdı belli ki . 
 
Elio ve Oliver’ın öyküsü bu .
Sene 1983. Elio , entelektüel bir ailenin 17 yaşındaki oğlu .
Yazlarını geçirdikleri taşra evine , her sene olduğu gibi sanat tarihi profesörü babasına hem asistanlık etmek hem de kendi tezinde yardım almak için Amerika’dan bir üniversite öğrencisi geliyor .
Bu sene seçilen Oliver’ın yaşıysa 24. Elio , tam kanı kaynayan bir dönemde ve cinsel olarak son derece aç .
Akranı bir genç kız olan Marzia ile flört halindeler .
Fakat Elio’nun gözünün sürekli Oliver’da olduğunu fark etmekte gecikmiyoruz . 
 
“Beni Adınla Çağır” romanı , Elio’nun ağzından , yani birinci tekil şahıstan yazılmıştı .
Filmin senaryosu da önce Elio’nun dış sesiyle yazılmış .
Fakat daha sonra bu kafa seslerine ihtiyaç olmadığını düşünmüş , hepsi çıkartılmış .
Bu da ister istemez , Elio’yla aramıza bir mesafe koyuyor .
Kamera onu izleyen dışardan bir göze dönüşüyor .
Kitabı okuyan , delikanlının aslında her şeyi denemeye hevesli ve kendi cinsel yönelimi konusunda bir karara varmamış olduğunu biliyor .
Oliver’ı ilk andan itibaren arzuladığını da .
Filmin konusuna dair önceden fikri olmayan bir seyirciyse , Elio’nun Oliver’a ilgisini hemen ilk anda fark etmeyebilir .
İki erkeğin birbirlerine kur yapma , işaretler yollama , karşılık göremeyince bozulma , birlikte oldukları kızları kıskanma , birbirlerine laf sokup küsme , sonra yeniden barışma gibi süreçlerle ilerleyen diyaloğunu yavaş yavaş idrak edebilir .
Sorun değil .
Belki daha bile iyi . “Beni Adınla Çağır”ı bir uyarlamanın ötesinde , uyarlandığı romandan bağımsız , hatta belki daha güçlü bir eser yapan bu tercihler . 
 
Elio ve Oliver’ın 1983 yılında birbirlerine açılmakta bayağı gecikmelerini anlamak kolay . “Ya karşı taraf benim gibi değilse .
Ya her şeyi yanlış yorumladıysam .
Bir adım atarsam ve her şey mahvolursa .
Arkadaşlığımızdan bile mahrum kalırsam . ” İkisinin kafasını da meşgul eden sorular bunlar .
Hatta Oliver için , Elio’nun yaşı mevzusu da var .
Birçok Batı ülkesinde olduğu gibi İtalya’da da 16 yaşını doldurmuş biriyle cinsel ilişki yasal .
Fakat ahlaki bir soru işareti yine de ortada .
Filmle ilgili tartışılan bir konu zaten bu .
Yasal bir engel yok ikisinin birlikteliğine .
Fakat genç bir oğlanın toyluğundan faydalanmakla itham edilmek de var işin ucunda .
Bu gibi sebeplerden , filmin ilk yarısı , iki karakter arasındaki cinsel tansiyonla geçiyor .
Her şeyi değiştiren , Elio’nun annesinin okuduğu , sevdiği prensese aşkını anlatmaya cesaret edemeyen şövalyenin hikayesindeki soru : “Konuşmak mı daha iyi , yoksa ölmek mi ? ”
 
Bir yaz aşkının filmi “Beni Adınla Çağır” .
O kadarla da sınırlı kalmayan ve Elio’nun kendini bulmasını sağlayan bir ilk aşkın filmi .
Ana akım sinemada bugüne dek izlediğimiz ve yine Oscar radarına girmiş başka örneklere , “Brokeback Dağı” veya “Ay Işığı”na göre çok daha cüretkar ve daha ‘queer’ .
Ancak her şeyin ötesinde , homoseksüel veya heteroseksüel fark etmez , cinselliğini keşfetmeye ve yaşamaya başlayan her gencin iç dünyasına temas edebildiği için güçlü bir film .
Kim olduğunu keşfetmeni sağlayacak , her şeyden çok seveceğin ve bir daha nasıl kopacağını bilemediğin birini bulmakla ilgili . 
 
Oliver’ın ve birçok eşcinsel erkeğin sahip olamadığı kadar açık fikirli bir ailesi var Elio’nun .
Filmin en vurucu sahnesi de Elio’yla babasının aşka dair , bazı insanların eline çok nadir bazılarınınsa hiç geçmeyecek şanslara dair sohbeti .
Michael Stuhlbarg , sadece eşcinsel erkeklerin değil , belki en çok onların ama neticede kız erkek her gencin sahip olmak istediği , belki ancak bir romanda veya bir filmde varolabilecek ama varolabildiğini bilmeye de ihtiyaç duyulan , koşulsuzca sevgi dolu bir baba figürü olarak insanın gözlerini yaşartıyor . “Beni Adınla Çağır”ın en duygusal noktasında . 
 
Bu noktada bu filmle Oscar’a da aday gösterilen , karakterin güvensizliklerini de arzularını da büyük doğallıkla canlandıran , sinemanın 2017’deki en önemli keşiflerinden birine dönüşen Timothée Chalamet’ye ve ilk kez yakışıklılık zırhını indirmeye bu kadar yaklaşan , aktör olarak ilk kez kendini bu kadar ciddiye aldıran Armie Hammer’a övgüler düzmek gerek .
Filmin başarısı , Elio ve Oliver’ın aşkına inanmakla mümkün .
Ve sonuna kadar inanıyoruz . 
 
Yönetmen Luca Guadagnino’nun bu filme kattığı muazzam bir nitelik de seyirciye geçirmeyi başardığı tensellik .
Güneş altında şekerleme yaparken Oliver’ın kendisine seslenmesiyle gözlerini açan , ama uyku mahmuru haliyle anlattığı şeyi hemen dinlemeye hazır olmadığı için onu durdurup önce kendini toplamaya çalışan Elio’nun bedenindeymişiz gibi hislerini tecrübe edebilişimiz , kendi hafızamızdan o hissi bulup çıkarabilişimiz .
Oliver göle ilk ayağını soktuğunda suyun buz gibi olduğunu fark edip irkilmesi , daha sonra gerinip güneşi kemiklerinde hissetmesi .
Veya filmin en meşhur ama izlemeyenler için burada detaylarına giremeyeceğim sahnesinde , şeftalinin tadını aldığı anda , bizim de dilimizde o tadın canlanması .
Karakterlerinin tecrübe ettiği hisleri seyircinin de aynı anda tecrübe edebilmesi için sinemasal çözümler bulmak .
Çok özel , şaşırtıcı bir başarı bu . “Beni Adınla Çağır”ı duygusal gücünün dışında , sinemasal olarak da heyecan verici kılan bunlar işte . 
 
Altın Palmiye ödüllü Taylandlı sinemacı Apichatpong Weerasethakul’un görüntü yönetmeni olarak tanıdığımız Sayombhu Mukdeeprom’la birlikte düşük bir bütçeyle çalışan ve kendilerini özellikle tek bir objektifle kısıtlayan , sonuçta da romantik bir masal dünyası kuran Luca Guadagnino için tek bir yergimiz var .
Filmin en çok eleştirilen detayı .
Elio ve Oliver’ın ilk gecesinde , çok eski bir sinemanın kodlarını kullanarak kamerasını başka bir tarafa , pencereden dışarıya çevirmesi .
Kilit bir andaki bu cesaretsizlik .
Çözüm olarak da bu kadar demode bir yolu seçmesi .
Oyuncuların çıplaklık konusunda tedirgin olduklarını , buna dair sözleşmelerine maddeler koydurduklarını biliyoruz .
James Ivory de bu konuda hayal kırıklığını dile getirdi .
Nasıl getirmesin ?
Otuz yıl önce kendi çektiği filmde aktörler çıplaklıktan hiç çekinmemişken , 2017 yılında geri mi gitti sinema ?
Ama madem şartlar böyle , basit bir kesme , daha güncel bir çözüm tercih edilseydi en azından . 
 
Bu minik serzenişe rağmen , geçtiğimiz yıl bu kadar derimizin içine işleyen bir film daha izlemedik .
Son olarak tek bir şey söylemek isterim .
Sinema tarihinin belki en özel , en duygusal kapanış jeneriklerinden birine sahip “Beni Adınla Çağır” .
Sufjan Stevens’ın şarkısı “Vision of Gideon” eşliğinde görüntüler devam ederken , sırf yazılar akmaya başladı diye ne olur bazılarının hatasını tekrarlamayın , koltuğunuzda ve filmin içinde kalın .
Elio’yu yalnız bırakmayın . 
 
Twitter : aliercivan
