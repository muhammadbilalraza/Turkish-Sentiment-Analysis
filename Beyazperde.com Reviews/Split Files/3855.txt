Tarihin yok edilmesine alışık bir toplumuz biz .
Eski yalılar yakılıp arazisi otopark haline getirilir , metro inşaatıyla yer altındaki tarih yerle bir edilir , tarihsel dokunun korunması gereken yerlere yapılan ' modern ' binalarla ' kimliksiz ' bir görünüm sağlanır , tarihsel yapılara her türlü isim ve küfür itinayla işlenir .
Bu gibi örnekler yetmiyormuş gibi topraklarımızdaki antik yapıların parça parça yurt dışına kaçırılmasına da göz yumarız .
İşin özü , topraklarımızdaki tarihe sahiplenme , koruma konusunda pek de ' hassas ' bir millet sayılmayız .
Handan Öztürk , ilk filmi " Benim ve Roz'un Sonbaharı " ında bu türden bir ' tarih ve toplum katli ' üzerinden yürüyen bir hikâye anlatmayı seçiyor .
Hasankeyf'in binlerce yıllık tarihini yerle bir edecek baraj inşaatına karşı çıkan insanların serüvenine ortak oluyoruz ( ya da olmaya çalışıyoruz ) filmde .
Politik oyunlarla alınan kararın ardından yerlerinden edilme aşamasına gelen halkın içinden bir gazetecinin çıkar gruplarına karşı açtığı savaşın resmiyle ilgileniyor bu hikâye .
Onun ölümcül tuzaklarla dolu direnişinin yansımaları , bir yandan da yöredeki insanların kişisel tarihleriyle örtüştürülüyor burada .
Onların ' yeni düzen'e doğru yapacakları yolculuk öncesinde geçirecekleri kısa dönem , hem tarihsel hem de toplumsal olarak yaşanacak ' dönüşüm'e dair ipuçları da barındırıyor .
" Benim ve Roz'un Sonbaharı " , son derece iyi niyetli ve cesur bir çabanın ürünü olmasına karşın , sinemasal anlamda fazlasıyla zaaflı bir yapının izlerini sürüyor .
Yönetmen Handan Öztürk , bu ilk yönetmenlik deneyiminde zorlu bir çabanın altına girmenin verdiği ' dağınıklık'tan kurtaramıyor yakasını ve karakterlerin yerli yerine oturmadığı , hikâyenin gevşeyip bel verdiği bir sonuca ulaşıyor .
Uzun bir zamana yayılan çekim süreci ve değişen teknik ekibin de bu görünümde payı büyük kuşkusuz .
Dolayısıyla bu aşamada yalnızca yönetmeni hedef göstermek anlamsız olur .
Onun tüm iyi niyetiyle ve ' çağa tanıklık etmek ' maksadıyla kotarmaya çalıştığı proje , ayrıntılarını tam da bilemediğimiz aksaklıkların çelmeleriyle ' heba olmuş ' bir çabadan öteye gidemiyor .
Oyunculuklar konusunda da şanssız bir proje gibi duruyor " Benim ve Roz'un Sonbaharı " .
İdealist gazeteciyi canlandıran Serkan Altunorak'tan başlayıp bütün oyunculara yayılan ' yarım kalmışlık ' duygusuyla hareket etmeye çalışan hikâye , Handan Öztürk'ün ' masalsı gerçeklik ' peşindeki tarzına uygun bir oyunculuk geleneğine sahip olamıyor böylece .
Bu noktada , seçimleri ve oyuncu yönetimiyle Öztürk'ü de eleştirmek kaçınılmaz oluyor .
Filmin adına hapsolan çocuk oyuncular da bu görünümden nasiplerini alıyorlar sonuç olarak .
Filmin kayda değer tek performansının , saniyelerle ölçülebilecek kısacık rolüyle Serra Yılmaz'dan geldiğini söylersek , bu konudaki zaafın sınırları daha iyi anlaşılır sanırız .
Tarihin darma duman edilip halkların kimliksizleştirilmesi temeline yaslanan , ama bunu ' doğru ' bir bütüne ulaştıramayan " Benim ve Roz'un Sonbaharı " , yine de beynimizin bir köşesinde yer edip kafamızı meşgul edecek özelliklere sahip .
Hafızasız bir toplum olduğumuz için bu türden tanıklıklara fazlasıyla ihtiyacımız olduğu da bir gerçek .
