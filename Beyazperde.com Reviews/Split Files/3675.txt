Bige Akdeniz ile 2008 arifesinde yaptığımız 2007 yılını değerlendirme toplantısında söze korku filmlerinden başlamıştık .
Doğrusu has korku filmleri için pek parlak bir yıl değildi ve western ile komedi diğer popüler türlerin önüne geçmişti .
Sinemasal dosyasında , ' İzleyicinin korku filmlerine olan ilgisini sömürmek için yola çıkan stüdyolar bu yıl işin suyunu çıkarmaya başladı .
Japon filmi uyarlamaları , yeniden yapımlar , yeniden pişirmeler artık çekilmez oluyor ' diyerek Amerikan korku filmlerinin para kazanmak için sürekli ' büyüklerinden ' öğüt almasının ne kadar sıkıcı olduğunu belirtmiştim .
Öte yandan büyük bütçeli ve iddialı filmler genellikle remake olurken , daha orijinal fikirler düşük bütçeli , küçük yapımlardan çıkıyor .
Orijinal fikir derken bu yazının konusu olan düşük bütçeli Ölüm Bekçisi filminin bütünüyle özgün bir çalışma olmadığını da belirtelim .
Yapım Yarın Aslında Dündü isimli komedi klasiğinin zekice hikayesini bilim kurgu sinemasından ödünç aldığı formüllerle ( gerçeklik / saat ) doldurmuş , içine karanlık ve ürkütücü düşmanlar eklemiş ve aceleyle fırına vermiş ; masaya küçük , önemsiz ama izlenebilir bir tür filmi çıkmış .
Orta yaşlı ' genç ' izleyicilere seksenlerin fantastik gençlik filmlerini hatırlatabilir bu tarif .
Ölüm Bekçisi bir buz hokeyi maçında başlıyor .
Maçın genç oyuncusu Ian öldükten sonra bir iş adamı olarak uyanıyor ; ardından yeniden ölüyor / öldürülüyor ve bir taksi şöförü ve hatta canki olarak oyuna geri dönüyor .
Bu ölüm / uyanma döngüsü devam ederken bilgilerini aktarabildiğini keşfediyor ve sürekli karşısına çıkan sarışın kadını da olayların garipliğine ikna ediyor .
Geriye her saat durduğunda genci öldüren karanlık düşmanları yok etme görevi kalıyor .
Yapım ana karakterleri ve yaşadıkları dünyayı tanıtmadan aksiyona başlayınca ( yemekten önce tatlı olmaz ! ) ekibin çıkış fikrini çok sevdiğini ve senaryonun incelikleriyle uğraşmak yerine bir an önce harekete geçmek istediğini anlıyorsunuz .
Ian’in koşturmaları ve sarışın / esmer geçişleri arasında ne olup bittiğini anlamaya çalışırken karanlık düşmanlar ortaya çıkıyor ve ölmemeyi başaran canki Ian kendini ve kız arkadaşını kurtarmak için bir mücadele vermeye başlıyor .
Aslında ilgi çekici olabilecek bir hikaye var ortada , fakat film fragman hızında gelişiyor ve hız kesince de anlatacak pek birşeyi kalmıyor .
Yönetmenin ve senaristin reklamcı aceleciliği filmi oldukça zayıflatıyor ama düşük bütçeli bir yapımdan beklenmeyecek görsel tasarımlara sahip olduğunu da eklemeyi unutmayalım filmin .
' Diğerleri ' gayet etkileyici bir şekilde tasarlanmış ve aniden belirdikleri ( zemin penceresinden çıkışları mesela ) bölümler gerçekten başarılı .
Ayrıca Londra sokakları da filmin artıları arasında ve bilim kurgusal ve doğaüstü öğelerin ağırlığı olsa da korku kategorisine rahatlıkla girebilecek olan filmin gereksiz kanlı sahnelerden kaçınması da dikkat çekici .
En azından başka filmleri ( yarım düzine bilim kurgu klasiği ) ve sahneleri hatırlatarak / düşündürterek oyalamayı başaran film en sonunda ' korku ruhu kemirir ; sevgi ise korkuyu ' diyor ve ' Beni insan yaptığın için teşekkür ederim , ' gibi anlamlı gözükmesi amaçlanmış cümlelerle uğurluyor .
Ölüm Bekçisi gibi bir isimden siz ne beklemiştiniz ?
