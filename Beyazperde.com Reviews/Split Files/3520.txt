Hikayeyi biliyorsunuzdur : Renee Zellweger ; Hugh Grant ile Drew Barrymore'un oynadığı " Music and Lyrics " i izleyince bu tarz bir romantik komedide yer almak istemiş ve kendini " Kasabanın Yenisi " nin setinde bulmuş .
Buraya kadar güzel .
Ama yer aldığı filmde ne Hugh Grant gibi sevimli karakterler yaratan bir adam , ne Grant - Barrymore ya da daha ileri gidecek olursak Tom Hanks - Meg Ryan arasındaki kimya , ne romantizm ne de komedi var .
Dahası da var .
" Kasabanın Yenisi " , ait olduğunu iddia ettiği " tür " ün , yani " romantik - komedi " nin o kadar uzağında ki !
Miami'deki sıcak yatağından kalkıp şirketin iş yapmayan bir fabrikasını ayağa kaldırmak için buz gibi bir coğrafyaya giden kadın karakter ( Lucy ) etrafında olup bitenler size daha çok , küresel mali krizde iş yapmayan bir fabrika nasıl para basmaya başlar , konulu bir eğitim filmi gibi gelebilir .
Aslında Zellweger , şöhrete kavuştuğu " Jerry Maguire " dan beri romantik - komedi için biçilmiş kumaşıyla , o kimselerde olmayan tatlı gülüşü , masum yüz ifadesiyle , her türlü eleştiriden uzak tutmak istediğimiz , " canımız " gibi bizim .
Zaten bu " tür " de " yeni " olan da o değil , yönetmen .
Danimarkalı Jonas Elmer , hiçbirini izlememekle birlikte , ülkesinde çektiği komedi filmlerinden Hollywood'a transfer olduğunu öğrendiğimiz bir isim .
Senaryo kadrosunda ise daha önce " şehirden taşraya " temalı bir film diyebileceğimiz " Sweet Home Alabama " yı yazan C. Jay Cox mevcut .
Dahası , Zellweger'in karşısında da , neredeyse oyunculuk kariyeri müzik kariyerinin önüne geçen , gayet yetenekli Harry Connick Jr . var .
Yani un var , şeker var ama ortada tat yok !
Jonas Elmer , Kanada'da çekmesine rağmen Minnesota'nın soğuk havasını başarıyla yakaladığı birkaç manzara dışında olay akışı ve kurgu açısından sınıfta kalıyor .
Bunu söyleyebilen bünyenin , filmin kendisinde romantizm ya da mizah duygusu uyandırmamasından şikayet etmesi yeterli olacaktır .
Sınfıta kalan öğrencinin artıları da görülmez ya .
Elbette Elmer'in zaman zaman " tür " e ait bazı klişelere sığınarak vaziyeti kurtarmaya çalıştığını söyleyebiliriz .
Mesela ; nefret ettiği yere bağlanan kişilik , kavgayla başlayan ama aşka dönüşen ilişki , sert ama sevimli yan karakterin mesut bir sahnede " ağlamıyorum , gözüme birşey kaçtı " deyişi gibi .
Zaten bunları da senaryo sağlıyor ki senaryo sana sadece araçları verir .
Bunlarla seyirciyi bir yere götürecek olan sensin .
Ama Elmer'in filmi , yanlış lastikle yola çıktığı için kara saplanan bir otomobili andırıyor .
Lucy'nin , yeni çevresindeki " absürd ama doğal " insanlarla etkileşimi ya da hoşlandığı adam olan Ted ( Jr ) ile yakınlaşmasında , beyninizin duygu merkezinde bir hareket meydana gelmeyeceği için , bu klişeler , yapayalnız , filme ait olmayan parçalar olarak öylece kalakalıyor .
Lucy'nin hikayesi , sadece küresel mali kriz nedeniyle işyerini ya da işini kaybedenleri değil , hayatının aşkını arayıp bulamayanları da sinir edecek cinsten !
Sen tut , istemeye istemeye hiç alışık olmadığın bir kente git ; orada aşkı bul !
Arada başka şeyler de olsun istiyor insan .
" Sleepless In Seattle " daki engeller olsa mesela ?
Tom Hanks ile ameliyat öncesi Meg Ryan'ın oynadığı sevgili karakterlerimiz , filmin finaline kadar birbirlerini görememişlerdi hatırlayacaksınız .
Ortaya da bir romantik - komedi klasiği çıkmıştı .
Demek ki pahalı futbolcuları kadroya alıp bir takım yaratılmadığı gibi , iyi oyuncuları bir araya getirmek de , işe yaramayabiliyor .
Elmer , " buz gibi bir hava vardı , ama onları aşkları ısıtıyordu " gibi bir klişeye bile bizi muhtaç bırakıyor .
Zellweger , bir İsviçre - Norveç melezi olarak soğuğa karşı damarlarında yeterince sıcak kan taşıyor olabilir .
Ama bu filme romantizm sevdasıyla gidenlerin , kalplerini üşüteceğinden endişe ederiz .
