Oyuncu kadrosunda geçtiğimiz ay kaybettiğimiz usta sinemacı Sydney Pollack'ın yer aldığı " Gelin Benim Olacak " ın tek özel yanı Pollack'ın beyazperdede son kez göründüğü film olma özelliğini taşıması sanırım .
Zira orijinallikten yoksun konusu , şablon gidişatı ve yapmacık karakterleriyle alelade bir yapım olduğunu kilometrelerce öteden fark ettiren filmin gelecekte adından söz ettirmesi için başka bir sebep bulmak oldukça güç .
Ancak eğer illa bir sebep arayacak olursak " Gelin Benim Olacak " ın gelecekte son dönem Hollywood romantik komedilerinin en taklitçisi olarak anılabileceğini rahatlıkla söyleyebiliriz .
Sizin de tahmin ettiğiniz gibi artık Hollywood'un seri üretim romantik komedilerinden dahiyane senaryolar beklemekten çoktan vazgeçtik .
Bu tür filmlerden tek isteğimiz bilindik aşk hikayelerini özgün karakterler ve kendilerine has dokunuşlarla süsleyip , romantik komedi türünün şablon gidişatını kırmaları .
Üniversite yıllarından beri yakın arkadaş olan Tom ve Hannah'nın tam da Hannah evlenmek üzereyken alevlenen aşkını dile getiren " Gelin Benim Olacak " ise bu beklentilerimizi ısrarla yerine getirmeyen bir yapım .
Filmin , Tom ve Hannah arasındaki ilişkinin farklı bir boyuta taşınma sürecini büyük ölçüde " En İyi Arkadaşım Evleniyor " dan ödünç aldığını söyleyebiliriz .
Tom karakterinin yemek siparişi vermedeki takıntılı tavrını ve Hannah'yla olan geleneksel rutinini de " Harry ile Sally Tanışınca " ya borçlu olan " Gelin Benim Olacak " ın İskoçya'da geçen düğün hazırlığı sahneleri ise " Dört Nikah Bir Cenaze " ile büyük benzerlik taşımakta .
Anlaşılan o ki sevilen romantik komedi klasiklerinde ön plana çıkan sahneleri hikayesinin içine yedirmeye çabalayan film , bu yolla seyircilerin beğenisini garantiye almaya çalışmakta .
Ancak izleyenlerin sempatisini toplamaya uğraşırken kopyacı zihniyetini ve orijinallikten uzak ruhunu da açıkça ortaya koyan " Gelin Benim Olacak , " bu şekilde sadece antipatik olabilmekte .
Diğer yandan , filmin senaryosuna hakim olan bu taklitçi tavrın kimi sahnelerde yönetmen Paul Weiland'ın muhtemel baskısıyla az da olsa dağıldığını söylemekte fayda var .
Rowan Atkinson'ın efsanevi televizyon dizisi " Mr . Bean " in çoğu bölümünde imzası bulunan İngiliz yönetmenin performansı hikayenin Amerika'da geçen sahnelerinde ne kadar etkisizse karakterler İskoçya'ya adım attıkları anda bir o kadar hareketleniyor .
Eğlenceli yan karakterler ve İskoç kültürünü tiye alan ince esprilerle anlık da olsa naif ve komik bir çıkış noktası yakalayan sahneler , Weiland'ın eski çalışmalarından ilham alarak gidişata eğlenceli ve dinamik muziplikler kattığını hissettiriyor .
Diğer yandan , kimi sahnelerde Amerika'nın Avrupa'ya olan kör cahil bakışını da gözler önüne seren film , Amerikalı karakterlerin Avrupa hakkındaki ' komik ' yorumlarıyla da gülünç bir atmosfer yakalıyor .
Tabi , bu gülünç atmosferin ne kadarının bilinçli ne kadarının bilinçsizce yaratıldığı apayrı bir tartışma konusu .
Anlayacağınız , " Gelin Benim Olacak , " neyi , neden yaptığını pek farkında olmayan , üstüne üstlük fazla da önemsemeyen kontrolsüz bir yapım .
Yönetmen Weiland'ın filmin tamamında etkinliğini gösteremeyip , gidişatı sahipsiz bırakması bu durumun en belirgin sebebi .
Ancak takip edilen şablon gidişatın Weiland'ın hareket alanını daraltarak ona yaratıcılığını ortaya koyması için fazla şans tanımadığı da bir gerçek .
Bununla birlikte , yönetmenin etkinlik alanını kısıtlayan şablon gidişatın oyuncuların canlandırdıkları karakterlere yorum katmalarını engellediğini de üzülerek belirtmek gerek .
Son olarak " Kızımı Kurtarın " filminde oldukça başarılı bir performans sergilediğine şahit olduğumuz Michelle Monaghan " Gelin Benim Olacak " da canlandırdığı karakteri sıradanlıktan öteye taşıyamıyor .
" Grey's Anatomy " dizisinin Altın Küre adayı yıldızı Patrick Dempsey ise Tom karakterinin içine düştüğü zor durumu ve mücadeleci ruh halini yansıtmakta yetersiz kalıyor .
Anlayacağınız filmin daha önce bahsettiğimiz romantik komedi klasiklerinin sevilen karakterlerine atfedilen özellikleri Tom ve Hannah'nın üzerine yapıştırmaya uğraşması her iki oyuncuyu da etkisiz hale getiriyor .
Derinlikten yoksun karakterlerin etraflarına yaydıkları yüzeysel enerjiyi kontrol edemez hale gelen Monaghan ve Dempsey'nin gücü de " Gelin Benim Olacak " ı kurtarmaya yetmiyor .
Böylelikle film , elinde var olan tüm elverişli olanakları , işlevsiz hale getirerek seyirciyi eğlendirmek için yakaladığı bütün şansları bir bir tepmiş oluyor .
Bol ödüllü görüntü yönetmeni Tony Pierce - Roberts'ın büyüleyici İskoçya manzaralarına ve hikayenin arka planını oluşturan görkemli tarihi kalelere rağmen etkileyiciliğini koruyamayan " Gelin Benim Olacak , "
Hollywood'un diğer niteliksiz romantik komedilerinin yanına yerleşip , unutulmak için sırasını bekler hale geliyor .
