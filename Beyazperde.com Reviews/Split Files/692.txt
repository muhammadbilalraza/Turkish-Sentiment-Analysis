Batı'da , uzun zamandır görülmemiş bir fırtına gibi estikten sonra , sahillerimize ulaştı Brokeback Dağı .
Estiği yerler , farklılığa , özgün kişisel yaşantılara alışmış kültürler .
Özellikle Amerika .
Sistemin " normal " dediğinden ayrılmayı oldukça motive ettiği yerler , bunun için burslar , fonlar ve fırsatlar yaratılan bir ülke .
Her ne kadar eşcinseller , evlilik haklarına kavuşamamışsa da , eşcinsel olma haklarına sahipler bu ülkede .
Yasalarca korunuyor seçtikleri yaşam biçimi .
Peki neden eşcinsel temalı bir film bu kadar ses getirdi ?
Tartışılan , filmin eşcinsel teması mı , yoksa başka bir bit yeniği mi var burada ?
Tüm bu soru işaretlerinin arkasında kurnaz bir yapımcı formülü yatıyor aslında ; özellikle bu filme adımınızı atmadan önce üzerinde düşünmenizi tavsiye ettiğim bir formül .
Bizim film endüstrimizde eksik , Amerikan film endüstrisinde fazlası ile kendisini gösteren birileri var ve esas farkı onlar yaratıyorlar her sene : neyin iş yapacağından anlayan yapımcılar .
Kuşkusuz , Brokeback Dağı'nın senaristi ve şuh yapımcısı , ödülleri bir bir kabul ederken biz bu filmin bu noktaya geleceğini tahmin etmiyorduk sözleri ile - oldukça hesaplı kitaplı bir yapım formülünü uygulamış olmalarına rağmen - her zaman marjinal temalara , bağımsız yapımlara susamış bir izleyicinin saflığına sığınıyordu .
Kullanılabilecek tüm popüler araçların ( popüler yönetmen + popüler oyuncular + bestseller yazar + popüler film türleri ) marjinal bir temayı işlemek için kullanılması ve bir de bağımsız sinema havasına bulanması ile ellerinde bir " hit " olduğunun oldukça farkındaydılar aslında .
Farkındaymışlar , ama daha dün Variety'nin geçtiği bomba habere göre , bu farkındalık içinde davranmamışlar ve filmin yardımcı oyuncusu Randy Quaid'i , bu film düşük bütçeli diyerekten , az bir miktara rol almaya razı etmişler .
Ve filmin tüm dünyada 160 milyon dolar civarında gişe yapmasına uyanan Quaid , filmin yapımcı ve dağıtımcı şirketine 10 milyon dolarlık bir tazminat davası açmış durumda .
Gerekçesi ise filmin yapımcıları ve dağıtımcılarının , aslında stüdyo desteği olan ve geleneksel stüdyo pazarlama ve dağıtım teknikleri ile lanse edilecek bir film için düşük fiyata yetenek tavlamaları .
Hit bir film yapmanın yollarını arayan bir yapımcıyı yadırgamamak gerekir , ama kullandıkları formül filmi izlerken gözünüze batıyorsa , ortaya ne kadar güzel bir film çıkmışsa çıksın , bir yemek yapımı sonrası mutfakta görünen malzemeler gibi , gözünüz filmin hassas romantizmine değil , işin mutfağına takılı kalıyor .
Filmin kendisi de bu yaklaşımdan etkilenmiş gibi .
Eşcinsel olun olmayın , ortada empati kurmakta oldukça zorlanacağınız bir film var .
Tabi ki her filmin malzemesine bir empati kurmak zorunda değilsiniz , öyle filmler var ki tüm yabanilikleri içinde güzelleşirler .
Ama , filmin yönetmeni Ang Lee bu filmin evrensel aşkı anlattığını ve dolaylı bir şekilde eşcinsel olun olmayın bu filmi izlemeye gidin türünden çağrısını yaptığında , ister istemez film ile bir bağlantı kurmanızın önemli olduğunu düşünüyorsunuz .
Üstelik filmin konu aldığı aşk , her türlü toplumsal engele , uzun mesafelere , yaşanan farklı hayat gerçeklerine , zamanın akışına , bedenlerin yaşlanmasına rağmen durmayan , Brokeback Dağı'ndan geçen nehir gibi akıp giden bir aşk .
Bu kadar büyük bir aşkı iliklerine kadar hissetmek istiyor insan , hatta duygulanmak , o zamanın toplumsal şartlarından dolayı , değil sadece kendilerinin çektiklerine , başkalarına da çektirdiklerine , o eşsiz dağ görüntülerinin eşliğinde filmin müziğine benzer bir ağıt yakmak istiyor insan .
Ama olmuyor .
Öncelikle biraz önce bahsettiğim formül duruyor bu aşk ile aramızda ve bir de Heath Ledger'ın canlandırdığı içine kapanık Ennis Del Mar karakteri .
Hikayeyi okumadım , ama Oscar adaylıklarından da anlayacağınız gibi filmin ana kahramanı Ennis .
Ennis ile onun yasak aşkı Jack ile gel gitler arasında ilerlese de film , daha çok Ennis cephesine odaklanıyor .
Altyazı olmasa ne konuştuğunu hemen hemen anlayamayacağınız bu karakter , filmin , aşkı daha çok içindeki fırtınalar ile yaşayan kovboyu .
Kendi içinde ya da doğanın huzurunda sakladığı ölçüde aşkını koruyacağının bilincinde , bizden de saklayıveriyor aşkını .
Filmin tutkulu aşığını ise pek tanıma fırsatımız olmuyor , belki filmin finalinde , ailesi ve geçmişi ile tanışma fırsatını yakaladığımızda biraz yakınlaşıyoruz , ama yine de yetersiz kalıyor onunla aramızda oluşturduğumuz bağ .
Üstelik Jake Gyleenhaal'ın oyunculuğu yapmacıklığın dışına çıkamıyor pek , sadece rolüne iyi çalışmış bir görüntüsü var .
Bir oyuncu seçimi hatasına işaret ediyor filmdeki performansı .
Bu aşkı tanımamızda aleyhimize işleyen diğer bir unsur ise filmin uzun bir zaman dilimine yayılması , ilk başta oldukça yakından gördüğümüz bir yakınlaşmayı , başka yaşantılar ve karakterler ile uzun bir süre paylaşmak zorunda kalıyoruz .
Üstelik , iki kovboyun bir dağda başlayan heyecanlı hikayesi oldukça klişelikten uzak bir anlatımla ilerlerken , filmin geri kalanı çok boyutluluğunu yitirmekten kurtulamıyor .
Ve bundan bu kovboyların hayatına giren diğer karakterlerde nasiplerini alıyorlar .
Bu aşkın anlatımına hizmet eden ikonlar dışında bir fonksiyonları yok gibi .
Kovboyların yaşadığı aşka en fazla yakın eşleri de zamanla yitip gidiyorlar hikayede .
Brokeback Dağı'nda iki kovboy arasında geçen durgun ve uzun planlar , filmin geri kalanına uyarlanmış olsaydı , daha bir değişik olacakmış film .
Her ne kadar Ang Lee filmin dağda geçen ilk kısmını , iki kovboyun yaşamlarındaki en özel deneyim gibi gösterme çabası ile incelikli bir anlatımı tercih etmiş olsa da , filmin geri kalanında bu türden bir anlatımı gözlerimiz arıyor .
Yine de Ang Lee ne yaparsa yapsın gerçekten diğer Hollywood yönetmenlerinden ayrılan farklı bir duygusallık veriyor filmine , özellikle görsel anlatımı kullanmasındaki ustalığı ile .
Uzakdoğu orijinli olmasının bunda büyük bir payı olduğunu düşünüyorum .
Ancak bu filmin bir popüler sinema klasiğine dönüştürmekte kendi duygusal vizyonu bile yeterli olamamış .
Bir aşk filmini anlatırken bağımsız bir sinemanın minimalizmine sığınmak istemiş , ama bir yandan da klasik sinemanın her türlü aracından içinde ve dışında faydalanan bir filmin yönetmeni olduğunu göz ardı etmiş .
Ne aşkın minimalist samimiyetine inanabiliyoruz o yüzden , ne de karla kaplı ulu dağlarda yaşanan efsanevi bir aşka kaptırabiliyoruz kendimizi .
Açıkçası bu öyle bir film ki , yapımcısından yönetmenine ve oyuncusuna ortaya oldukça iyi bir iş çıkacağının bilincinde çekilmiş sanki , ama bu özgüven içinde bir aşk hikayesinin gücünün kendisini anlatabildikçe büyüdüğünü unutmuşlar .
Anlatamamışlar , kendilerine anlatmaları yeterli olmuş .
Olası evrensel bir aşk , Brokeback Dağı'ndan inememiş bizim buralara .
