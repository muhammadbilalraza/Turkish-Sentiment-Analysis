Bundan yaklaşık olarak 7 yıl önce , yani 2006 senesinde vizyon şansı bulan ve kendine has üslubu ile sinemaseverlerin yüreklerine sıcak birer hikaye yerleştiren Paris , je T'aime ( Paris Seni Seviyorum )  dahil olduğu " şehir aşkları " serüvenine başka bir kentte devam ediyor .
Seni Seviyorum New York ( New York , I Love You ) ile yoluna devam eden kısa hikayeler bu kez dünyanın bir başka harikasında , Rio de Janeiro'da hayat buluyor .
Cities of Love adlı serinin üçüncü ayağı olarak karşımıza çıkan Seni Seviyorum Rio adından da anlaşılacağı üzere merkezine Brezilya'nın incisini oturtuyor .
Önceki iki projeden de hatırlayacağınız gibi bu sefer aşk yolunu başka bir kentin sokaklarında arıyor .
Lakin , Paris Seni Seviyorum'daki o muazzam bütünlük , ilgi çekici karakterler ile dolu , sıcak akışın yerini yer yer bunaltan , amaçsız ve " yetersiz " olaylar silsilesi kaplıyor .
10 ayrı yönetmen ve oldukça zengin bir oyuncu kadrosuyla göz dolduran yapımın en büyük sıkıntısı farklı hikayelerin ( neredeyse ) hiçbir ortak noktası olmaması .   Karşınızda ne tam anlamıyla bir kısa filmler seçkisi var , ne de belli bir bütünlük taşıyan akışıyla bir uzun metraj örneği .
10 hikayenin her biri farklı karakterlerin kısa tecrübelerine yer verirken , arada bir karşımıza çıkan " diğer hikaye kahramanları " izleyici olarak takip ettiğiniz yoldan çıkmanıza , zar zor da olsa içine girebildiğiniz filmden uzaklaşmanıza sebep oluyor .
İlginç bir evsiz hikayesi ile yüzleri güldüren , daha sonra şehir ile ilk kez tanışan ve yeni aşkını bulan bir aktörü , ilerleyen dakikalarda Brezilyalı bir vampiri ve daha sonrasında ise hayatın kötü silüeti ile tanışmış eski bir boksörü bize servis eden film dakikalar ilerledikçe takibi zor bir tecrübeye dönüşüyor .
Paris'in inanırlığı yüksek , seyri keyifli kısalarının yerini genellikle amaçsız , oyunculuk konusunda yetersiz ve üstüne pek düşünülmemiş örnekler alıyor .
Projenin oyuncu ekibi de çalışmaya pek inanmamış olacaklar ki , Vincent Cassel , Harvey Keitel ve hatta efsanevi Vanessa Paradis beklenen performansları sunmaktan çok uzaklar .
Öte yandan John Turturro'nun yönettiği ve senaryosunu da kaleme aldığı Quando não há Mais Amor kısmı ise hedeflediği temadan uzak , şaşırtıcı derecede yapay bir bölüm olarak akıllarda kalıyor .
Genel olarak seyri zor bir derleme olan Seni Seviyorum Rio , hikayesini paylaştığı şehre aşık olmanızı sağlasa da , o kentin yaşayanlarına dair aşklara mesafeli yaklaşmanıza sebep oluyor .
Bu türün sevdalıları için maalesef ki hayal kırıklığı olan film hayran olunası müzikleri ,   Rio de Janeiro'nun o muazzam atmosferi sayesinde rayın üstünde zar zor da olsa seyrine devam ediyor .
Kısacası Seni Seviyorum Rio , hedeflediği noktadan çok uzağa gitmiş , böylesi önemli ve içi olası nice deneyimle dolu bir şehrin aşkını kof bir kabuk olarak seyircisine sunmuş .
Şimdi ise gözler sıradaki diğer kentlerin ve insanlarının yüreklerine konuk olmak için yeni projelere dönmüş durumda .
Burçin Aygünburcinaygun@gmail.com
