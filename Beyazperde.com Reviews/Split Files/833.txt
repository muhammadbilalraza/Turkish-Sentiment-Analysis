Paranormal Activity'i çekildiği günden bugüne kadar geçen süreçte bir efsaneye dönüştüren hikayeler hiç az değil .
Fakat bana en ilginç geleni Steven Spielberg'le ilgili olanı oldu .
Malum genç yönetmen Oren Peli 2007 yılında 15 bin dolara çektiği Paranormal Activity'i satabilmek için çeşitli gösterimler düzenliyor ve gördüğü ilgiden de güç alarak filmi büyük şirketlere ulaştırıyor .
Bu dönemde film Dreamworks'ün eline geçiyor ve her izleyenin çarpılarak bir üst konumdaki kişiye izlemesi için vermesiyle de en son Spielberg'e ulaşıyor .
DVD'yi evine götüren yönetmen ertesi gün bir çöp poşeti içinde geri getiriyor .
Filmden makul miktarda korktuğunu ve hatta izlerken kapıların kendi kendine kilitlenmesi nedeniyle filmin lanetli olmasından şüphelendiğini söylüyor .
Ünlü yönetmenin kapı sistemindeki arızanın filmin satılmasında katkısı oldu mu bilinmez ama şirket yetkilileri filme ve yönetmene yeşil ışık yakmakta gecikmiyorlar .
Tabii uzun bir kararsızlık süreci geçiriliyor ; Paranormal Activity ya böylece vizyona sokulacak ya da yeniden çekilecek .
Uzun bir süre ortadan kaybolduktan sonra film Amerika'da vizyona girdi ve devam filmi söylentileri ortaya çıktı .
Pek yetenekli Peli ise , " found footage " takıntısını devam ettireceği " Area 51 " isimli bir bilim kurgu projesi kaptı .
Paranormal Activity'nin şirket yöneticilerini kararsızlığa sürükleyen , bu esnada dünyanın her yerinde filmi duyan ve izlemek için sabırsızlanan korku sineması hayranlarını heyecanlandıran büyüsünün sırrı ne acaba ?
Korku sinemasından etkilenmeyen , en sağlam korku sahnelerini bile gülümseyerek izleyen " duyarsız " izleyicilerin bile teslim olabileceği türde dehşetengiz sahneler barındırıyor film .
Fakat sırrı sadece korkunç olmayı becerebilmesinde değil .
Kamerayı doğrudan oyuncunun eline veren , belgeselmiş gibi yapan POV filmlerin iyi düşünülmüş , zekice yazılmış bir örneği olmasından kaynaklanıyor .
Tür sinemasını daima önemsemiş bir izleyici olarak , " fantastik türlerin " muhafazakar yapısından son dönemde rahatsız olduğum kadar hiçbir zaman rahatsız olmadığımı belirtmem lazım .
Malum , tür sineması biraz da klişelerin sinemasıdır .
Korku , bilim kurgu ve fantastik sinemada daima klişelere ihtiyaç duyarsınız .
Hatta aynı hikayeyi küçük değişikliklerle defalarca izlersiniz ve bundan rahatsız olmazsanız .
O hikaye klasikleşir ve bir alt türe dönüşür .
Fakat dönem dönem bu türleri yenilemek , orijinal formüller icat etmek gerektiği ortada .
Amerikan stüdyoları bunu yap ( a ) madığı için elli yıllık korku filmlerini yeniden çekerek önümüze koyuyor .
Tam olarak remake çılgınlığının mide bulandırdığı , bağımsız korku filmlerinin sahici olmadığı , iyi işlerin Avrupa ve Uzakdoğu'dan gelmeye devam ettiği bir dönemde karşımıza çıktı Paranormal Activity .
Tabii ki bir korku fanının stüdyolardan bağımsız , kendi çabalarıyla yaptığı amatör bir film bu .
Aynı türdeki Blair Cadısı'nı akla getirmesi boşuna değil .
Paranormal Activity'nin sıklıkla karşılaşamadığımız türde , izleyiciye sıradan bir öykü değil unutulmaz bir deneyim sunan bir film olduğunu düşündüğüm için , hikayesini detaylı bir şekilde yazmak istemiyorum .
Eminim henüz izlemeyen herkes , genç , birbirini seven bir çiftin evlerindeki tuhaf olaylar nedeniyle hayatlarını umutsuz bir belgesele çevirdiklerini okumuştur .
Gece uyurken kapının oynaması , başka odalardan gelen sesler gibi artık sıradanlaşmış durumlar burada epey ürkütücü oluyor .
Özelikle de evdeki negatif enerji kadını da etkileyerek geceyi ayakta geçirmesini sağladıktan sonra .
Aşağı yukarı nasıl bir belayla karşı karşıya olduklarını tahmin ediyorsunuz ; fakat Oren Peli bizi izleyici konumundan alıp odanın bir köşesine yerleştiriyor .
Sabaha kadar uyanık durması gereken bir hasta bakıcı gibi odanın yaşadığı tuhaf olayları tecrübe ediyoruz .
Filmdeki " karakterlerin " bir adım önüne geçiyor ve evin o geceki sürprizini onlardan önce keşfediyoruz .
" Bu sadece bir film " demek o kadar kolay değil artık !
Korku sinemasının iyice muhafazakarlaştığı ; orijinal öyküler bulmak yerine eskileri pişirip önümüze koyduğu bir dönemde , izleyicilerin arasından çıkan bir yönetmenin küçük paralara çekip , haklı olarak stüdyoların kafasına fırlattığı bir film bu .
" Yasak Bölge 9 " nasıl Philip K. Dick özentisi bilim kurgu filmlerinin türü sıradanlaştırdığı bir dönemde bize bilim kurgu sinemasının geleceğini gösterdiyse ; Paranormal Activity de korku sinemasının geleceğine dair umut veriyor .
Daha orijinal , daha yaratıcı ve daha SAHİCİ yollar bulunabiliyormuş .
