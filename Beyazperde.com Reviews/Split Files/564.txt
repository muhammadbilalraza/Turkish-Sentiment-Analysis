Bir yönetmenin usta olduğunu anlamanın çeşitli yolları var .
Üstelik modern zamanlarda bu yollardan çok azı teknik unsurlarla ilgili .
Müthiş görsel yönetmenler var artık .
Kameramanlar , ses teknisyenleri size istediğinizi hatta belki de aklınıza gelmeyeni sağlayacak düzeydeler .
Tabii ki Hollywood şartlarından söz ediyoruz .
Böylesine profesyonelleşmiş bir sektörde , bir film setinde yönetmenin gerçek bir usta olduğunu belli etmesi , tüm teknik ayrıntılardan başka bir yerde yatar : sahne sahne senaryo yönetimi .
Akıl Oyunları ile Oscar kazanan Ron Howard , yeni filmi Cinderella Man ile de usta bir yönetmen olduğunu gösteriyor .
Tüm oyunu kafasında canlandıran bir satranç ustası gibi hamlelerini ustaca yapıyor ve film sürecinin aslında hala devam ettiği kurgu masasındaki bitirici vuruşlarıyla maçı kazanıyor .
Filmin hikayesini herhalde duymayan kalmadı .
ABD'nin Büyük Buhran döneminde geçen bir kahramanlık öyküsü .
Cesareti , kararlılığı ve yüksel ahlakı ile topluma örnek alan bir adam .
Örnek bir eş , örnek bir baba , örnek bir sporcu .
Bir gün hak ettiği mutluluğu bulması adına ona bir masal kahramanının ismiyle hitap ediyorlar : Cinderella Man .
Peki Ron Howard ve Oscarlı büyük aktör Russel Crowe , Akıl Oyunları'ndan sonra bir kez daha " tek adam " filminin üstesinden gelebilmişler mi ?
Yanıtımız evet , hem de ustaca .
Filmin prodüksiyonunun büyüklüğü ya da oyuncuların güçlü isimlerini bir an için unutsak bile , daha henüz ilk dakikalarda iyi bir filmle karşı karşıya olduğumuzu anlıyoruz .
Müthiş sağ yumruğuyla ailesinin geçimini sağlayan Jim Braddock'ın eve dönmesi ve eşi Mae ile olan ilk sahnesi örneğin .
Şakalaşmaları , birbirlerine hitapları ve bu sırada yönetmenin kameramanına verdirdiği es'ler , tam kıvamında .
Howard , böylece dramatik yapının temel taşlarından " karakter tanıtımı " bölümünü başarıyla geçmekle kalmıyor bir yandan da tanıttığı karakterleri seyirciye sevdirmeyi başarıyor .
Aynı es'leri , yani yönetmenin seyirciyle konuştuğu o an'ları film boyunca görmek mümkün .
Braddock'un , daha önce 2 rakibini ringde öldüren Max Baer ile filmin finalinde yapacağı ünvan maçı öncesi eşi ve çocuklarıyla vedalaşma sahnesindeki es'lerden söz etmeye kıyamıyorum bile .
Ustalık böyle bir şey olmalı .
Çok fazla doğru şeyi yapmak değil , bazen çok az şeyle de sonuca gidebilmek .
Oyunculukta " sessizliğin gücü " ne ise yönetmenlikte ustalığı gösteren bu belki de , yani film sırasında seyirciyle konuşabileceğin özel boşluklar yaratmak .
Ustalık demişken ya Crowe'a ne demeli ?
20-2002 yılları arasında 3 kez üst üste Oscar'a aday olan ve 1 kez kazanan Yeni Zelandalı , ustalık üzerine kurduğumuz bu yazının en önemli parçalarından biri .
Zira Oscar kazanmış bir oyuncuyu sonraki her başrolde bekleyen büyük tehlikeyi , " gözünü ödüle yeniden diktiğini hissettirme " tehlikesini nakavt etmiş .
" Abartı " nın öldürücü yumruklarından başarıyla sıyrılmış .
Braddock'un , biricik dostu Joe Gould'un kendisine 250 dolarlık bir maç ayarladığına önce inanmakta zorlanması , sonrasında ise sarılışı sırasında Crowe'un yüzüne bakın , ne demeye çalıştığımı anlayacaksınız .
Aktörün bunu başarabilmesi , film için 20 kg'dan fazla zayıflaması , omzunu sakatlaması ve gerçekten de dişlerini kırmasından daha önemli belki de .
Dahası Crowe da , tıpkı Howard gibi zaman zaman seyirciyle konuşuyor .
Demek ki bu huy , usta yönetmenlerde olduğu kadar usta oyuncularda da var .
Braddock'un rakibinin yüzüne pis pis sırıtıp " New York'a hoşgeldin " dediği sahnedeki gibi .
Söz oyunculuklardan açılmışken Joe Gould'a , yani Braddock'a maç ayarlayan ağzı bozuk menajere ruh katan Paul Giamatti'den söz etmemek mümkün değil .
Akademi'nin geç de olsa ciddiye aldığı bu büyük oyuncu için yardımcı erkek oyuncu dalında adaylık kesin gibi .
Crowe gibi bir aktörle sayısız sahnede karşılıklı oynamak ve ezilmek bir yana dursun seyircinin kalbinde kendi yerini ayırtabilmek kolay iş değil .
Braddock'un eşi rolündeki Renee Zellweger ise , zaten Jerry Maguire'dan beri prensesimiz bizim , en güzel düşlerimizin perisi .
Oscarlı oyuncunun , dar bir alanda sınırlandırılmış karakteri dolayısıyla yeterince etkili olamadığını söyleyelim .
Bu noktada senaryo ekibinin " kocasını ikna " sahnesi dışında yetenekli oyuncudan yeterince faydalanamadığını ve Rocky'nin Adrian'ından çok da farklı bir karakter yaratmayı başaramadıklarını belirtelim .
Genellikle övgü içeren yukarıdaki cümlelerden yola çıkıp , " Akıl Oyunları'nın Oscarlı ekibinin son harikası " ile karşı karşıya olduğunuzu düşünmenizi de istemem .
Tüm usta işi yönetmenlik , oyunculuk ve elbette ki Akiva Goldsman imzalı senaryosuna karşın filmin aslında çok temel bir sorunu var .
Hollywood odaklı yazılmış sinema tarihine baktığımızda , gezegenimizin geride kalan yüzyılda başından geçenlerin izdüşümlerini kolaylıkla görürüz , öyle değil mi ?
Dünya Savaşları , katliamlar , toplumsal - kültürel çatışmalar , paranoyalar , hemen hemen her şeyin .
Dolayısıyla sinema sanatına ideolojik açıdan baktığımızda Cinderella Man , yokluklar içinde bile ayakta kalınabileceğinin hatta zaferler kazanılabileceğinin bir bildirgesi gibi duruyor .
Filmin topluma , ama özellikle de Amerikan toplumuna , bu dönemde gerekliliği tartışılır , üstelik rahatsız edici derecede didaktik bir mesaj verir gibi algılanma riski olduğunu düşünüyorum .
Dolayısıyla film ile ilgili kullandığımız tüm " usta " sözcüklerinin yanında , verdiği mesajın zamanlaması ve naifliği konusunda eksi yönde vurgu yapma gereğini hissettim .
Hatta bu açıdan bakmaya devam edersek yapımcıların , tamamen Oscar'a oynayan bir film yapmaktan başka çok da büyük kaygıları olmadığını düşünmek bile mümkün .
Bize düşen ise ; toptancı bir reddedişin vereceği zevkten ziyade , sinema sanatının günümüzdeki en usta yönetmenlerinden ve en usta oyuncularından bir kısmını izleme zevkinden yana oy kullanmak .
