Yaratık - korku filmleri arasında hanidir yaratıcı ve özgün bir ürün göremiyoruz .
Kıymık'ı da bu yüzden aynı düşük beklenti ve umutsuzluk ile izledim .
Bu nedenle büyük hayal kırıklığına uğramadım .
Malum , artık bu türde iyi film hayali kurmadığımız için hayal kırıklığı da söz konusu olmuyor fazlasıyla .
Alışıldık , beklenen ve rutine bağlanan bir memnuniyetsizlik hissi ile ayrılıyoruz salonlardan .
Hikayemiz zaten oldukça sıradan ve tanıdık .
Birbirine aşık bir çift , romantik bir hafta sonu geçirmek için ıssız bir ormanda çadır kurmaya karar veriyor .
( Eminim şu sözü okuyan birçok sinemasever ellerini yüzüne götürüp ' yine mi ! " tepkisini vermiştir . ) Genç çift çadırlarında problem çıkınca bir motel arayışına giriyorlar ve bu esnada polisten kaçan bir suçlu ve kız arkadaşı tarafından rehin alınıyorlar . Bu dört kişi , yolda çarptıkları gizemli bir yaratığın üzerinde bulunan kıymıklar yüzünden araçlarının lastiğinin patlamasıyla zor durumda kalıyorlar . Lastiği değiştirip bir benzincide mola veriyorlar ve ayıklamaya başlıyorlar pirincin lanetli taşlarını . Sis benzeri bir çıkışsızlık hikayesi bu da . Zaman zaman heyecan yaratmak adına saman alevi gibi parlayan anlar var ama hikaye o kadar kullanılmış ki şimdiye dek yalama olmuş çıkmış . Kahramanlarımızı kapana kıstıran yaratık biraz tuhaf ( eh , öyle de olmalı zaten . ) Kurbanlarının bedenlerini ele geçiren bir parazit kendine ait bir iskelete sahip olmadığı için insanların iskeletini emiyor ve onları içten öldürüyor . Ürperticiliği canlı bedenleri sarmasından ve içten içe yavaş yavaş öldürmesinden kaynaklanıyor . Korku sinemasının müptelası olan milyonlarca insan var bu dünyada . Şu filmin klişeliğini , özgünlükten nasibini alamamış olduğunu bu insanlar rahatlıkla söyleyebilecekken , bu filmi yapanlar neden gerçeğe bu kadar körler , anlamak mümkün değil . Yapımcı böyle filmlere para akıtarak kara para falan mı aklıyor acaba ? Oyunculuklar desen hepsi abartılı . Kötü adam tiplemesinin aslında iyi bir adam olması klişesi illallah dedirtiyor . Seth adlı karakterin biyolog kimliğinin , böylesine bir öykü içerisinde oldukça işe yarar bir hale gelmesi de biraz zorlama bir tesadüf gibi kalıyor . Bir biyologsun ve yolda başına öylesine bir şey geliyor ki tam uzmanlık alanın dahilinde . Hm , ilginç ! Aslında bu tür bağımsız yapımlara sıcak yaklaşır pek çoğumuz . Ama bir film düşük bütçeli oluşunun sıkıntısını ancak bu kadar çekebilir . Özel efektler hiç özel değil ! Elinizde bu kadar düşük bütçe varken neden böyle bir film çekmeye cesaret edersiniz ki ? Böylesine bir bağımsız film çekmek istiyorsanız hayal gücünüz ve yaratıcılığınız bütçenizden onlarca misli fazla olmalı . Ama görüyoruz ki yaratıcılık bu filmde bütçe kadar güdük kalmış . Filmi yapanlar çok gerçek karakterlerin gerçekdışı bir olaya maruz kalmaları fikrini kullanmışlar . Bu fikir ; The Thing , Alien , Invasion of the Body Snatchers gibi kült klasiklerin etkisinde kaldıklarını belli ediyor . Ama etkilendikleri bu usta işi eserlerin yanında bu filmin yarattığı etki bir ' kıymık ' küçüklüğünde kalıyor .
