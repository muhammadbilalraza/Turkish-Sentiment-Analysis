Halen yaşayanlar içinde en sevdiğim yönetmen olan Quentin Tarantino'ya biraz kızmak lazım .
Tarantino referans cehennemine dönen filmleri sayesinde yeniden çevrim , esinlenme ve çalıntı arasındaki çizgileri muğlaklaştırdığı ve büyük bir ölçüde popülerleştiği için ( tıpkı Avrupa Futbol Şampiyonu olan Yunanistan'ın uyduruk futbol anlayışının bir virüs gibi Avrupa futboluna sirayet etmesi örneğinde olduğu gibi ) bir grup yeniyetme yönetmen için bir nevi çıkış yolu açmış bulundu .
Hayatta olmayanlar içinde en sevdiğim yönetmen olan Sergio Leone de , benzer bir yolu Avrupa sinemasının kovboy filmleri çekmek isteyen / zorunda kalan yönetmenleri için açmıştı .
Bugün Martin Scorsese iyi bir Uzakdoğu filminin yeniden çevrimini yaptı ise bu bir tür sinema ruhunun yavaş yavaş Amerika'yı terk ettiği manasına gelmektedir .
1960'lı ve 70'li yıllarda Fransa hatta İtalya , Amerikan filmlerinin yeniden çevrimlerini ya da benzerlerini gerçekleştiriyordu .
Amerikan romanları Berlin'de , Paris'te , Roma'da kimi zaman da Londra'da sinemaya uyarlanıyordu .
Şimdi ise bir grup Amerikalı yapımcı bir Uzakdoğu filmi tutsa da hemen haklarını satın alsak diye Japonya'da , Güney Kore'de şube açtılar .
Bu debelenişin ortaya çıkardığı son felaketin adı : Nabız .
Nabız , fena halde karamsar bir öykü anlatıyor , hatta Suicide Club'ı bir adım öteye götürdüğünü söylemek mümkün .
Bir salgın haline gelen intihar vakaları üzerine , dünya toplumunun çılgınlık haline getirdiği kimi alışkanlıklara eleştirel oklar yöneltmekten de geri kalmayarak , bir korku filmi inşa ediyor .
Nabız'ın Kairo'yu ya da Dabbe'yi izlemeyenlere bir tür Darkness karamsarlığı yükleyeceği riskini belirtmeden geçmeyelim .
Nabız , hedeflediği seyirci kitlesinin tamamıyla bilincinde bir iş yaparak yakışıklı ve güzel tipleri merkeze alıyor .
Ses ve görüntü efektleriyle senaryosundaki tutarsızlıkları , saçmalıkları unutturmaya çalışıyor .
Kitlesel gelişmeleri ve dramatik çatının oluşumunu biraz aceleye getiriyor ve ana karakterlerin ölümlerine yoğunlaşmayı seçiyor .
Yani Kiyoshi Kurosawa'nın yaptıklarını yapamayacağını bildiği için , yapamadıklarını yapmayı yeğliyor .
Benzer bir şekilde Karanlık Su örneğinde olduğu gibi .
Birtakım B - Sınıfı başyapıtları haricinde , kendisini ciddiye almayan bir filmi ciddiye almak geleneğine sahip değilim .
Bir yeniden çevrim olan Nabız'ın karakterleri , felsefi duruşu ve olayları ilişkilendirme biçimi hakkında tartışmaya değer bir nokta bulmak çok zor .
Belki daha sakin bir tavır takınan Kairo için , bir gençlik ve toplum eleştirisinin dışavurumu nitelemesi yapabilirim ama Nabız için ticari bir tuzak olmaktan öteye gidemeyen zavallı bir film demek doğru olur .
Fakat Nabız'ın bir de iyi tarafı var .
O da , Brad Dourif .
Bazen olmadık bir saatte yayınlanan orta halli bir filmi , sırf pek de önemli olmayan yan rollerden birinde Walter Brennan ya da Barry Fitzgerald var diye izleyen ( benim gibi ) birileri vardır .
Brad Dourif de , böylesine kendine has , özel bir çekiciliği olan , ' benzemez ' bir oyuncu .
Onu birkaç saniyeliğine de olsa , onun dışında hiç kimsenin aynı etkiyi uyandıramayacağı bir rolde izlemek keyif vericiydi .
Yine de Nabız , Dourif'in kısa performansına rağmen , kötü bir Amerikan yeniden çevrimi .
Hele önceki versiyonları izleyen biri için bir tür sıkıntı yumağı .
