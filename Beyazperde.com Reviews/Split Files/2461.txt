90’lar İstanbul’u , underground kültür , punk müzik , cesaret , ilk aşklar , ergenlik çığlıkları , arada kalmak , müzik tutkusu , gitmek mi kalmak mı ?
Hepi topu bir gecede peşine takıldığımız Ozan ve koca bir neslin hikayesi ile Arada . 
Belki en sonda yazacaklarımı en başta yazarak başladım .
Çünkü ben de o arada kalan neslin bir parçasıyım .
90’larda çocuk da oldum , genç de .
80'lerin sonunda acid'çi misin , metalci mi ? sorularının arasında , ikisi de değilim derken ukala mıydım , yoksa ezik mi umursamadım .
Neyi sevdiysem onu dinledim , bağıra çağıra söyledim .
Bu yeri geldi ut dersleri alırken Dede Efendi oldu , yeri geldi belediye konservatuar korosunda bir sanat müziği şarkısı , yeri geldi şarkı yarışmasında Sezen Aksu .
Türü ne olursa olsun , müziğin hayatınızı bir yöne doğru yönlendirmede büyük payı var .
İşte Arada , dönemin İstanbul’unda , belki de aklınıza gelebilecek son semtlerin birinde , Merter’de , punk müzik yapmak için çabalayan ve babası ile problemler yaşayan genç bir adamın , bir gecelik hikayesini anlatıyor bize .   
Hikaye dediğime bakmayın , film öyküsü yönetmen Mu Tunç’un bizzat kendi ailesinden , hatta baş karakteri Ozan da Mu’nun ağabeyinden ilhamla perdeye yansıyor .
O yüzden biraz da kişisel tarih diyebiliriz film için .
Ozan , Merter’de küçük kardeşi ve babası ile yaşayan , tek isteği  buralardan çekip gitmek , müziğini yapmak ve özgür olmak olan isyankar bir gençtir .
Zamanında başarılı bir Türk Sanat Müziği solisti olan babası ise yaşanan darbe sonrası müziği bırakıp köşesine çekilmiş ve oğlu Ozan’ın da kendi yolundan gitmemesi için elinden geleni yapan bir adamdır .
Bu iki neslin çatışması , Ozan’ın gitmeyi aklına koyması ve tesadüfen onu Kaliforniya sahillerine ulaştırabilecek bir gemi biletinin varlığıyla şekillenen doğum gününde Ozan’ın ve kız arkadaşı Lara’nın peşine takılıp , onların bilete ulaşıp ulaşamayacaklarını izlerken , İstanbul’un arka sokaklarına dalıyor , dönemin yeraltı partilerine girip çıkıyor , sosyetik gençlerin eğlencelerine göz atıyor , dolmuşlara taksilere biniyor ve empati yapmakta hiç zorlanmıyoruz . 
Belki ihtiyacı yok ama Arada başrollerini de şu an oldukça popüler olan iki isme emanet ediyor .
Ozan rolünde Burak Deniz ve Lara rolünde Büşra Develi , oldukça başarılı performanslar sergiliyorlar film boyunca .
Özellikle Burak Deniz’in sahnede şarkı söylediği sahnelerde karakteri ile ne kadar bütünleştiğini görmek mümkün .
Keza yan rollerde karşımıza çıkan Ceren Moray , Selim Bayraktar gibi isimler de Mu’ya destek verenler arasında . 
Arada sadece punk’a değil , arabeske ve sanat müziğine de dönemin müzisyenlerine de selam çakan , onları da atlamayan bir naifliğe sahip .
Zaten punk dediğimiz de böyle ele avuca sığmayan bir tür değil mi ?
70’lerdeki Punk’ın nihilist duruşu , bize biraz geç ulaşınca Türkiye’deki ve dünyadaki politik hareketlerin de yok olmasıyla beraber bizde farklı algılanan Punk tarihine bir bakış ile tam olarak dönemin olmasa da , kurgusal bir yaklaşımla genel bir politik bakışı olan Arada , şimdilerde de çoğu gencin düşündüğü gitmek mi kalmak mı sorusunu da kulaklarda çınlatıyor .
Ve geriye şunu söylemek kalıyor ; ya sev , ya terket !
Arada bir müzik türüne , punk’a adanmış bir ilk film olarak elbette müzik dolu ve geçtiğimiz günlerde online platformlarda yerini alan Orkun Tunç imzalı soundtrack albümü ile de listelere girmiş durumda .
Orkun da bizzat Türkiye’deki ilk yerli punk gruplarından birinin kurucu üyelerinden , zaten hikaye de buradan filizleniyor .
Her ilk film gibi eksikleri ve belki de fazlalıkları olan bir film Arada , ancak sadece cesareti bile onu izlenebilir kılıyor .
Zira yerli sinemanın böyle cesur adımlara , şehir hikayelerine ihtiyacı var .
