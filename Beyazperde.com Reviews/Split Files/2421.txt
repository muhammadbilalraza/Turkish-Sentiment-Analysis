En son ne zaman tamamı bir manastırda ve civarında geçen ve " günaha davet " içeren gerilim / korku filmi izledik ?
Epey oldu .
Kilise , şeytan ve rahiplerin bitmek bilmeyen , cinsel arzularla kuşatılmış savaşı Şeytan ( The Exorcist ) sonrası özellikle Meksikalı ve İtalyan sinemacılar tarafından en rağbet edilen korku temasıydı ama sömürüleceği kadar sömürüldü ve bitti . 
Afişine baktığınızda Şeytanın Yüzü ( Le Moine ) " manastır korkusu " temasını sevenler için " ilaç niyetine " bir film gibi görünüyor ama bu maalesef yanıltıcı bir etki . 
Aslında elimizde çokça işlenmekten yıpranmış olsa da güçlü bir öykü var : Ambrosio , bebekken bir manastırın kapısına terk edilmiş ve rahipler tarafından büyütülmüş bir " adanmış kişi " .
Büyüyünce çalışkan ve saygıdeğer bir rahip oluyor ve zamanla ünü tüm ülkeye yayılan bir vaize dönüşüyor .
Kör edici baş ağrıları ve yinelenen kâbuslardan muzdarip olan Ambrosio şeytana karşı kendini çok güçlü görür ve asla baştan çıkarılmayacağından emindir ama büyüklerimiz ne demiş ; Büyük lokma ye , büyük laf etme !
Zavallı rahibin kaderi de manastıra gelen ve yüzünü bir maskeyle saklayan gizemli biri yüzünden değişecektir .
Ambrosio'nun kendi zayıflıklarından bihaber şekilde Tanrı'ya bu derece adanmışlık göstermesi , Şeytan için de ödülü büyük olan bir oyuna dönüşür . 
Şeytanın Yüzü , Kuzey Faresi ( Lemming ) filmiyle tanınan yönetmen Dominik Moll'un son filmi .
Film , Matthew G. Lewis'in 1796 tarihli klasikleşmiş gotik romanından uyarlanmış , ancak bence filme alınması için bir 30-40 yıl kadar geç kalınmış .
Zaten roman 1972 yılında Luis Buñuel tarafından sinemalaştırıldı .
Bu filmin tek kazancı , henüz seyretmemiş olanlar için rahip Ambrosio'yu Franco Nero'nun oynadığı 1972 yapımı Il Monaco ( Le Moine ) ' i bulup seyretmek olacaktır .
Dominik Moll filmlerini ütüleyerek düzleştirmeyi seven yeni kuşak bir Fransız yönetmen ; ancak böylesi inişli - çıkışlı , histeri ve hezeyanlarla dolu bir hikayeyi teslim etmek için yanlış isim .
Yönetmen , dönemin manastır hayatının sıkıcılığını , tekdüzeliğini aynı şekilde seyirciye geçirmeyi başarmış ama bence bu bir marifet değil .
Uzun planlarla sıkıcılık üretmek artık sinema öğrencilerinin bile taklit edebildiği bir kolaycılığa dönüşmüş durumda .
Hele sürrealist fikirler barındıran bir öyküyü bu şekilde peliküle aktarmak büyük hata !
Tanrının yolundan çıkmamak için Şeytanın yaptığı tüm numaralara katlanmaya çalışan rahip Ambrosio acılar içinde kıvranırken bile yükselmeyen ve sükûnetini kaybetmemeye çalışan film , bir süre sonra iç bayıltan , esnerken gözden yaş getiren bir deneyime dönüşüyor .
Mimiklerden ve jestlerden iyice arındırılmış bir performansa imza atan Vincent Cassel , yönetmenin seçimi olduğu çok belli olan bu oyunculuk tarzı yüzünden Obi - Wan Kenobi cübbesiyle gezinmekten fazlasını katamıyor filme .
Filmden aklımda kalan tek isim , diğerlerinden daha öne çıkan ve duygusal nüansları yansıtabilen oyunculuğuyla Valerio'yu oynayan Déborah François oldu .
Şeytanın Yüzü , son İstanbul Film Festivali'nde de gösterilmişti , ben de büyük umutlar içinde izlemiştim ancak film , Alucarda , Satanico Pandemonium , The Sexorcist ( L'ossessa ) gibi çok daha muhteşem örneklerini gördüğüm " yoldan çıkan rahip " temasının hiç gereği olmayan güncel bir örneği .
Dominic Moll hangi akla hizmet bu filme girişti anlamak mümkün değil .
Luis Buñuel'i aşmak şöyle dursun onun 42 yıl önce çektiğinin yanına bile yaklaşamıyor .
Birkaç yıl sonra da kimse hatırlamayacak .
Siz de seçiminizi ona göre yapın . 
Murat Tolga Şen / murattolga@gmail.com
