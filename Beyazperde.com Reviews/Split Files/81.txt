Vizyona girmeden aylar önce çeşitli özel gösterimlerde sayısız izleyiciyle buluşmuş , hakkında onca yazı yazılmış , farklı tartışmaların odak noktası olmuş bir film hakkında daha önce anlatılanları tekrar etmeden yeni şeyler söylemeye çalışmak gerçekten de zor bir iş .
Hele birde söz konusu film , adı yüksek sesle söylendiğinde dahi buruk bir gülümsemeye yol açan Sil Baştan olunca iş başlı başına zorlaşıyor .
Sabahları her birimizi uzman birer yorumcuya çeviren " Dün gece bir rüya gördüm " sohbetleri , günümüzde mutlaka Sil Baştan'a referans yapan bir cümle de içeriyor artık .
Filmin bu saman altından su yürüten popülaritesi de bizi hangi taraflarını , niçin beğendiğimizden çok , bu hikayeyi genel anlamda neden bu kadar sevdiğimizi sorgulamaya sürüklüyor .
Charlie Kaufman tarafından kaleme alınan hikayede , hepimizin zaman zaman hayalini kurduğu bir deneyim gerçek oluyor .
Mutlu anlardan çok , acı veren zamanları hatırlamaya programlanmış beyinlerimizden istemediğimiz bütün parçalar kendi rızamızla teker teker ayıklanabiliyor .
Filmde de dendiği gibi bu deneyim bizlere tertemiz bir sayfa açmayı vaat ediyor .
Sil Baştan'da herkesi gönüllü denekler haline getiren bu vaat , aslında gerçek hayatta rahatlıkla herhangi bir reklam kampanyasının ana damarı olabilirdi .
Bizleri en hassas noktamızdan vurup , bu sözü veren firmanın önünde uzun kuyruklar oluşturmaya itebilirdi .
Filmi daha izlemeden bu kadar çok sevmemizin esas sebebi de unutma hayallerini gerçekleştiremeyen bizlere , onu gerçek yapan insanların dünyasını hayran hayran izleme fırsatını sunması .
Reklamlarda gördüğümüz erişilmez pürüzsüzlükteki kadınlara , yakışıklı erkeklere ve onların kusursuz ilişkilerine gizli bir hayranlıkla baktığımızda doğan , aynı imrenme duygusunu ilk bakışta Sil Baştan da yaratıyor .
İzlemeye başladığımızda ise işlerin hiç de tahmin ettiğimiz gibi olmadığını anlıyoruz .
Bir reklam olmaktan çok , tüketim toplumunu eleştiren bir film aslında Sil Baştan .
Birbirlerini , beraber tükettikleri eşyalarla , birbirlerine aldıkları hediyelerle hatırlayan bir çift var karşımızda .
Beyin haritaları dahi bu tüketim eşyalarının odak noktası haline getirildiği bir dizi işlem sonucunda çizilebiliyor .
Ardından da bu eşyalar birer birer yok ediliyor .
Yeni bir ilişkide yeni eşyalar , yeni hayatlar tüketmek üzere hem evinizde hem de beyninizde tertemiz bir yer açılmış oluyor böylece .
Eşyaların yanı sıra kişiler , özel günler de tüketiliyor filmde .
Sevgililer Günü'nde , aynı hediyelik eşya dükkanları , çiçekçiler gibi , bellek silme operasyonunu gerçekleştiren Lacuna şirketi de dolup taşıyor , dönemin en yüksek karını elde ediyor .
Yeterince ilginç bir hayatı olmadığını savunan ve genelde susmayı , koyu renk kıyafetleriyle görünmez olmayı tercih eden Joel da kendi kendine soruyor bir an : " Bizler restoranlarda yemek yiyen ölüler miyiz ? " .
Hareketli şehir hayatında , ne yaptıklarını bilmeden yaşayan , bir an bile durup düşünemeden önlerine gelen ister bir eşya , ister bir yemek , ister bir insan olsun tüketip bitirenler miyiz ?
Belliğimizi bu kadar mı doldurduk , her şeyi bu kadar mı tükettik de artık sildirmenin zamanı geldi ?
Sil Baştan , bütün bu sert söylemlerin yanı sıra çok insani bir film aslında .
Charlie Kaufman'ın bolca iç ses kullanımı sayesinde baş kahramanı Joel kadar sessizleşen , söylemek istediklerini hikayenin içine muhteşem bir sakinlikle yayan ve yorumu hep izleyene bırakan bir kurgusu var .
Birbirlerini veya çevrelerini tükettikleri için asla karakterlerini eleştirmeyecek , onları kötü duruma düşürmeyecek , sadece varolanı gösterecek kadar iyi niyetli .
Sanki Kaufman karakterlerini , öylesine sevmiş ki onları iki arada bir derede bırakmaya kıyamamış bir türlü .
Hem Joel'ın hem de Clementine'in yanlışları bir bir sıralanmış filmde , onları bu yanlışlara götüren nedenler de eksik bırakılmamış ki ikisi de eşit sevilsin , hiçbiri haklı çıkmasın .
Böylesine bir sevgiyle yazılan Sil Baştan , doğal olarak son derece içten ve sıcak bir anlatıma kavuşmuş .
İçgüdü'nün ardından ikinci defa beraber çalışan Michel Gondry ve Charlie Kaufman ikilisi aralarındaki sıkı dostluğun da getirisiyle neredeyse bir aile ortamı yaratmışlar filmde .
Bu birlik Jim Carrey ve Kate Winslet'e de yansımış olacak ki , aralarındaki muhteşem uyum özellikle birebir kaldıkları sahnelerde performanslarını doruğa çıkarmış .
Böylece film daha da doğallaşmış .
Neden sevdiğimizi , neresini sevdiğimizi fazla düşünme vakti bulamadan kendimizi akışına kaptırdığımız bir film Sil Baştan .
Ah keşkeler ile izlemeye başladığımız filmi , kendimize ait özel anlamlar eşliğinde bitiriyoruz .
Unutma ve hafıza kaybı özlemi içinde hayran hayran seyretmeyi umduğumuz hikaye , bize hayatın anlamını sunuyor belki de kim bilir ?
