80’ler ilginç zamanlardı .
Hollywood , Vietnam gazilerinin savaş sonrası travmalarını epeyce sömürdü .
Bu filmlerin gişe potansiyeli First Blood ( İlk Kan – 1982 ) ile açığa çıktığında , Hollywood patronları kolay paranın kokusunu aldı ve yıllar sonra Vietnam savaşını beyaz perdede dahi olsa devam ettirmeye karar verdiler .
Özellikle video furyası sırasında kiralama dükkanlarının rafları bu türden filmlerle doluydu .
Rambo : First Blood 2 ( 1985 ) filminde üretilen şemayı ( Vietkongların kamplarında esir kalmış kahraman Amerikalı askerleri kurtarma operasyonu ) aynen uygulayan ve giderek ucuzlayan filmlerin her çeşidini izledim .
Öyle ki en pespayelerinden biri olan , Reb Brown’lı Strike Commando’ya ( 1987 ) özel bir hayranlığım bile vardır . 
 
Bu dönemin - özellikle videoda - en akılda kalan eseri Chuck Norris’in gözüpek , vatansever bir askeri canlandırdığı Missing in Action serisidir .
Çok iş yapan ucuz filmler fabrikası Cannon Films üretimi olan serinin aroması aradan geçen onca yıldan sonra 12 Strong’da ( 12 Savaşçı ) karşıma çıkıverdi .
12 Strong , bizde de son dönem epey moda olan milliyetçi ordu propagandalarından biri .
Duygusal olarak 30-40 yıl öncesinin işlerine yaklaşan filmi izledikten sonra soru şu oluyor ; o her şeye inanan , coşan naif seyirci hala salonda mı ? 
 
Öncelikle şunu belirtelim ; türe meraklı seyirci bu filmlere , hele de başrolde esaslı bir aktör varsa bayılıyor .
Filmin oyuncu seçimlerini yapan Jo Edna Boldin ve John Papsidera akıllı bir kararla başrolde Chris Hemsworth’ü sunuyorlar ve ¨yetmez , bunu alana bu da bedava¨ dercesine yanına Michael Shannon’ı ekliyorlar .
Her ne kadar , oradan geçiyorken oynamış gibi durmasına rağmen Michael Shannon’ın filme kalite kattığı bir gerçek ama o aslında tuzağın peyniri .
Filmdeki yeri afişteki ve fragmandaki kadar ağır değil .
Şu açık ki ; 35 milyon dolar bütçeli bu yapım , yıldız oyuncuları sayesinde olduğundan daha sıkı bir film izlenimi veriyor . 
 
Gerçek olaylardan yola çıkan ama ne kadarının gerçek ne kadarının şişirme olduğunu kestiremediğim hikaye , 11 Eylül terör saldırısı ile başlıyor .
Yolcu uçaklarını Dünya Ticaret Merkezi kulelerine çarptıran ve binlerce kişinin ölümüne yol açan El Kaide’ye ve onun hamisi olan Taliban’a esaslı bir cevap vermek isteyen ABD ordusu , bölgeye yığma yapmadan önce 12 özel birlik askerini gizlice gönderiyor .
Yüzbaşı Mitch Nelson ( Chris Hemsworth ) liderliğindeki bu askerlerin görevi , Taliban’dan ölesiye nefret eden ve onlarla ( ve Taliban’la savaşan başka ağalarla da ) savaşan Afgan savaş beyi Raşid Dostum’a yardım etmek .
General Dostum’la işbirliği yaparak Onlarla birlikte ülkenin içine ilerlemek ve Taliban kuvvetlerini sıkıştırarak Hava saldırısı ile yok edilebilecek kıvama getirmek .
Tabi Pentagon’daki hesap Afgan dağlarına uymuyor ve Yüzbaşı Mitch ve ekibi bol bol sıcak çatışmaya giriyor .
At üstünde oradan oraya giderken Amerikalılar ve Afgan müttefikleri arasında bir güven ilişkisi oluşmaya başlıyor vs. Bu arada ; gerçek yaşamdaki Raşid Dostum , Türk TV’lerine epeyce çıkmış , popüler bir isim .
Burada daha travmatik ve karizmatik bir savaşçı portresi çiziliyor .
Navid Negahban’ın bu karakteri başarıyla canlandırdığını düşünüyorum ve hatta bana göre filmde rolüne en çok çalışan isim o . 
 
Filmin milliyetçi dozu , onu ciddiye almamın önüne geçen en büyük etken .
Filmde , Amerikalıları kanatsız melek , aşırı bir İslam yorumuna sahip olan Taliban’ı ise cehennemden kaçmış bir şeytan gibi gösteren özel bir sekans bile var .
Böylelikle Amerikan askerinin oradaki varlığı kutsanıyor ve sorgulanamaz hale getiriliyor ama ortalama bir üçüncü Dünya seyircisi artık neyin ne olduğunun farkında .
Sıradan bir Amerikalının bu filmi gözleri dolu dolu seyredeceğine eminim ama artık 80’lerde yaşamıyoruz .
Rambo ( Slyvester Stallone ) ya da Braddock ( Chuck Norris ) bomba atarlı makinelisiyle , gizlendiği su birikintisinden çıkıp çekik gözlüleri kurşun manyağı yaparken heyecanlandığımız zamanlardaki çocuk kalbine sahip değiliz . 
 
Elbette bir eleştirmen olarak bundan daha fazla mazerete sahibim .
Bunların en başında geleni , filmin tüm zamanların en taktikten muaf çatışma sekanslarına sahip olması .
İyi mevzilenmiş düşmana bodoslama at süren 12 Amerikalının , 12’sinin birden nasıl sağ salim eve döndüğünü anlamak çok güç .
Gerçek yaşamda olan bu çünkü .
Sanırım Amerikalılar güvenli noktadan koordinat verip gerisini ABD hava kuvvetlerinin hep hava attığı ağır bombardıman uçaklarına bıraktılar .
Gerçekliğin bitip fantezinin başladığı yerde epey sıcak çatışma izliyoruz ama bu çatışmanın bir mantığı yok .
Eğer Amerikalılar kurşun geçirmez değillerse hepsinin bu savaş taktiği ile ilk 10 dakikada ölmesi gerekiyor .
Senaryo onlara bu kıyağı geçerken Afgan figüranlara acımıyor , bir yerden sonra ölü sayısını saymak imkansızlaşıyor ki burada seyircinin vicdanını gıdıklayacak bir çocuk asker teması bile var . 
 
12 Strong , zaaflarına karşın savaş filmi seyretmeyi sevenlerin ilgileneceği bir yapım .
Filmde hoşuma giden şey ise şu oldu .
Michael Bay filmlerinde hep görürüz ; ABD ordusu teçhizat ve mühimmatın havasını atmayı sever .
Burada ise tam tersi , sahadaki askerler kendi doğal çözümlerini üreten tipler .
Birkaç pırıltılı reklam işiyle tanınan Nicolai Fuglsig , en azından bu planlarda bir yönetmen dokunuşu yapabilmiş . 
 
Son cümleye gelelim ; 12 Strong birbirini tekrar etmeyen savaş sekanslarından oluşsa ve Yüzbaşı ile Raşid Dostum arasındaki ilişkiyi hamasete meze etmek yerine daha derin bir noktaya taşıyabilseydi epey etkileyici olurmuş ancak bu haliyle , savaşmanın havalı bir şey olduğunu sanan gençlerden gerisine pek bir şey ifade etmiyor .
İyi seyirler . 
 
murattolga@otekisinema.com
