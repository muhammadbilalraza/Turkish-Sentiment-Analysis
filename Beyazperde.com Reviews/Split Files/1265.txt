Bir filmi bir kişinin üzerinden değerlendirmek ve filmin her olumlu ya da olumsuz yönünü o kişiye atfetmek ne kadar doğru bilmiyorum .
Ama Cem Yılmaz böyle bir isim oldu , kendini böyle öne koydu aslında .
Onun yaptığı her şey olay oluyor , ya çok beğenilip göklere çıkartılıyor ya hiç beğenilmeyip alaşağı ediliyor .
Çıtayı en baştan çok yükseklere koymak , bazen bir dezavantaj olabiliyor ne yazık ki .
Karikatüristken bir salonda stand up denemesi yapan ve çok beğenildiğini görünce stand up şovlarına devam eden ve sonunda Türkiye'nin en çok güldüren adamı olan Cem Yılmaz , şu bir gerçek ki zeki bir kişi .
Yeteneğin yanında zeka , herkese nasip olan özellikler değildir .
Cem Yılmaz'da varolduğundan bahsettiğim zeka , yeteneğini nerede nasıl kullanacağını iyi bilmesi , doğru stratejiler kullanması ve kendi adına başarıyı yakalaması kanımca .
Stand up şovlardan sonra reklamlarda görmeye başladığımız ve Cem Yılmaz'ın oyunculuğu da iyi galiba diye düşünürken onu sinema perdesinde izlemeye başlamamızın üzerinden on küsür yıl geçti .
Oynadığı filmlerin senaryo ekibinde yer almakla başlayıp , yönetmenliğe soyunmaya kadar giden bu serüvende , çoğumuz onu beğendik ve beğenmeye devam ediyoruz .
Bu beğeni , bazı yüksek beklentileri de beraberinde getiriyor .
Cem Yılmaz , son filmi Yahşi Batı'nın senaristi .
Ayrıca başrol oyuncusu ve yapımcılarından biri .
Filmin yönetmeni ise daha önce GORA'da birlikte çalıştıkları Ömer Faruk Sorak .
Hal böyle olunca , filmin yönetmeninden neredeyse kimse bahsetmiyor .
Bu film baştan aşağı Cem Yılmaz'ın filmi olarak değerlendiriliyor .
Aslında çok da yanlış sayılmaz bu , Cem Yılmaz , her şeyini düşündüğü filmi , başarılı bir yönetmenin yardımını alarak hayata geçiriyor dersek yönetmenin hakkını yemiş olmayız sanırım .
Zaten Yahşi Batı'nın yönetmenlik anlamında bir kusuru olduğunu söylemek de pek doğru değil .
Filmin en başarılı kısmı ise prodüksiyon ve kurgusu .
Örneğin filmin başındaki jenerik bölümü , görsel açıdan olağanüstü tasarlanmış ve kurgulanmış .
Filmin dekorları , kostümleri , efektleri , kısaca görsele ait her şeyi mükemmele yakın .
Filmde gözle gördüğünüz her şey , kalite kokuyor ve her bir parça ince ince düşünülmüş .
1880'lerin Amerika'sını , vahşi batının detaylarını gözler önüne sermek için , topraklı yolların ortasından geçen , klasikleşmiş toz yığını bile bir sahneyi oluşturacak kadar ince düşünülmüş esprilere dönüşmüş .
Evet , ince espriler yok değil filmde .
Ama filmin çok komik olduğunu söyleyebilir miyiz , bence hayır .
Elbette , komedi filmi bile olsa bir filmin başarısı sadece çok güldürmesiyle doğru orantılı olarak düşünülmemeli , derli toplu ve mantıklı akan senaryosu , görüntü estetiği ve zekice detaylar , yukarıda değindiğim gibi filmin artıları fakat film , konusu ve etkisi itibariyle , dıştan şekerlenmiş ama içi kof bir elmaya benziyor .
Film sanki prodüksiyonuna , ekibine , gerçekten iyi iş çıkarmış oyuncularına , sponsoruna ( filmin bir sahnesi birebir sponsoru Cola Turka için yazılmış , evet , zekice ve komik , fakat Yılmaz , halkımızın bu tarz reklam oyunlarından hoşlanmadığını , kendini aldatılmış gibi hissettiğini hesaba katmış olmalıydı diye düşünüyorum ) o kadar güvenmiş ki , içini fazla doldurma ihtiyacı da gütmemiş .
Konu açısından doğu / batı çatışmasına değinmesi , neredeyse milliyetçi diyebileceğimiz şekilde doğuyu övmesi ve kendine yazdığı karakterin maçoluğu , Western ve Yeşilçam klasiklerini bir araya getirip ortaya karışık bir mizah çıkarması , gene dıştan bakıldığında filmin avantajları .
Fakat filmin içine girdikçe , bu avantajları kaybetmeye başlıyor adeta .
Cem Yılmaz'ın stand up şovlarını ezbere bilen ve bu konuda üstüne kimseyi tanımayan biri olarak , şovlarında çok kızdığını anlattığı " küfürlü filmleri eleştiriyorlar , sadece küfürle güldürmek olur mu , bu düşünceye inanamıyorum , küfür yaşantımızda hep var " dediği konuya bu zamana kadar katılırken , bu filmden sonra , evet Cem Yılmaz , haklısın , ama bu kadar da değil , diyesim geldi .
Özellikle salonda izleyenlerin , hep küfürlerde güldüğüne dikkat edince , insanımızın bu zaafından faydalanılmış hissi uyandı bende .
Evet , küfüre hepimiz güleriz , ama Cem Yılmaz böyle bir filmde , küfürü bu kadar fazla kullanıp , buna güvenmiş gibi görünmemeliydi .
Zekasını , her ne kadar kabul etmese de filmlerinin gişesi üzerine kullanan Cem Yılmaz , gerçekten iyi prodüksiyonlara imza atıyor olsa da , sahne şovlarıyla her zaman akıllarda daha çok kalacağa benzer .
