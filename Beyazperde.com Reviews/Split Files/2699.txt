Bir süredir şöyle devrimci ruha sahip , bizi yerimizden kaldırıp meydanlara salacak bir film bekleyişindeydim .
Ülke gündeminin yoğunluğuna rağmen üzerimize sinen minimalizm ve uyuşukluktan ancak böyle bir başkaldırıyla çıkabilirdik .
Beklediğim film az buçuk Aşk ve Devrim'le geldi diyebilirim .
Tabii Serkan Acar'ın bu duyguyu daha gümbür gümbür anlatmasını tercih ederdim ama o tek kişilik naif gruplar yaratarak 70 , 80 ve 90'lı yıllardaki sol geleneği bir potada eritmeyi tercih etmiş . 
Film kısaca ‘devrimciler aşık olur mu ? ' diye soruyor ve yanıtını biraz içeriden bir bakış açısıyla , belki de solcuları kızdıracak bir biçimde veriyor .
Solun gelişimine baktığımızda sert bir idealizm anlayışı olduğunu söyleyebiliriz ve çeşitli fraksiyonlara göre nüanslar içerdiğini de !
Kimi işçi sınıfını baz alır , kimisi de köylüleri çıkış noktası olarak .
1990'lar sol hareketin değişim ve kırılmalar taşıdığı , sol hareketin Kürt hareketiyle kaynaştığı , Sovyetlerin etkisinin tüm ülkelere yansıdığı bir süreç .
Genç yaşlarına rağmen dünyayı değiştirme sevdalısı gençlerin boylarından büyük romantik hayaller eşliğinde kurtarmak istedikleri bir ülkenin ‘sol ' tarafına bakıyoruz Aşk ve Devrim'le . 
Devrimci kadınların davaya olan bağlılıkları nedeniyle makyaj yapmadıkları , bakımsız , kara kuru oldukları ve yoldaşları olan erkeklerle aralarında duygusal bir ilişki olmadığı , olmayacağı savunulur .
Ama filmin senaristi Serkan Turhan ve yönetmen Acar bu yargıyı biraz alaşağı ediyor .
Kemal Leyla'ya olan aşkını her ortamda belli ediyor , ama Leyla davaya odaklı yaşaması gerektiği için bu duygulara karşılık vermiyor ama onun da gönlü Kemal'den yana aslında .
Film legal ve illegal arasındaki ayrımı bir ölümle kuruyor , Kemal'in gönlündeki aşk mı devrim mi sorusu bir noktadan sonra yer değiştiriyor .
Filmin melankolik atmosferi dingin bir hız ve başkalaşım kazanıyor .
Solcu filmi derken insan eylemli , sloganlı gürültülü patırtılı kaotik bir film bekliyor ama Acar bildik yoldan sapıyor , filmi biraz da duygularla yönetiyor sanki ! 
Filmin naif atmosferini beğendim aslında ama bazı yerlerin ışığını , mekan tasarım ve uygulamasını kısa filmlerin amatörlüğü tadında buldum .
Aslında bunu kötü bulduğum için söylemiyorum , filmin genel olarak her şeyi kıstığı , aslında büyük bütçeli bir film olacakken biraz da bilerek minimalize bir hava yarattığını düşünüyorum .
Bunu mekanlardan soyutlarsak daha çok duygular bazında tutarlı buldum .
Devrimci olmak kaybetmeyi de bilmektir bir yandan .
Kemal önce yoldaşını , sonra legal olmayı , sonra da duygularını kaybediyor özellikle de güven duygusunu .
Film devrimci de olsa erkek egemen / feodal bakış açısına vurgu yapıyor ve nedense dünyayı kurtarma heveslisi bu adamların kendi egolarını kurtaramadığının altını çiziyor ki bu da doğru bir bakış açısı !
Arada kaynayan , duygularına söz geçirmeye çalışan Leyla oluyor biraz da .
" İşin kaşarları " yine bir şekilde yolunu buluyor ! 
Film özgürlük isteyen devrimcilerin emir komuta zinciri altında izledikleri yaşam tarzına da eleştirel bir vurgu yapıyor , yurt dışına kaçmak zorunda kalmış liderlerin oradan yönettikleri hareketin , insan duyguları üzerinde ne kadar gerçekçi bir etkisi olabileceğini sorguluyor .
Emir komuta zincirinin baş temsilcisi , Pala'yı sorgusuz sualsiz bir emir eri ilan ediyor .
Ve Pala'nın yağmurlu bir havada derin bir bağlılıkla beklediği telefon hafızalara kazınıyor .
Ankesörlü telefonun neredeyse yakın zamanlı dönem filminin akılda kalan tek aksesuarı olduğunu da söyleyebiliriz .
Tabii bir de kokusu neredeyse perdeden taşacakmış gibi içilen Samsun sigarasının ! 
Velhasıl Aşk ve Devrim dokunulduğunda kırılacağı sanılan bir döneme , içten , dingin ve biraz da tarz olarak amatör bir bakış atıyor .
Devrimcilerin de duyguları olduğunu , onların eğilip büküleceğini anlatıyor .
Bu anlamda filme eleştiri gelebilir , ama artık dönem gereği her şey konuşuluyor , her şey masaya yatırılıyor ve herkes kendi gerçekliğini ortaya koyuyor . 
Filmin ilgi çeken bir diğer yanı ise başarılı oyunculuklar .
Macit Koper'in oğlu Gün Koper , Kemal rolüyle ilk sinema filminde gayet başarılı bir oyunculuk sergiliyor , aynı şekilde Leyla'yı oynayan Deniz Denker de .
Pala'yı oynayan Ayberk Pekcan ayrıca başarılıydı bana göre .
Aşk ve Devrim daha yoğun bir atmosferde , daha büyük bir bütçe ve koşullarda çekilse daha farklı mı olurdu , filmin içi daha fazla mı dolardı , bizi daha fazla mı coştururdu bilmiyorum ama filmin melankolik ve dingin havasını fena bulmadım ! banubozdemir@gmail.com
