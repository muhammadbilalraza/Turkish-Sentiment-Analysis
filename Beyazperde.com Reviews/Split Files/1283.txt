Western türü içinde ilginç bir dönüşüme şahit olduk son 20 yılda .
İyi kovboylar ve kötü kovboyların birbirlerine ateş ettikleri çocukluk günlerinin vahşi batısı gitti , yerine olabildiğince karanlık ve gerçekçi , silahlı çatışma sahnelerinden çok karakterlerin iç çatışmalarına odaklanan , bir nevi felsefi bir Western sineması yer edindi zihnimizde .
Yanlış anlaşılmasın , kanımca Affedilmeyen , Kurtlarla Dans ve bu yılın en iyi filmlerinden Korkak Robert Ford'un Jesse James Suikastı , modern sinema klasikleri arasında yer hak eden şaheserler . Western gibi popüler bir türün her bir kaç on yılda metamorfoza uğraması şaşırtıcı değil , 60'larda ortaya çıkan vahşi ve hınzır Spagetti western'lerini ( kişisel favorim ) akılda bulundurursanız .
3:10 Yuma ise , heyecanlı çatışma sahneleriyle The Searchers ve Gunfight at O. K. Corral gibi klasik westernlerin izinden giderken , aynı zamanda karakter bazlı modern western şablonuna uyan , baştan sona ince bir ustalıkla elden geçirilmiş , yılın en eğlenceli ve doyurucu filmlerinden biri .
Hayret uyandıran , seyircinin adrenalin seviyesini maksimuma zorlayan stilize aksiyon sahnelerinin yanında , onur ve saygı gibi türün baştacı temalarını iki ana karakteri etrafında ustalıkla oluşturuyor .
Bir bakıma 50'li yılların western modelini ele alıyor ve günümüz sinemasına uydurmak için o yılların temalarını ve görsel anlatım stillerini günümüze uyarlıyor .
Filme ilham kaynağı olmuş orjinal 3:10 Yuma ile modern versiyonunu karşılartırırsak , yeni filmin nasıl bir ustalıkla bu eski hikayeyi günümüze uyarladığına şahit oluyoruz .
Orjinal filmde bir iki el ateş edilen kısa atlı araba soygunu , yeni versiyonda onlarca soyguncu , yüzlerce silah ve bomba , ve hatta bir taramalı tüfekle desteklenen , son yılların en eğlenceli aksiyon sekanslarından birine ev sahipliği yapıyor .
Filmin son yarım saatine hükmeden , western türüne klasik " 200 kötü adam 2 iyi adama karşı "
( Bu durumda bir iyi adam , bir yarı iyi adam ) çatışma sahnesi bundan yıllar sonra bile hakkında konuşulacak türden .
3:10 Yuma , herşeyden önce hayatlarını yanlış yola sokmuş ve bu yüzden kendilerine olan saygıyı kaybetmiş iki adamın , çok geç olmadan iç güvenlerini ve kimliklerini geri kazanmaları üzerine kurulu .
İç savaşta ayağını kaybetmiş , ailesi için bir utanç kaynağına dönüşmüş çiftçi Dan Evans'ın , kötülüğüyle ün salmış soyguncu Ben Wade'i 3:10 trenine yetiştirmekteki tek motivasyonu , ilk bakışta çiftliğini iflastan kurtarmak için ihtiyaç duyduğu para ödülüne bağlanabilir , ama bu sebebin arkasında oğlunun ve kendisinin saygısını kazanmak var .
Diğer yandan acımasız bir katil ve soyguncu olmasına rağmen , kendi kapsamında onur ve bağlılık duygularına sahip Ben Wade , inşa etmekte büyük destekte bulunduğu çetesinin sorumsuz vahşi barbarlara dönüşmesinden yakınan , kendi yaptığı seçimleri sorgulayan bir iç çatışmadan dertli .
Dışsal amaçları farklı , fakat içsel amaçları aynı olan bu iki karakterin , sonlara doğru alışılagelmişin dışında bir ortaklık oluşturmaları , her ne kadar bazı diğer eleştirmenler için gerçek dışı bir gelişme gibi gorünse de , Dan ve Ben'in kendilerine olan beklentileri göz önüne alındığında aslında bu sonun ne kadar kaçınılmaz olduğunun farkına varıyoruz .
3:10 Yuma , oyunculuk bakımından baştan sona A sınıfı performanslarla dolu .
Son yılların en saygıdeğer ve efsanevi isimleri Russel Crowe ve Christian Bale'in başı çektiği her hangi bir filmden mükemmelin altında bi sonuç beklenmemeli zaten .
Ben Wade rolünde Crowe , kendisinden beklenen karizma ve cazibeyi ekrana eforsuzca aktarıyor .
Fakat aynı zamanda içten içe geçmişinden yakınan , günahlarından arınmak için son bir şansa sahip olduğunun farkına varan üç boyutlu , orjinal bir " kötü adam " yaratıyor .
Dan Evans rolünde Christian Bale ise içten ve gururlu performansı ile karaktere duyduğumuz sempatiyi güçlendiriyor .
Her yönettiği filmde yeni bir tür ve stil deneyen , durmadan kendini yeniden yaratmak için elinden geleni yapan James Mangold , korku ( Kimlik ) , komedi ( Kate and Leopold ) , drama ( Copland ) ve biyografi ( Sınırları Aşmak ) türlerine getirdiği taze bakış açısını western türüne de başarıyla uyguluyor ve güçlü kariyerinin en iyi filmine imza atıyor .
Mangold'un bir sonraki projesi için hangi türü deneyeceğini merak ediyorum .
Kişisel ümidim bilim kurgu , ama 3:10 Yuma'dan sonra bir western daha yönetmeye karar verirse bilet param şimdiden hazır .
