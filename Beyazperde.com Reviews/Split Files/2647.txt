Kirli Tatlı Şeyler’in fazlasıyla merak uyandırmasının üç nedeni bulunuyor : Birincisi , yönetmenliğini Benim Güzel Çamaşırhanem’i çeken Stephen Frears’ın üstlenmiş olması .
İkincisi , ana karakterlerinden birini , zamanla kült bir figüre dönüşen Audrey ' Amelie ' Tautou’nun canlandırıyor oluşu .
Üçüncüsü ise , filmin günümüz Londra’sında bir oteli mesken tutup göçmenleri konu ediniyor oluşu .
Öykünün kimi açılardan Çamaşırhanem’i çağrıştırıyor oluşu da , filmin bu özelliğini daha da çekici kılıyor .
Yapım neyse ki , her yönden beklentileri fazlasıyla karşılamayı başarıyor .
Hatta izledikten sonra bütün bu özelliklerin eksik bile kaldığını düşünüyorsunuz .
Çünkü filmde Nijeryalı bir göçmeni canlandıran ve isminin aksine sade ve etkileyici bir performans sergileyen Chiwetel Ejiofor , filmin en güçlü ve akılda kalıcı yanlarından biri .
Stephen Frears , çektiği filmlerle İngiliz sinemasının önde gelen yönetmenlerinden biri olmayı başardı .
Ayrı telerden çalan , birlikte düşünüldüğünde kolay kolay ortak bir paydada biraraya gelmeyen filmleri arasında son derece ilginç yapımlar da var .
Benim Güzel Çamaşırhanem , 80’lerde geçiyor olmasına rağmen , İngiltere’ye bakışıyla unutulmaz bir dönem filmi olarak örnek filmlerden birine dönüştü .
Daha yakın tarihli Sensiz Olmaz ( High Fidelity ) ise özellikle arşivcilerin elinin altında tuttuğu ve kimi özel zamanlarda dinlemeden edemediği özel bir müzik albümü gibi .
İnsan uzun zamandır aradığı bir albümü nihayet bulduğunda da , tıpkı birisiyle paylaşmak ister gibi bu filmi izlemek için garip bir istek duyuyor .
Kirli Tatlı Şeyler de , bu özel Frears filmleri arasında yerini almaya aday gibi gözüküyor .
Gerçekçi bir atmosferde ilerlese de , karakterlerinin ak kaşık masumluğu ve filmin mizahını oluşturan olay örgüsüyle masalsı bir yapıya kavuşuyor .
Katlanmak zorunda oldukları yabancı bir dünyada birbirlerine destek olan ve yaşam alanlarını yeniden çizmeye çalışan ' sistem insanlarından ' küçük bir intikam alan göçmenlerin hikayesi , bütün sert ve hüzünlü yönlerine rağmen bir masalı andırıyor .
Ken Loach veya Mike Leigh tarzı bir gerçekçilikten ziyade , yönetmen tarafından müdahale edilmiş kirli ve tatlı bir hikaye ile karşı karşıyayız .
İki yönetmenden birine refarans vermemiz gerekirse , ikincisine daha yakın olduğunu söyleyebiliriz .
Fakat Frears’ın filmini ciddi bir sistem eleştirisi olarak da görmemek gerekiyor .
Her ne kadar insanların karakterlerini ve yaşam alanlarını belirleyen sistem , film içinde de birden fazla kereler telaffuz ediliyor olsa da , daha çok kirlenmiş bir metropolde ayakta kalmaya çalışan göçmenlerin hikayesi olarak kabul edebiliriz .
Kalbini bir tuvalete düşürmüş , koparıp atmış bir şehirde , birilerinin yaşam alanını daraltarak ya da bedenlerini eksilterek varolmaya çalışan insanların dünyası anlatılıyor .
Filmin en karanlık yanı ise , yavaş yavaş tüm büyük şehirlerde belirmeye başlayan ve bir şehir efsanesi gibiyken , artan olaylarla ayyuka çıkan organ ticareti .
Londra’da hayatta kalmanın yolu ise , özellikle göçmenler için böbreklerini haraç olarak vermekten veya başka organları zevklendirmekten geçiyor .
Bedenlerinden başka bir şeye sahip olmayan insanların , yaşamlarını sürdürebilmek için kendilerini paylaşıma açmaları , belki de filmin en güçlü yanı .
Gerçek yaşamında İngilizce bilmeyen bir Fransız oyuncunun , İngiltere’de yaşayan bir Türkü canlandırması ve üstelik bunda başarılı olması için Audrey Tautou olması gerektiği bilgisini de bu filme borçluyuz .
Amelie’nin mutluluk veren renkli bir şekeri andıran Audrey Tautou’su , soluk renkli Şenay karakterinde oldukça etkileyici .
Özenle bağlanmış siyah saçları , koyu renkli kazakları ve eteği ile az önce sokakta rastlamış olabileceğimiz dalgın kızdan çok da farklı değil .
En azından herkesin ondan beklediği karakterden sıyrılıp zor bir karaktere bürünmeyi başarmış .
Geçmişi hakkında çok fazla bir şey bilmediğimiz Şenay , Londra’da yaşamanın güçlüklerinden New York’a giderek kurtulmaya çalışıyor .
Sakin , iyi niyetli ve biraz içe dönük yapısına ekleyebileceğimiz tek ipucu ise odasında asılı duran Yılmaz Güney posteri .
Bu ise her ne kadar sokağındaki bir duvardan , özlem duygusuyla çıkarılıp odaya getirilmiş gibi duruyorsa da , daha çok filmde önemli bir yer tutan Türk karakterin hatırına bir saygı duruşu gibi konulmuş .
Bekaret konusu ve özellikle de kanlı bornoz öyküsü ise bu Türk karakterle birlikte bir yeşilçam havası estiriyor ki , bu da filmin gereksiz yere üzerinde durulmuş yanlarından biri olarak kabul edilebilir .
Londra , ayakta durmanın en zor olduğu yerlerden birisi olmasına rağmen , dünyada en fazla göçmen alan ülkelerden birisi .
Yeni bir hayat kurmak üzere gidenlerin pek çoğunun benzer sebeplerden dolayı geri dönmesi ise , artık şaşılacak bir durum olmamaya başladı .
Özellikle 11 Eylül’den sonra bu zorluğun katlandığını söylemek ise abartmak olmayacaktır .
Dünyanın hemen her yerinde göçmenlerin hikayesi , diğerlerine benzemeyen bir hüzün barındırıyor .
Bu dünyalara dair samimiyetini Benim Güzel Çamaşırhanem ile ortaya koyan Stephen Frears’ın yeni filmi eksilerek varolmaya çalışan hayatlara dair etkileyici bir yapım .
Karamsar bir sona sahip olmaması nedeniyle gerçekçi olmamakla eleştirilebilir belki ama yine de geride büyük bir hüzün bırakıyor .
Büyük bir şehirde küçük bir aşk bile kendisini kolay kolay var edemiyor çünkü .
