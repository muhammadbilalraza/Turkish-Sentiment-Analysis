Biraz gecikmeli de olsa , sonunda yeni bir Kevin Costner westerni vizyonda .
Hollywood'un hayranı bol romantik yakışıklısı Costner , tarzıyla ilgili kesin kararlar aldığını bir daha açık açık gösteriyor ve son moda akımların uzağında , bir daha , vahşi batının epik romantizminde geziniyor .
Kurtlarla Dans gibi bir filmi yaratmış biri olunca söz konusu olan , ister istemez Uzak Ülke'nin uzağında kalamadık .
Montana'nın doğusunda bir yerlerde , geçmişlerinin izlerinden kaçan , batının getirdiği tüm beladan uzak durmaya yeminli dört adamın hikayesi .
Endüstrileşmenin en erken aşamalarında , 1882'de , çiftlik ağalarının boy göstermeye başladığı bir vahşi batı manzarası altında , sadece yaşamlarını devam ettirmek için , hiçbir zaman kimseye ait olmamış topraklarda sürülerini süren dört kovboyun hikayesi .
Charley , Boss , Button ve Mose .
Ufak bir kasabanın kenarında hayvanlarını otlatmak ve birkaç gün dinlenip yiyecek tedarik etmek için mola verir kovboylarımız .
Her zamanki gibi geldiğini haber vermeyen bela halihazırda pusuyu kurmuştur .
Kasabayı sahiplenen İrlanda göçmeni çiftlik sahibi kovboyların çekip gitmesini ister ve hayvanlara el koymaya kalkar .
Direnen kovboylar bir gece baskınına yenik düşünce çaresiz kasabanın doktoruna sığınırlar ve filmimizin tek kadın karakteri Sue ile tanışırız .
Ne o kasabaya , ne de yaşadığı daracak dünyaya sığmayan cesareti ve zekasıyla Charley'in ( Costner ) hayatını değiştirecek olan Sue'yla .
Bundan sonrası hemen hemen tüm westernlerde olduğu gibi cesur kovboylar ve toprak ağaları arasındaki mücadeleyi anlatıyor .
Costner bu aşamada sarsıcı bir yenilik getirmiyor , O'nun westerne kazandırdığı , bizim bildiğimiz eli silahlı başlarına buyruk kovboyların , biz sıradan fanilerden çokta farkı olmadığı gerçeği . anlıyoruz .
" Kovboylar kahramanlardır , ama hiç düşünmeyiz , sadece atlarıyla açık arazide bu adamları neler bekler , nasıl hayatta kalırlar . Mesela yağmur yağınca ne yaparlar , ya da acıkınca , ya da hiç hasta olup da doktora ihtiyaç durmazlar mı ? " diyor Costner ve çok önemli bir noktayı yakaladığını gösteriyor .
Altı üstü insandır onlar da , her ne kadar çocukluğumuzun kahramanları olsalarda .
Vahşi sandığımız adamların o kadar da vahşi olmadığını , zeka ve bilgelik seviyeleri yüksek , konuşmasını , oturup kalkmasını bilen , kadın ruhundan anlayan , nazik insanlar olduklarını görüyoruz .
En azından Costner'ınkiler öyle .
Costner , bir westerni oluşturabilecek tüm ögeleri yeniden bir araya toplamayı başarmış .
Montana'nın muhteşem manzarası ve epik görselliği , oyuncu kadrosunun başarısı ve oluşturulan atmosfer görüntü olarak kusursuz westerni oluşturuyor .
Filmin temposunun bayağı düşük olması her ne kadar bu kusursuzluğu bozsa da , hem yönetmen hem de oyuncu olarak derin hisler yaratmayı başarıyor .
Yine de , hata olarak gördüğüm Su Dünyası ve Haberci gibi , Costner'la bağdaştırmayı bir türlü beceremediğim filmlerden sonra , Uzak Ülke'yi yaratma cesaretinden ötürü filmi seyretmek gerektiğini düşünüyorum .
Yeni bir Kurtlarla Dans olmuş diyebilmek mümkün değil ama Unforgiven'ın izinden giden ve ruhumuzu okşayabilen bir western olduğu da kesin .
Costner'ın , hem oyuncu hem de yönetmen olarak kendini çoktan kanıtlamış olduğu yadsınamaz bir gerçek .
Dolayısıyla beklentimiz yeni bir ispat çabasından ibaret olmamalı .
Bunca yıllık deneyimin üstüne , bir nevi çocukluğundan beri hayalini kurduğu bir western yapmış Costner .
Kısaca , uzun zamandır ortalarda olmayan tüm gerçek kovboylar , derin duygusal kaoslarıyla yeniden beyazperdede , türün hayranlarının kaçırmamasında fayda var .
