Sanırım sinemada artık " Ergen filmleri " olarak adlandırabileceğimiz güçlü bir akım var .
Bu özellikle son 10 yılda sinema izleyicisinin 13-24 yaş aralığına sıkışmasından kaynaklı bir durum .
Bir sakıncası olmamakla birlikte , sarmaşığın dallarının uzayıp her yeri kapladığını görmek sıkıcı .
Sinemayı bir ticaret , filmleri de ürün olarak gören Hollywood stüdyo sisteminin giderek kötüleşen bu filmlerle artık genç seyircileri bile etkileyemediği de ortada .
Ben 4 Numara da artan talebe uygun olarak üretilmiş , içine animelerden ya da onların live actionlarından aşırılmış bir sürü matrix özentisi aksiyon sahnesi serpiştirilmiş , yakışıklı ve yalnız bir gencin karizmasından nemalanarak bilet satmaya çalışan aşırı ticari bir film .
James Frey'in altı kitaplık bilim - kurgu serisinden senaryosunu Al Gough ile Miles Millar'ın uyarladığı film , gezegenleri yok edilirken son anda kaçarak kendilerini kurtaran dokuz uzaylı gencin öyküsünü anlatıyor .
Film vasat bir yönetmen olan D. J. Caruso'ya emanet edilmiş .
Senaryonun izin verdiğini sinemalaştırabilen bir sinemacı olan Caruso hızlı tempo konusunda ise Michael Bay'le yarışacak kadar kendinden geçmiş bir isim .
Facebook'ta kendi duvarına yazılanlar dışında bir şey okumayan gençlere kitap okuttuğu için sevabı günahından büyükmüş gibi görünen bu tür kitaplardan film yapmak , Harry Potter'dan bu yana epey moda .
Karlı olduğu da bir gerçek ama fantastik içeriğin giderek silikleştiği , Twilight'ta olduğu gibi geçmişten gelen tüm geleneklerinin pervasızca yağmalandığı ve asıl amacı seyircisini tüketicileştirmek olan bu türden güdümleyici filmlerin tür sinemasına hiçbir katkısı yok .
Yapımcıların amacı da bu olmasa gerek .
Onların derdi , nerede uzak bakışlı , yarı feminen bir yakışıklı görse hayran çığlığını basan yeni yetmelerin cebindeki harçlıklar .
Bunun yolu neyse onu yapacaklar ; kitap , dizi , sinema .
Fakat bu ticaretin de bir ahlakı olmalı .
80'lerin fenomen gençlik filmleri , Lost Boys , Back to the Future serisi ya da Monsters Squad gibi filmleri örneklersem ne demek istediğimi anlarsınız .
Ben 4 Numara'da unutulan şey , gençlerin de bir zekası olduğu .
Yoksa böyle " Cin Ali ve Berber Fil " seviyesinde mesajları olan bir filmi yapıp önümüze koymazlardı .
Sırtını iyiden iyiye klişelere yaslamış , bilimkurgu olduğunu iddia eden ama sahte aroması yüzünden bu türün seyircisine de yaranamayan , tripten tribe giren kahramanlarıyla sıkıcılığın yeni bir zirvesi olmuş bu film .
Başarılı olduğunu düşündüğüm özel efektler ve çatışma sekansları da hatalı ve içi iyice boşaltılmış hikaye yüzünden bir tatmin duygusuna yol açmıyor .
Zaten işin zanaat kısmında gelebileceği son noktaya gelen bir sinema endüstrisinin , senaryoya gelince böyle zavallılaşması ve 50'lerin B filmlerine bile sokulmayacak bir sürü saçma fikri büyük bütçe ile allayıp pullayıp kafamıza çakmasının bir sonu yok mu diye düşünüyor insan !
DVD ortamında daha tahammül edilebilir olacak Ben 4 Numara , gençler için üretilmiş ve onları tavlamak için yakışıklı bir delikanlı olan Alex Pettyfer'ı tuzağın peyniri yapmış bir aksiyon denemesi .
Denemeseler daha iyi olurdu diyebileceğim bu filmi , Twilight serisini tüm kusurlarını görmezcesine sevmiş bünyelere ancak tavsiye edebilirim ama bir Robert Pattinson vakasıyla daha karşılaşmayı ummayın benden söylemesi !
Twitter : murattolga / murattolga@gmail.com
