Mahmut Fazıl Coşkun , 2009 yapımı Uzak İhtimal’den 4 yıl sonra yeni filmi Yozgat Blues ile karşımızda .
Türkiye sinemasının en büyük sıkıntısı , 4-5 yılda bir film çekebilen yönetmenlerin bir üslup geliştiremeden , aynı hataları tekrarlayarak , biçim ve hikaye anlatımında olgunlaşamadan film yapma hadisesinden uzaklaşmalarıdır .
Yozgat Blues’u izledikten sonra , Mahmut Fazıl Coşkun’un arada “film yapmadan” geçen yılları kendi sinemasal yolculuğuna kattığını görüyoruz .
İlk eserinden çok daha iyi ve tamamlanmış bir filmle çıkıyor seyircinin karşısına …
Tabii alışkanlıkları da devam ediyor , bir kez daha karakterleri başka bir aleme taşıyor , sudan çıkmış balıklardan , önce hangisinin kendine geleceğini sorguluyor .
Yavuz Turgul’un yazdığı ve yönettiği Muhsin Bey filmi görkemli ve duygusal bir “kaybeden” öyküsüdür .
Finalde Muhsin Bey , artık iyice bir arabeskçiye dönüşmüş olan Ali Nazik’in kulisini basar , ona hayatının dersini verir , Sevda Hanımla kızını da alır , külüstür arabasına biner ve meçhule gider .
Yozgat Blues’u izlerken bunu düşünmeden edemedim .
Ya Muhsin Bey şansını taşrada denerse ?
Ercan Kesal’ın oynadığı Yavuz karakteri , karanlık bir Muhsin Bey portresi adeta …
Aradan çok uzun yıllar geçmiş , kendi suretine dahi mesafe koymuş gibi .
Peruğunu çıkardığı vakit aynada bir yabancıya dönüşüyor .
Hayatına biraz da zorla giren Neşe ( Ayça Damgacı ) ile karşılaşıyor ve taşraya birlikte şarkı söylemeye gidiyorlar .
Hikaye bu andan itibaren Yozgat’ta devam ediyor ancak bunun çok bir önemi yok , Anadolu’daki herhangi bir şehir , kasaba olabilir .
Yönetmen şehri bulanık bir fon olarak kullanıyor , bir sahnede Yavuz karakterine “bir de deniz olsa , aynı Zeytinburnu” dedirtiyor ki benzer " hamster çemberleri " nde dönüp durduğumuzu fark edebilelim .
Filmi ikinci kez seyredişim Malatya’da oldu ve benzerliği , aynılığı , yokluğu daha güçlü hissettim .
Tıpkı Muhsin Bey filminde olduğu gibi Yozgat Blues’un karakterlerinin de kendi gelecek umutları var .
Yavuz artık ileri gitmek için çabalamıyor , yorulmuş , sadece olduğu yerde kalabilmek için hevessizce çabalıyor .
Saçları dahil hayatındaki her şey gri …
Neşe İstanbul’da yaşarken bir markette sucuk tadım standında görev yapıyor , daha geri adım atacak hali yok .
Sabri ( Tansu Biçer ) yolun başında ve tüm derdi bir kadın kuaförü açmak , evlenmek , yuva kurmak .
Sabri’nin arkadaşı Kamil ( Nadir Sarıbacak ) ise aklı havada bir radyocu , kafasında binbir yırtma planıyla dolaşıyor .
O biraz daha okumuş ama kafesini terk edememiş , bu yüzden de masumiyetini yitirmiş bir taşralı , aynı zamanda filmin en renkli karakteri …
Filmin çatışması bu dört insanın doğal etkileşiminden geliyor .
Yavuz , Neşe’ye karşı kendince bir adanmışlık içine girerken , genç olanlar masumane de olsa fırsatçılık yapıyor , geleceklerini kendileri şekillendirmeye çalışıyor .
İstanbul’da kalabalığın içinde asla fark edilmeyecek bir kadın taşrada , üstüne büyüteç tutulmuş gibi , bir cazibe merkezi haline geliyor , önce umursamasa da sonra gücünün farkına varıp garantici bir seçim yapıyor .
Bir kez daha genç olan yaşlı olanı hayal kırıklığına uğratıyor , yeniden yalnızlığa iteliyor .
Yükselmek için safraları atmak gerek .
İhtiyarlara yer yok …
Yozgat Blues orijinalliğiyle tartışmasız yılın en iyi filmlerinden biri …
İlgi çekici bir hikayesi ve yazılmış olanı sinemalaştırma hali , kurguyla ilgili kimi sıkıntıları olsa da , gerçek bir yönetmenlik başarısı içeriyor .
Eleştirilecek yanları da var filmin mutlaka .
Ercan Kesal , Ayça Damgacı ve Tansu Biçer’in önceki filmlerinden gelen alışkanlıkla ve festival jürilerinin beklentilerine uygun “duygusuz” oyun vermelerinden dolayı hikaye güç kaybediyor .
Karakterler de öyle yazılmış olabilir ancak Nadir Sarıbacak’ın Kamil olarak göründüğü her sahne filmin sahip olması gereken enerjiyi işaret ediyor .
Hikayenin kendisi ve taşraya yolculuk teması daha büyük bir mizah ve trajedi beklentisi oluşturuyor .
Eleştirdiğim bir şey daha var ; bağımsızlar filmlerinde sadece ortam müziği kullanmak istiyor , bu ayrıca bir yazı konusu ama Yozgat Blues’un kendisini yıllar sonra bile hatırlatacak , dengeli kullanılmış bir müzikal temaya ihtiyacı var .
Yozgat Blues o kadar güçlü , güzel bir film ki , bir “festival filmi” algısına sıkışıp kalması , buna da sadece ortam müziği kullanmak , karakterleri duygusal açıdan kırpmak , anlatımı yavaşlatmak , kamerayı karakterlere iyice yakınlaştırmak gibi artık klişeleşmiş “sanat kaygılı” tercihlerin yol açması üzücü .
Son cümlede herkesin mutlaka izlemesi gereken bir film olduğunun altını çiziyorum .
Yozgat Blues güçlü insan manzaraları içeriyor ve Mahmut Fazıl Coşkun’u da ülke sinemasının umutlarından biri haline getiriyor . murattolga@gmail.com
