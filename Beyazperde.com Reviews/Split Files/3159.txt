Bizler herhangi bir şarkıyı dinlerken kendi zihnimizde sadece kendimizin görebileceği bir video klip yaratıyoruz ; gözlerimizi kapattığımızda hayattan topladığımız görüntü parçalarını kendimize özgü bir düzenle kurguluyoruz ve dinlediğimiz şarkıyı da bu görüntüler bütününün arka fonuna yerleştiriyoruz .
Sonuç olarak gözlerimizin arkasında bir filme benzer hareketli görüntüler elde ediyoruz .
Çektiği müzik videolarıyla ünlenen yönetmen Michel Gondry , kariyerinin büyük bir kısmını bir şarkı esnasında dinleyicilerin kafalarında ne gibi görüntüler , nasıl filmler oluşabileceğini , dinlediklerinin onlara neler hissettirebileceğini öngörmeye çalışarak geçirmiş biri belki de .
Bu nedenle de onu , iç dünyamıza keşifler düzenleyen ve burada bulduğu başı sonu belli olmayan parçalardan içimizi acıtacak kadar bize ait hikayeler çıkaran bir yönetmen olarak tanımlamak yanlış olmaz .
Geç gelen vizyon gösterimi nedeniyle neredeyse bir şehir efsanesine dönüşen Sil Baştan , Gondry'nin zihinlerimizin içinde gezindiğinin ilk kanıtıydı bana göre .
Özünde oldukça sıradan bir aşk öyküsünün başını ve sonunu karmaşık bir kurgunun içinde anlatan ve yaşadıklarımızın acı vermesi durumunda hayalini kurduğumuz hafıza kaybını gerçek yapan bir filmdi .
Kendi zihnimizde oluşturduğumuz kişisel filmlerimize fazlasıyla benzemekteydi .
Bu nedenle de en özel anlarımızın , hayallerimizin açığa çıktığını düşünerek izlediğimiz bu filme doğru çekilmememiz hemen hemen imkansızdı .
Yönetmenin yeni filmi Rüya Bilmecesi'nde de benzer bir içine çekilme söz konusu .
Fakat bu sefer anlatılan hikaye bizimkinden çok Gondry'ninkine benziyor .
Bilindiği üzere Michel Gondry sinema kariyerinin başından beri , çoğunlukla karakterlerinin bilinçaltlarını görünür kılmayı amaçlayan senarist Charlie Kaufman ile beraber çalışmaktaydı .
Gondry ve Kaufman'ın hikaye kurma anlayışı arasındaki uyum , ikili için tencere - kapak benzetmesini yapmayı olası kılıyordu .
Gondry'nin aklımızdan geçenleri tahmin etme yeteneği ve Kaufman'ın öyküleme becerisi anlatacaklarını sadece birkaç karakter arasında yaşananları dile getiren hikayeler olmaktan çıkarıyor , bu öyküleri Sil Baştan'da olduğu gibi herkesin hikayesine dönüştürebiliyordu .
Rüya Bilmecesi içinse aynı şeyi söylemek pek mümkün değil .
Filmin Gondry'nin on beş yıl önce oturduğu dairede çekilmesi ve yönetmenin eski kız arkadaşına ithaf edilmesi gibi özellikler bir yana , filmde senarist Charlie Kaufman'ın yokluğu bilinçaltı ve rüya kavramları üzerinde Sil Baştan'dakine benzer bir kontrol kurulmasını güçleştirmiş bana kalırsa .
Filmin hem senaryosunun , hem de yönetmenliğinin Gondry'e ait olması hikayeyi izleyiciye kapatmış .
Gondry , gösterdiği ayrıntıların karakterlerini tanıtmak , Stephane ve Stephanie arasındaki düşünsel ve duygusal bağı hissettirmek için yeterli olacağını düşünmüş .
Ancak gösterilenler kendisi için yeterince açıklayıcı olsa da bence hikayeye sıfırdan adım atan bir izleyici için fazlasıyla karışık .
Öte yandan , karakterleri ve aralarındaki ilişkiyi net bir şekilde kavrayamamaktan doğan bu karmaşanın , bizlere izlediklerimizin bir filmden çok bir rüyanın kopuk parçaları olduğunu başarıyla hissettirdiği inkar edilemez bir gerçek .
Filmi izlerken birbirini doğuran veya açıklayan düzenli görüntüler göremiyoruz .
Görüntüler bir düzen , bir ilişki oluşturmaktan çok , bir düzeni , bir ilişkiyi parçalamaya çalışmakta sanki .
Bugün sadece video kliplerde rastlayacağımız kaliteli animasyon görüntülerinin sık sık araya girmesiyle hikaye iyice parçalanıyor ve bir film izlemekten öte bir rüya gördüğümüz fikri daha da vurgu kazanıyor .
Aslına bakarsanız bu rüya hali , araya üçüncü veya dördüncü kişileri kabul etmeyen bir ilişkinin insanı nasıl gerçek dünyadan koparabileceğini , iki kişinin de çabasıyla gerçek dünyanın nasıl bir rüyaya hatta bir sihre dönüşebileceğini çok anlamlı , derin ve duygusal bir yolla anlatmayı sağlamış .
Stephane ve Stephanie arasındaki sihrin , bu iki kişi dışında hiç kimse tarafından tam olarak kavranamayacağı , sadece o iki insana ait olacağı dikkatle vurgulanmış .
Film boyunca akıp giden karmaşık görüntüler içinde , birkaç sözde veya bir itirafta kendimizi gösterilen ilişkinin bir parçası gibi görebiliyoruz .
Fakat Sil Baştan'da olduğu gibi karakterlerle ortak acılara ve hayallere sahip olmamız Rüya Bilmecesi'nde pek mümkün değil .
Bu filme bağlanmamız için , kendimizi başkasının gördüğü bir rüyaya kaptırmamız gerekiyor .
Hikayeye hayat veren sempatik karakterler sayesinde bu pek de zor değil .
Tom Hanks'in ilk kez Oscar'a aday gösterildiği Big ( 1988 ) filminde canlandırdığı Josh karakterini hatırlatan Stephane , sinemada görüp görebileceğiniz en sevimli karakterlerden biri .
Stephane'ı canlandıran Gael García Bernal da , Tom Hanks'inkine yakın bir performans sergileyerek canlandırdığı karakterin çocuksuluğuna , yetişkin olamayışına , gerek görünüşü gerekse mimikleriyle oldukça iyi ayak uydurmakta .
Stephanie'yi canlandıran Charlotte Gainsbourg de doğal görünüşü ve oyunculuğuyla karakterini sahicileştiriyor .
Michel Gondry , yeni filmi Rüya Bilmecesi'nde zihinlerimizin içine girmektense bizleri kendi zihninin içine davet ediyor .
Ortaya insanı duygulandıran , düşündüren sıcacık bir film çıkarsa da yine de filmden aklımızda tek bir soruyla ayrılmamak imkansız : Bu filmin senaryosunu Charlie Kaufman yazmış olsaydı ortaya nasıl bir film çıkardı acaba ?
