Yaklaşık 1,5 yıl yayınlanan ve özellikle ikinci sezonunda büyük bir fenomen haline gelen Asmalı Konak dizisi daha bitmeden sonunun TV ekranlarında değil , uzun metraj bir sinema filmiyle sinemalarda olacağı konuşuluyordu .
Dizi , çok can alıcı bir bölümle bitti ve izleyen milyonlarca insanda büyük bir merak bıraktı .
Yapımcı Abdullah Oğuz , uzun yıllarını geçirdiği Amerika’da çok kullanılan bir yönteme başvurmuş , sinema alışkanlığı olmayan dizi meraklılarını da sinemaya çekecek bir yol bulmuştu .
Artık Türkiye’de herkes Bahar’ın yakalandığı amansız hastalığı yenip yenemeyeceğini merak ediyordu .
İşte bütün bir yaz dönemini bu beklentiyle ve arasıra filmin çekildiği New York’tan gelen haberlerle geçirdik , sonunda o tarih geldi ve fenomen dizinin fenomen haline getirilen sinema filmi meraklılarla buluştu .
Arkasına aldığı büyük medya desteğiyle , büyük illerde aynı anda yapılacak gala geceleriyle , bazı oyuncularına yaptığı vefasızlıklarıyla ( dizide oynayıp filmde rolü olmayan oyuncuların galaya davet edilmemesi gibi ) Asmalı Konak sakinleri seyirciyi meraktan kurtarmaya geldi .
Dizi izleyicilerinin merakla beklediği son , Bahar’ın hastalığı yenip yenemeyeceğiyse , bu merakları filmi izlediklerinde giderilecek .
Ancak , Asmalı Konak Hayat , seyirciye bundan daha fazlasını veriyor .
Filmin ilk yarısı , güçlü dramatik çıkışlar , bol hüzün ve yeni süprizler içeriyor .
Yönetmen Abdullah Oğuz , sanki Asmalı Konak rüzgarını arkasına alıp , dizinin finalinden çok , idealindeki sinema filmini yapmış gibi görünüyor .
Asmalı Konak’ın sıkı bir takipçisi olarak , filme önyargıyla gittiğimi itiraf etmeliyim .
Bana göre , Ürgüp’ü mekan olarak alan , etkileyici bir konakta geçen ve Seymen Ağa , Bahar ve ailenin ilişkilerini işleyen dizinin finalinin sadece birkaç oyuncuyla ve New York’ta geçmesi yanlış bir yaklaşımdı .
Dizide bağımlılık yaratan , Özcan Deniz’in Seymen Ağa karakteri değil , Ürgüp’ün güzel görüntülerini zemin alan , aile içi ilişkiler ve akıcı olay örgüsüydü .
Filmin çekimleri başlayıp , New York’a giden oyuncuları duyup , filmin senaryosuna dair tahminler yapmaya başlayınca , benzerlerini Amerikan sinemasında sayısız gördüğümüz ' New York’ta Aşk Başkadır ' beklentilerimiz oluşmuştu .
Fakat filmi izlediğimde , aslında zaten yönetmenin kafasından geçenin ne olduğunu ve nasıl bir film çekmek istediğini çok iyi anladığımı sanıyorum .
1,5 yıl boyunca diziyle Türk insanının gönülden sevdiği Bahar , Seymen ve diğer karakterleri kullanarak , gurbet ellerde geçen ciddi bir dram yaratılmak istenmiş ve bu büyük ölçüde başarılmış gözüküyor .
Özetlemek gerekirse , Asmalı Konak dizisini takip edenler dışında çok beğeni toplayacağını sanmıyorum filmin .
Yaratılan dramatik ortamın etkisinde kalabilmek için , karakterlere aşina olmak , hatta sevmek gerekiyor .
Mekanın Amerika olması ve filmin yarısının dialoglarının İngilizce olması , bir Türk filmi izliyor olma hissi yaratmıyor seyircide .
Ayrıca , en büyük eksiklik olarak , dizinin oyuncularının bir kısmının filme taşınmamış olması , filmde oynayan eski oyuncuların da neredeyse figuran denebilecek kadar küçük rollerle varolmaları sayılabilir .
Belki bu paragraf filmi izlemeyenler için biraz ipucu etkisi taşıyacak ama Asmalı Konak Hayat , kadın karakterleri çok küçük rollere iterken , erkek karakterleri ön plana çıkarıyor .
Hatta film Bahar’ı bile neredeyse bir kenara atıp Seymen Ağa’nın üzerine kuruluyor .
Finaliyse , dizinin bitiminden beri bekleyenleri tatmin ediyor ancak ikinci bir film veya dizinin yeniden devam edeceği hissi yaratacak kadar da yarım kalıyor .
Kendi başına bütün bir film gibi doyurucu olamayan Asmalı Konak Hayat , dizinin rüzgarıyla da olsa gişe yapabilecektir kuşkusuz .
Barış Ergin
