Türk sinemasının korku filmleriyle arasının pek de iyi olduğu söylenemez .
Cahil cesaretiyle girişilmiş bir iki denemeyi saymazsak 5-6 yıl öncesine kadar bir elin parmaklarından bile daha az yerli üretim korku filmi izleme imkanı bulabilmiştik .
Bu yokluğa rağmen Türk sinema seyircisinin korku filmlerine karşı , video furyası sırasında zirve yapmış bir şekilde , yoğun bir ilgisi süregelmiştir . 
Son yıllarda karşımıza çıkan pek çok örneğin bu açlığı doyurmak ya da hap yaparak para kazanmak adına sömürmek için yola çıktığı ortada .
Sinemacılarımız şunu fark etti ; korku filmleri düşük bütçeli ama seyirci garantisi olan işler .
Neden çekmeyelim ki ?
Henüz bir Dario Argento ya da John Carpenter'ımız yok ama bu türe gerçekten meraklı ve daha iyisini çekmek için çaba veren bir iki ismi işaretlemiş durumdayım .
Alper Mestçi bunlardan biri .
İlk Musallat filmi ile hedefe çok yakın düşmüş bir ok fırlatmış ve tür adına epey umut vaadetmişti .
Araya giren Kanal - İ - Zasyon faciasını saymazsak , kendisinin yetenekli ve takibe değer bir yönetmen olduğunu düşünüyorum . 
Sahan Gökbakar'ı meşhur eden adam olarak da tanınan yönetmen , ilk filmde olduğu gibi Musallat 2 : Lanet'te de Türkleri korkutanın ne olduğunu çok iyi bilerek yola çıkıyor .
Bir Asya ve doğu topluluğu fertleri olarak kurt adamlar , vampirler fantastik olarak keyif verse de asıl korktuğumuz şeyin doğaüstü fenomenler ve özellikle de cinler olduğu çok açık .
İnsanlara musallat olan cinler , ifritler ekmeği bundan sonra da yenecek bir korkutma figürü olarak karşımızda .
Bu defa çocuk sahibi olamayan Anadolu köylüsü bir ailenin bu uğurda uğursuz bir büyücü kadından yardım istemesi ve sonrasında onların ve çocuklarının başlarına gelenler konu edilmiş .
Birazdan yazacağım olumsuzluklardan önce dürüstçe itiraf edeyim , film şimdiye kadar izlediğim en iyi cin çarpma sahnelerine sahip .
DVD'si çıkınca evde yalnız başına izlemekten ve ışıklar açık uyumaktansa , sinemada izleyin derim . 
Hikaye doğru çıkış noktalarına sahip olsa da , senaryo , bu iyi çekilmiş , fena oynanmamış filmin yumuşak karnı .
Gerçekten korkutan bir sürü sekansa sahip olan hikaye en başta söyleyeceğini finale saklayarak güya sürpriz yapıyor ama öylesine kolay tahmin edilir bir olay örgüsü var ki , bu çaba izlediğimiz ve keyif aldığımız bir filmden giderek sıkılma noktasına götürüyor bizi .
Ayrıca kurgu da anlatılanları birbirine bağlamak konusunda çok başarılı değil .
Abartılı müzik kullanımı ve Hasan Karacadağ filmlerini aratmayan bağırış çağırış , filme faydadan çok zarar veriyor .
Cin figürü kendi başına ve sessizce korkuturken bu kadar çığlığa , çırpınışa ne gerek var ?
Bir kaç yıl önce izlediğim The Objective bu konuda gayet iyi bir örnek .
Keşke Mestçi bu filmi görmüş ya da oradaki tarifleri kapmış olabilseydi .
Ayrıca bazı özenti planları da anlamlandırmak mümkün değil .
Bilirsiniz , korku filmlerinde objeler üzerinden detay çekimler yapılarak seyirci az sonra izleyeceği şiddete hazırlanır .
Özellikle yeni yönetmenlerin çok sevdiği bir numaradır bu .
Eğer kamera masada kanlı bir biftek parçasına zoom yapıyorsa , anlarsınız ki az sonra parçalanarak ölen birine rastlayacaksınız .
Alper Mestçi bu numarayı hem yanlış anlamış hem de abartmış .
Sürekli yemek göstererek vakit kaybediyor film ; çilekli pasta yiyen kız , yumurta kıran anne , kemik yiyen köpek , tavuk yiyen kız arkadaş .
Ardından gelen bir şey olsa anlayacağım ama .
Şık görünmesine rağmen filmi yavaşlatmaktan başka işe yaramayan bir çaba . 
Oyuncular kendilerine bir karakter yaratma imkanı tanımayan , daha çok olaylarla ilgilenen senaryo yüzünden çok önemli performanslar sergileyemiyor ama plastik efektler konusunda Dükkan - ül Hayal ekibinin profesyonel çabası alkışlanmaya ve izlenmeye değer . 
Yine de yiğidi öldürelim hakkını yemeyelim .
Alper Mestçi , türe meraklı seyirciye , daha yeni izlediğimiz Mühürlü Köşk gibi bir filmden çok daha ötesini vermeye çalışıyor ve bunu başarıyor .
Türe gerçekten ilgili bir yönetmen olarak bir gün , gerçekten iyi bir senaryoya kavuştuğunda , çok başarılı işlere imza atacağı ortada ve kusurlarına rağmen Musallat 2 iyi çekilmiş , epey korkutucu anlara sahip ve bu yüzden de seyircinin seveceği bir film .
Mestçi ve diğerleri sayesinde Türk korku sineması giderek daha başarılı örnekler verecektir , buna hiç şüphem yok .
Twitter : murattolga / murattolga@gmail.com
