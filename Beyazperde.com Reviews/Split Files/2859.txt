Nelson Mandela dünyanın efsaneleşmiş en ünlü mahkumlarından biri , belki de tek mahkumu idi .
Mücadelesinin ve savunduklarının evrensel düzeydeki değeri , zamanla tüm dünyadan büyük bir destek almasını sağlamış ve eşitlik mücadelesinin sembollerinden biri haline gelmiştir .
Böylesi efsaneleşmiş isimler üzerine film yapmak , olduğundan da zor bir durum .
Çünkü filmden beklentiler , hakkında film yapılan ismin ağırlığı kadar çoğalıyor aynı zamanda .
Bille August’un filmi Özgürlüğün Rengi de , benzer bir yükü üzerinde barındırıyor .
Çoğu zaman da bu yükün altında ezildiğini söylemek çok da yanlış olmaz .
Filme , çoğu insanın yapması muhtemel haksızlığı yapmak istemiyorum .
Özgürlüğün Rengi’ni Nelson Mandela’nın mücadele hikayesi referansı ile izlemek , filmden beklediklerinizi yükseltecek ve dolayısı ile de bu beklentileri karşılayamamanıza neden olacaktır .
Fakat bu film , Nelson Mandela’nın hikayesini kendine çıkış noktası olarak alan , faşist bir adamın değişim öyküsü aslında .
James Gregory , Güney Afrika’da doğup büyümüş beyaz bir Güney Afrikalı’dır .
Siyahların ülkede eşitlik uğruna bir süredir vermekte oldukları silahlı mücadeleye karşı son derece sert fikirleri olan James , bir gün Nelson Mandela’nın da yatmakta olduğu cezaevine gardiyan olarak gönderilir .
Siyahların en ağır muamelelerle sindirilmesi gerektiğini düşünmekte ve bunu bizzat kendisi de uygulamaktadır .
Fakat James’e özel bir görev verilecektir .
Siyahların yerel dillerini konuşabildiği için Mandela’nın gardiyanı olarak görevlendirilir .
Amaç , bu sayede ona yakın olmak ve bir şekilde bilgi sızdırmaktır .
Ülkedeki ’terörist’ hareketin lideri olan bu adamın karşısına son derece bilenmiş bir şekilde çıkmasına rağmen , zamanla Mandela’nın sıcak , insancıl ve maruz kaldığı onca acı olaya rağmen soğukkanlı tutumundan etkilenmeye başlar .
Bundan sonra ise James için hayat , Mandela’dan önce ve sonra olarak ikiye ayrılacaktır .
Film , James’in ve ailesinin içine düştükleri kopuşları , nedenleri ile birlikte düzgün bir kurgulama içinde sıralasa da izlediklerinizden fazlaca etkilenmeniz pek de mümkün olmuyor ne yazık ki .
Filmin en büyük sorunu da burada başlıyor zaten : duygusuzluk .
Bu tarz politik filmlerin içine düştükleri en büyük handikabın , filme duygusunu verecek olan tek şeyin , ezilenlere yapılan kötü muamelelerin görüntülerini gösterme düşüncesi olduğu kanısındayım .
Cezaevinde dövülen , aşağılanan insanları görmek , filmin derdini hissetmenize tek başına yeterli olmuyor .
Bunun haricinde de sağlam bir dramatik yapı ve kurgu da gerekiyor .
Filme , Mandela’nın mücadele öyküsü değil de , bir adamın dönüşüm hikayesi olarak baksak bile ortalamanın üzerine çıkması pek mümkün değil . ’Tarih sayfalarından kareler’ şeklinde ilerleyen didaktik anlatım , sahneler arasındaki akışkanlığı bozuyor .
Aslında bu yazıya ' dersimiz tarih ; konumuzsa Nelson Mandela ' gibi bir giriş yapsaydık da yanlış olmazdı .
Çünkü filmde verilmeye çalışılan duygu ve olaylar , tarih dersi monotonluğunda ve duygudan yoksun ilerliyor .
Elbetteki Mandela’nın karısı ile doğru dürüst konuşturulmamasına ya da oğlunun kaza süsü verilerek öldürülmesine üzülüyorsunuz .
Ama bunu bize hissettiren film değil , olayın kendisi .
Filmin , mevcut olanı aktarmaktan başka bir artısı olamıyor .
Bu durumda da , izlediklerinizin ders kitabı okumaktan pek de farkı kalmıyor .
Ayrıca filmdeki zaman ve mekan geçişlerinin akışkanlığı sağlanamadığı için yeni bir konunun başladığı her sahnenin başında seyircinin yeniden ve yeniden konsantre olması gerekiyor .
Bu da , filme bütünü ile yaklaşmayı ve filmin içinde kaybolup gitmeyi engelliyor .
Duygusal yönden ne kadar kuru bir film olursa olsun , Güney Afrika’daki eşitlik mücadelesi ve Mandela gibi 20. yüzyıla damgasını vurmuş bir mücadelenin hikayesi ile ilgili fikir edinebilmek adına izlenmeyi hak edebilecek bir film Özgürlüğün Rengi .
Ülkenin geçmişi ve Mandela’nın hikayesi üzerine uzun uzun bilgiye sahip olanlara pek fazla bir şey veremeyebilir ama çok da fazla fikri olmayanlar için en azından oldukça öğretici bir film olacaktır .
