BKM Film'den bir yeni komedi daha bu hafta vizyona girdi .
Filmin BKM imzalı ve başrollerinde Ata Demirer ile Demet Akbağ'ın olması , Eyyvah Eyvah'ı ticari sinema filmleri arasında zaten 1-0 önde başlatıyor .
Hatta Box Office'te , 2 hafta önce vizyona giren , ' kaba komedi ' diye tanımlayabileceğim Recep İvedik 3'ten daha büyük pay alacağına inancım sonsuz .
İyi esprilerle donatılmış filmin senaryosu Ata Demirer'e ait .
Çanakkale'nin Geyikli Beldesi'nde büyükbabası ve büyükannesiyle yaşayan klarnet ustası saf çocuk Hüseyin , babasının yaşadığını öğrenir ve iz sürmek için İstanbul'a gelir .
Burada da bir albüm yapmak için uğraşan , gecelerin bir numaralı sahnesine sahip eğlenceli , anaç , eğitimsiz Firuzan ile yolları kesişir ve iyi kalpli Firuzan , Hüseyin'in babasını bulma yolculuğunda ona yardım eder .
Film Hüseyin'in hikayesi merkezli , Firuzan'ın hayatından kesitlerle çok klasik ve oldukça basit bir hikayeyi anlatarak , tempo düşürmeden izleyiciye kendini izlettiriyor ve - film akıllarda kalacak olmasa da - samimiyetiyle bizleri etkiliyor .
Fakat senaryonun konuları bağlamada çok klasikleşen tarzı , kimi zaman gereksiz , kimi zaman konuları çabuk geçiştiren kısımları , filmin eksi yönlerini oluşturuyor .
Filmin hikayesinden biraz daha bahsedecek olursak , başlarda Hüseyin memleketinde Müjgan adlı bir hemşireye aşık olur .
Birlikte bir çay içerler ve Hüseyin ardından babasının peşine düşer .
Bu aşkın filme ne hizmet ettiğini kavramış değilim , Hüseyin'in memleketine tekrar dönüşü için inandırıcı bir sebep olarak hikayede yer alıyor mu ?
Niyet bu olsa da , bizlere bunu düşündüremiyor , ikilinin ilişkisi çok havada kalıyor .
Hüseyin'in asıl amacı olan babasını bulması da , ancak bu kadar kaderci bir yaklaşım olabilirdi .
Film bir yere bağlanacak diye şans eseri babasıyla ilgili bir bilgiye kavuşmaları çok inandırıcı değildi .
Tiplemelerin üzerinden gidilen bir komediye bu noktada hikayesiyle biraz derinlik verilebilirdi .
Ata Demirer'in geçmişindeki muhtemelen en iyi oyunculuk performansı ve Türkiye'nin en büyük oyuncularından biri olan Demet Akbağ'ın ; Demet Akalın , Seda Sayan gibi şarkıcıların ortalaması olan Firuzan tiplemesi , bu noktada sanmıyorum ki kolay unutulsun .
Sonuç olarak BKM'nin film için sağlamış olduğu teknik destekle iyi görüntülere sahip olan Eyvah Eyvah , oyunculuğuyla , samimiyetiyle , esprileriyle , sinematografisiyle , basit ama akan senaryosuyla eğlenmek için birebir .
Firuzan ve Hüseyin'i çok seveceksiniz .
