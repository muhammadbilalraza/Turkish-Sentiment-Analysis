" Başına gelen her şeyi samimiyetle kabul et "
- Musevi düşünür Rashi " Gerçek yalana döndüğünde , içindeki neşe öldüğünde , sevecek birini istemez misin ? "
- 60'ların popüler rock grubu Jefferson AirplaneAradan neredeyse bir sene geçti , ama sonunda 2009 yılının en iyi filmlerinden biri , son yılların ise en kendine özgün , en olağandışı yapımı Coen kardeşlerin Ciddi Bir Adam'ı , Türkiye'de vizyona giriyor .
Genelde " bilmem kim yönetmenin bilmem ne filmi " gibi tanımları pek sevmem , çünkü kanımca sinema , toplu bir sanattır ve bir film söz konusu olduğunda sadece bir isme saygı göstermek bence haksızlıktır .
Fakat Ciddi Bir Adam , o kadar buram buram Coen Kardeşler kokuyor ki , filmin onlara ait olmadığını söylemek zor .
Bir bakıma Ciddi Bir Adam , " katıksız " bir Coen Kardeşler filmi .
Bu yüzden film bazı seyircide hayret uyandıracakken , birçok seyirciyi tatminsiz ve kafası karışık bırakacaktır .
Fakat Ciddi Bir Adam hakkındaki görüşleriniz ne olursa olsun , cesaretini takdir etmeniz lazım .
Ancak En İyi Film Oscar'ını kazandıktan sonra ( İhtiyarlara Yer Yok ) çekilebilecek , aynı zamanda akıllı , çılgın , durgun , karmaşık , komik , trajik ve ne olursa olsun formül filmlerin başı çektiği günümüzde muazzam bir anomali Ciddi Bir Adam .
Film , bir bakıma Coen'lerin en kişisel yapımı .
60lı yıllarda Minnesotta'nın Musevi çoğunluklu banliyölerinde büyüyen kardeşler , kanımca sinema tarihinin en iyi beş filminden biri olan Fargo'dan sonra bir kez daha ana eyaletlerine geri dönüyorlar .
Bu sefer 1967 yılında fizik profesörlüğü yapan Larry Gopnik'in ( Michael Stuhlbarg ) darmadağın olmakta olan hayatını izliyoruz .
Filmin hemen hemen bütün karakterlerinin Musevi olması ve çoğunlukla Musevi bir dünyayı tasvir etmesi spesifik bir din hakkında sıkıcı bir ders alacağını zanneden seyircinin gözünü korkutmasın .
Ciddi Bir Adam'ın hikayesi ve içerdiği temaların bütünü o kadar evrensel ki , herhangi bir din ve her hangi bir insanın etrafında dönebilirdi .
Sonuçta Larry'nin Coen'ler aracılığıyla sorduğu sorular dünyadaki her insanın en az bir kez aklına gelmiştir : Eğer Tanrı gerçekten bizi seviyorsa ve gerçekten adilse , neden kötü şeyler iyi insanların başına gelir ?
Eğer başlarına kötü şeyler geldiyse bu insanlar iyi midir ?
Kime göre insanlar iyi ve kötüdür ?
Ve en önemlisi , eğer herşey hiçbir sebep olmadan başımıza geliyorsa , gerçekten bir Tanrı var mıdır ?
Eğer bu sorulara kesin cevaplar arıyorsanız , başka bir filme uğrayın derim .
Ciddi Bir Adam , benim gibi bir Agnostik için rüya gibi bir yapım .
Çünkü Tanrı'nın varlığı veya yokluğu üzerine hiç bir ipucu vermiyor , ve bu cevapları ararken aslında ne kadar boşa kürek çektiğimizi gösteriyor .
Ciddi Bir Adam , başını Michael Stuhlbarg'ın çektiği mükemmel oyuncu seçimi , senaryosu , durmadan birbiri içine giren temposu , fikirleri , temaları ile filmin sonunu bırakın , bir dakika sonrasında bile ne olacağının tahmin edilemeyeceği , gerçek anlamda orjinal ve sınırsız yaratıcı bir modern şaheser .
Halen vizyonda olan Başlangıç ile beraber izlendiğinde gayet doyurucu bir zihin maratonu olacaktır .
Farkındaysanız Başlangıç eleştirimde yaptığım gibi filmdeki spesifik sahneler hakkında hiçbir bilgi vermedim .
Çünkü Ciddi Bir Adam , Başlangıç gibi , her karesi baştan sonra bilinmeden görülmesi gereken , karmaşık hikayesinin ve sürprizlerinin kişisel olarak yaşanmasını öngören bir yapım .
Geçen hafta Başlangıç'ı detayları ile incelemek isteyen okuyucularımıza e - mail adresimi vermiştim , ve bunun sonucunda sizinle gayet ilginç ve güzel tartışmalar yarattık .
Bu hafta da eğer Ciddi Bir Adam hakkında tartışmak isterseniz oktayegekozak@hotmail.com adresine mesaj atabilirsiniz .
