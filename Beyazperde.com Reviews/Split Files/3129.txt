Finlandiya sineması denilince akla gelen ilk isim Aki Kaurismaki Berlin’den Gümüş Ayı ödülüyle dönen filmi Toivon tuolla puolen / Umudun Öteki Yüzü’yle yine göçmen sorununun derinliklerinden bir kara mizah yakalamayı başarıyor .
Filmlerinde zamansızlık , mekansızlık olgusunu renkler ve mekanlar ekseninde halleden ve filmlerinde kullandığı müziğin ezgisiyle adeta farklı bir alt dil yaratan yönetmen yaşamın kenarına itilmiş , yersiz yurtsuz karakterlerin ruh halleriyle seyircide bir özdeşlik yakalamayı amaçlıyor .
Bir yandan da işin trajedisinin önüne mizahi tatlar katarak değişik bir açılım yaratıyor . 
Umudun Öteki Yüzü’nde Suriye’den kaçıp yolu Helsinki’ye düşen Khaled’in yaşamına odaklanıyoruz .
Bütün ailesini savaşta yitiren , yollara beraber düştüğü kız kardeşini de yollarda kaybeden Khaled sakince hayatı hakkında verilecek kararı bekliyor .
Zaten bu sakinliğin arkasında sosyal devlet olmanın avantajları da yatıyor .
Ama hakkında çıkan olumsuz karar sonucu Helsinki’de kaçak göçek yaşamanın yolunu arıyor . 
Tabii bir yanda da bir anda karısını , evini terk eden , işini bırakıp restoran işletmeciliğine başlayan Wicskström var ki , onun ve etrafındakilerin hayatı başlı başına absürd .
Khaled’in kaçak hayatı restorandakilerle kesişince film bir anda sert mizaha dönüşüyor .
İnsanın alt duygularını ortaya çıkarmayı amaçlayan yönetmen bunu en iyi şekilde ortaya koyuyor .
Restoranın ülkeye adım atan uzakdoğululara göre giriştiği değişim , bir yandan da dünyadaki kültürlerin etkileşimini en mizahi şekilde ortaya koyuyor .
Kaurismaki hayatın tekdüze gerçeklerinden uzak kalarak , aslında tam da hayatın içinden öyküler anlatmayı tercih ediyor . 
Genelde iki farklı kültürden insanın ya da insanların kesişen öykülerinin ve onurlarının peşindeki yonetmen üçleme mantığıyla birbirine çengelli iğnelerle tutturulmuş gibi benzeyen filmler çekiyor .   Çok tekdüze gibi görünen anlatının altında mutlaka bir kor var içten içe yanan .
Bu filminde de Finlandiya ekonomisiyle ve artan işsizliğin etkisiyle içten içten dalga geçip , neredeyse blr mültecinin konumunda bakıyor insanlara .
Biraz durağan bir anlatımın izini sürerek gerçek bir kara mizah duygusunu patlatıveriyor aradan .
Bu da izlenilen filmin lezzetini çokça arttırıyor .
Seyirci gülerken oyuncular ciddidir ama ! 
Tekrar müziğe dönecek olursak orada burada karşımıza çıkan müzisyenlerin zevkli tınıları filmi kesmek yerine , aksine filmin içinden bir kare gibi sunuluyor , özüyle sözüyle filmin içine çok rahat yerleşiyor .
Filmde dikkati çeken bir diğer yan da bir mültecinin nereye giderse gitsin aslında sığınma duygusundan yoksun kalması oluyor .
Ülkesinden başlayan kaçış sürekli devam ediyor ve trajik bir son gibi onu takip ediyor .
Khaled'in yaşadığı da bu .
Peşini bırakmayan ırkçılar , sürekli yok olması gereken ortamlar , sosyal devletin kendi içindeki handikapları onu bir seçim yapmaya zorluyor .
Bu da filmin kara mizah duygusuna tam da oturuyor .
