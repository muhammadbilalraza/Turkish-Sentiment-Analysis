Hem dünyaya bakış açısı , hem sinemasal anlatım biçimi hem de filmlerinin içerikleri bakımından çağdaşlarından kolaylıkla ayrılabilecek yönetmenler vardır .
Bu yönetmenlerden birisi olan Wes Anderson'un filmleri , dekorları , renk çalışması , anlatım tarzı ve aykırı espri anlayışı bakımından diğer filmlerle arasındaki farkı rahatlıkla ortaya koymaktadır .
Suda Yaşam da tıpkı Anderson'un diğer filmleri gibi bilindik bir dünyaya farklı bir algılama getiren ve merkezinde aile , arkadaşlık , aşk gibi kavramların bulunduğu insan ilişkilerine dair enteresan yaklaşımlar sergileyen bir duygusal komedi .
Yönetmenin alaycı ve iğneleyici espri anlayışı kesinlikle özgün ve derin bir kara - mizah tabanına oturmakla beraber herkesin gülebileceği , herkesin beğenebileceği türden de değil .
Kısacası , Çılgın Liseliler'e , Tenenbaum Ailesi'ne gülmeyenlerin beğenebileceği bir film değil Suda Yaşam .
Tamamına yakını İtalya'daki CineCitta stüdyolarında çekilen filmin görsel bir şova dönüşen birçok sahnesi var .
Özellikle Zissou'nun gemisi Belafonte'nin enfes tanıtımı , su altı çekimleri , oldukça uzun planlar içeren sahneler , stop - motion tekniği ile yaratılan kimi deniz canlıları ve muhteşem renklendirmeler seyirciyi tatmin edecek düzeyde .
Ayrıca üzerinde çok çalışıldığı belli olan , defalarca seyredildiğinde fark edilebilecek ayrıntılarla güçlendirilen Zissou'nun adası , gemisi gibi mekanlar filmin dokusuna çok şey katmakla beraber izleyicinin içine çekilmek istendiği hayal dünyasını da zenginleştiriyor .
Bill Murray , Owen Wilson , Angelica Huston ve Dafoe'nin oyunculukları , ismiyle gelmiş geçmiş en iyi futbolcuya gönderme yapan Pele dos Santos karakterine hayat veren - City of God'dan tanıdığımız
- Seu Jorge'nin müzikal performansı göz doldururken yan karakterlerde de Blanchett , Goldblum gibi ünlü isimleri görmek keyif veriyor .
Fakat yine de filmin yarattığı düşsel dünyanın ve sıradışı senaryonun oyunculukları - Bill Murray dışında - ikinci plana itecek güçte olduğu söylenebilir .
Filmin çoğu kişi tarafından beğenilmeyeceğini tahmin ettiğim espri anlayışının gerek içerdiği yoğun kara mizah , gerekse kişilere / olaylara karşı tutumundaki gerçekçilik açısından Rushmore'dan yada Royal Tenenbaums'tan aşağı kalır tarafı yok .
Cinayet , adam yaralama , hırsızlık , silahlı soygun , korsanlık , adam kaçırma ve ölüm gibi ciddi konular etrafında dönen esprilerin ve son derece önemli mevzularda gayri ciddi tavır takınan karakterlerin yarattığı kara - mizah anlayışının Türk seyircisine kendini beğendirme güçlüğü çekeceği açık , böyle olunca da yönetmenin diğer filmlerinden herhangi bir haz almayanların sakınması gereken bir yapım olduğuna kesin gözüyle bakılabilir .
Suda Yaşam ; farklı bir baba - oğul hikayesini , sualtı belgeseli hazırlama sürecini , deniz araştırmalarını , bilimsel keşifleri kapsayan son derece renkli bir dünyayı macerayı , aşkı , sevgiyi , dostluğu , rekabeti ve intikam duygusunu ihmal etmeden beyazperdeye taşıyan bir Wes Anderson filmi .
Ne bulduğumu , neyi sevdiğimi net bir biçimde ortaya koyamayacağım , çok sevdiğim ama hiç kimseye de tavsiye edemeyeceğim kostümlerinden görüntülerine , esprilerinden müziklerine kadar hemen her yönden farklı iyi bir ekibin elinden çıkmış iyi bir film .
