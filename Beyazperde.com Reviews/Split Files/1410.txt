Altın Koza , Altın Portakal'ın yanına bir de basın gösterimlerini ekleyince görüyoruz ki , 2 ayda 30'a yakın yerli yapım izlemişiz .
Gördüğümüz şu ; yeni yönetmenlerde yoğun bir ' minimal ' heves var .
Festival ön jürileri tarafından da desteklenen bu yeni eğilimi hayretler içinde izliyoruz .
Çoğu ' İlk ' olan filmlerdeki bu fotoğraf hali biraz zorlama geliyor bana .
Sinemanın her halini severiz ama bunları , Antalya'da olduğu gibi , 14 filmlik bir paket halinde alınca bünyede ödem oluştuğu da bir gerçek .
Kültür bakanlığı destek fonlarıyla yapılan bu tür ' festival Filmleri'nin seyircisi yok .
Eylül başından beri gösterime giren 15 yapımın toplam hâsılatı , Eyvah Eyvah'ın ilk 3 gün hâsılatının yarısı bile değil .
Ama bu filmlerin yapılmasını sağlayan da , her daim aşağılanan popüler filmler .
Çünkü seyirciyi çeken , bilet sattıran işler bunlar ve bu biletlerden elde edilen gelirin %10'luk bir kısmı sinema destek fonuna aktarılıyor .
Yani ticari sinema yoksa sanat sineması da yok !
Ekosistemin devamlılığı için ticari sinemayı da önemsemek , gerektiğinde yüceltmek gerek .
Şimdi yapacağımız gibi .
Vay Arkadaş , tam bir ticari sinema örneği ama önemsiz bir film değil .
Aksine , keyifli senaryosu ve neşeli oyunculukları yüzünden epey iyileştirici bir etkiye sahip .
Ayrıca Yeşilçam geleneğini reddetmeden , onun kodlamalarıyla üretilmiş bir iş ki , bu da alıştığımız , sevdiğimiz bir şey .
Konu basit ; 3 kaybedenin hikâyesi bu .
Manik , psikopatın önde gideni , saati sorsanız isyan ediyor .
Tik , çocukken dayak yemekten sebepli , epey tik sahibi ve bu yüzden büyük komedi yaratan bir arkadaş .
Dildo ise T800 modelinin seks yapmak için üretilmiş olanı , sırf libido !
Biri gerçek , ikisi manevi , bu 3 hayırsız evlat hastaneye düşen ' efendi ' babalarının ameliyatı için ihtiyacı olan parayı bulmak adına , tövbeli oldukları araba çalma işine son bir kez bulaşırlar .
Çaldıkları arabalarının birinin bagajında kokain dolu bir çanta , diğerinde ise bir ceset , ikisinin bir arada olduğu yerde ise büyük bela var !
Kadro sağlam ; Ali Atay , Fırat Tanış , Mete Horozoğlu , ve Demet Evgar'a , Mustafa Üstündağ , Rasim Öztekin , Erdal Tosun gibi usta oyuncular eşlik ediyor .
Senaryonun duygusallığı biraz çalakalem ama oyuncu performansları yüzünden komedisi yerinde .
Multitap'ın film için yaptığı müzik çalışması ve şarkılar tek kelimeyle harika .
Bitiş jeneriğinin " Vay arkadaş vayy vay ! " diyen nidaları o gün dilime dolandı diyebilirim . '
Sinemada artık yeni bir şey yok ' derler ya , benzetmeden olmaz ; Vay Arkadaş , biraz Herşey Çok Güzel Olacak gibi olmuş .
Hikâyenin benzerliğinden , biraz da karakterler yüzünden belki .
Yine kaybedenler takımı , yine belalı uyuşturucu ve peşindeki karanlık adamlar .
Rasim Öztekin'in canlandırdığı ' baba ' karakteri , Selim Naşit'in oynadığı ve daha iyi oynanamayacak olanının aynısı .
Fırat Tanış'ın can verdiği ' Tik ' de , Mazhar Alanson'un oynadığı ' Nuri ' karakterine epey selam çakıyor .
Her şeyin çok hızlı paketlendiği finaller sinemamızın karakteristik kusuru .
Gayet güzel akıp giden Vay Arkadaş'ta da durum değişmiyor .
Sıkı bir giriş ve iyi akan gelişme kısmından sonra ' kapattık gidiyoruz ' dercesine bir bitiş .
Yine de , yaşamın ve şehrin stresine 1,5 saatlik bir mola vermek için gerçekten iyi bir fırsat , Vay Arkadaş .
Kült potansiyeli yok ama gülme garantisi olan sıcak bir film .
Temposu düşmüyor ve yaptığı bel altı mizahın bile seviyesi var .
Bu hafta yolu sinemaya düşen herkese öneririm .
Not : Vay Arkadaş'ı basın gösteriminde izledik .
Son günlerde gelişen tavrın aksine , sinema yazarlarını basın bülteni göndermenin ve bunları yayınlatmanın dışında önemseyen ve filmini herkesten önce onların takdirine sunan Barakuda Film ve BKZ iletişime teşekkürler .
Twitter : murattolga
