Hollywood endüstrisi içinde yapılan filmler birbirlerinden çok farklı gözükseler de irdelendiğinde aynı mesajlara sahiptirler .
Aile yaşamının kutsallığı , adalet , tanrının varlığı ve birliği , yaratıcı olmanın tanrıya has olması , kaderin değiştirilemezliği .
Bir çok favori filmimizi bu gözle izlediğimizde muhafazakar bir bütünle karşılaşırız .
Kelebek Etkisi'ni izleyince Hollywood'un bu yapısı , kaderle ilgili tavrı , aklımıza geldi .
Filmin ana karakteri olan Evan Treborn zamanda geriye gidip , ileride hataya yol açacağını düşündüğü bazı şeyleri değiştirme gücüne sahip .
Kendisine babasından geçen bu gücünü kullanmaya başladığında bir takım şeyleri düzeltebiliyor ama başka bir çok şey de bu arada değişiyor .
Hafızası da kendini yeniliyor ve oluşan yeni evrendeki kimliği de beynine yerleşiyor .
İlk okuduğunuzda pek sıcak gelmemiş olabilir ama son yıllardaki en başarılı kurgulardan biriyle karşı karşıyayız .
Kaldı ki zaman ve zamanda yolculuk kavramları o kadar çok geldi ki beyazperdeye artık konunun içine girmekte zorlanan bir sinema seyircisi yoktur diye düşünüyorum .
İlk akla gelen örnek tabii ki klasikleşmiş Geleceğe Dönüş üçlemesi .
Birkaç yıl öncesinin başarılı ama her nedense çok tutulmamış filmi Frekans var .
Bu sezon gösterime giren Zaman Ötesi , ayrıca Pleasentville , Zaman Makinesı , Jonathan Frakes'in çektiği Zamanı Durduranlar ilk başta akla gelenler .
12 Maymun'u da saymak gerek tabii .
Adı geçen bu filmleri genel olarak incelersek , 12 Maymun ve Pleasentville dışındakilerin hepsi yazının başında ifade ettiğimiz kurallara ama özellikle kaderin değiştirilemezliği temasına uyar .
Geleceğe Dönüş'ü ele alalım .
Mükemmel bir kurgu , çok zekice yazılmış bir senaryo , hiç düşmeyen temposuyla bence sinema tarihinde çok özel bir yeri vardır .
Fakat alt metnini incelediğimizde aile kurumuna yapılan bir saygı duruşu ve de kaderle oynanmayacağı mesajını görürüz .
Marty Mc Fly bir şeyleri düzeltirken başka şeyleri bozar .
Hiçbir şey hiçbir zaman tam olarak yoluna girmez .
Geçmişte yapmış olduğu bir hata babasının çok daha güçlü bir erkek olması sağlar ama bu sefer de kendi geleceği tehlikeye girer .
Kelebek Etkisi'ne dönelim .
Kelebek Etkisi zaman temalı bu filmler arasında ileride adı en çok anılacaklardan biri olabilir belki de .
Çünkü çok güçlü bir kurgusu var .
Özellikle filmin konusu hakkında hiçbir şey bilmeden sinemaya giderseniz , ki bu yazıyı buraya kadar okuduysanız böyle bir şansınız kalmıyor , sizi zevkten zevke götürebilir .
Filmin düşmeyen temposunun yanısıra sürekli sürpriz üzerine sürpriz gelmesi de ayrı bir güzellik yaratıyor .
Son yıllardaki beklenmeyen sonlu filmler furyasından sonra tamamı sürpriz olan bir filmle karşılaşmak da keyifli bir seyir zevki sağlıyor .
Koltuğunuzda hiçbir zaman rahat oturmuyorsunuz .
6. His'i anımsatan bir tedirginlikle başlayan film , olayların tahmin edilemez yollara sapışıyla sürekli şaşırtan ve de sürükleyen bir yapıya bürünüyor .
Filmde bütün oyuncular göz dolduruyor .
Ashton Kutcher ve Amy Smart oynadıkları karakterler gereği biraz daha ön plandalar tabii .
Fakat çocuk oyuncuların sergilediği performans Sinekleri Tanrısı ve Omen'i andırıyor ilginç bir şekilde .
Az önce değindiğimiz kader konusuna gelince .
İlk defa olarak belki de bu filmde değişiyor .
Değişiyor ama yine de bir şeyler eksik kalıyor .
Aslında filmde anlatılan diğer hikayeyi hissettiyseniz çok önemli bir şey eksik kalıyor baş karakterin hayatında .
Fantastik bir film izlemiş olmanıza rağmen bambaşka bir hisle kalkıyorsunuz koltuğunuzdan .
