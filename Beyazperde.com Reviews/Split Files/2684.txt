Romantik komedilerin yapısı neredeyse 100 yıldır pek değişmiyor sinema dünyasında , ufak tefek sapmaları görmezden gelirsek tabii .
Özellikle karşıtların ( karakterlerin ve duyguların ) birbirini çektiği gerçeğini sıkça kullanan romantik komediler , ' mutlu son'a ulaşmak için gereken çatışma noktalarını da hep bu karşıtlıklardan beslenerek sağlıyor .
Örneğin ' kadın avcısı ' bir erkekle ' mazbut ' bir kadının mutluluğu birbirlerinde bulmasının gerçek hayattaki karşılığına çok az rastlasak da , romantik komediler bunu ' masalsı bir aşk'a çevirme ustalığını gösteriyorlar çoğu zaman .
Kısacası , romantik komedileri gerçeklikten kopukluklarıyla ' modern masal ' formunun sinemadaki yansımaları olarak görmek doğru olur diye düşünüyoruz .
Romantik komediler değilse de komediler konusunda yetkinleşmiş bir isim olan Howard Deutch'un yönetiminde çekilen " Arkadaşımın Aşkı " , klişelere sırtını dönmüş gibi görünmesine karşın , özellikle finale doğru yürüdüğü sahnelerde kendini klişelerin tuzağına kaptırıp sıradanlaşan bir romantik komedi izlenimi veriyor .
' Kadın avcısı ' bir kahramanla ( anti kahraman demek daha doğru olur ) tanıştırıyor film bizi önce .
Tank denen bu adam , ' nefret ettirme ' potansiyelini kullanarak para karşılığı ilişkileri ' yoluna koyma ' işi yapıyor , başarılı da oluyor çoğu zaman .
Ondan koşarak kaçan kadınlar , sorunlu sevgililerinde arıyorlar teselliyi .
Ama Tank'in en yakın arkadaşına da aynı muameleyi çekme isteği devreye girince işler tersine dönüyor .
Arkadaşının abayı yaktığı kadına da benzer numaraları çekiyor , ama bu durum ' karşıtların birbirini çekmesi ' prensibine takılıyor ve kendini sırılsıklam âşık olmuş halde buluyor kahramanımız .
Dane Cook'un iyi bir seçim olduğunu söyleyebileceğimiz Tank karakteri , erkek denen yaratığın ' hayvansı ' yanını açığa çıkarma konusunda belli ipuçları taşımasına karşın , bunu hikâyenin yarısına kadarki bölümde görebiliyoruz .
Ondan sonra bu hikâyenin bir romantik komedi olması gerektiğini bilen senarist , ' canım cicim modeli'ne yöneltiyor kalemini ve anti kahramanını kahramanlaştırmak için elinden geleni yapıyor .
Bu durum , filmi de ' melez ' bir yapının içine hapsediyor ve ' ağzından küfür eksik olmayan ' adamımızı ' süt dökmüş kedi'ye çeviriyor .
Hâl böyle olunca , bin kez izlediğimiz entrikadan farklı bir yöne gitmesini beklediğimiz hikâye de dönüp dolaşıp binlerin içindeki yerini alıyor .
" Arkadaşımın Aşkı " na az da olsa hoşgörüyle bakmamızın temel nedeni , Alec Baldwin'in canlandırdığı ' baba ' karakteri sanıyoruz .
Tank'in ' kadın avcısı ' özelliğini nereden aldığını kanıtlayan bu karakter , filmin başından sonuna kadar ' tutarlı ' çizgisini devam ettirebilen tek kahraman gibi duruyor .
Onun göründüğü ve özellikle de konuştuğu sahnelerdeki tempo , filmin yavanlığının bir nebze olsun kırılmasını sağlıyor .
Öte yandan Kate Hudson ve Jason Biggs'in inanmayan , dolayısıyla da inandırmayan kompozisyonlarının filmi aşağılara çeken unsurlar arasında öne çıktığını da söylemek gerek .
Hudson'a Ahududu ödüllerinde ' en kötü kadın oyuncu ' adaylığı getirmesine şaşmamalı buradaki performansının .
Hak etmiş , hem de fazlasıyla .
