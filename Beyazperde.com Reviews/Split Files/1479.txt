Arabalar ve uçaklar konuştuysa ; yeşil devler prensesleri kaçırdıysa ve papağanlar Brezilya’ya doğru seyahate çıktıysa , hızlı olma hayali kuran bir salyangoza kimse bir şey demeyecektir .
Dreamworks animasyon ekibinin içinden yetişme David Soren’in ilk uzun metrajlı animasyonu , tahmin ettiğiniz üzere fantastik bir hayalin peşine düşen bir salyangozun öyküsünü anlatıyor .
Neredeyse bütün dönemdaşları gibi hayvanların sevimliliğinden ve çocuklara karşı olan sıcak hitabetinden güç alarak bir haftasonu filmine imza atan Soren , bu aşamada çocuklarını sinemaya götürecek olan aileleri pek umursamıyor .
Turbo , günlük hayatını türlü yarışları tekrar tekrar izleyerek ve diğerleri gibi olmadığı hissini perçinleyerek geçiriyor .
İçinde yaşadığı komünün tüm ritüelleri ve refleksleri ona oldukça ters geliyor .
Zira onun diğerlerinden oldukça farklı bir amacı var .
O , bir gün dünyanın en hızlı salyangozu olarak yarışmaya katılmayı diliyor .
Bu tabii ki de olağan şartlar altında pek mümkün değil .
Bu sebeple beklenen dönüm noktası ‘turbo’nun geçirdiği talihli kaza ile geliyor .
Turbo , fizyolojik olarak öyle bir dönüşüyor ki ; kurduğu hayallere ulaşması oldukça kolaylaşıyor .
On beş dakikalık bir süreçte girişten ‘koşuş’a bağlanan açılış , lafı pek fazla dolandırmıyor .
Zira Turbo’nun bir an önce dönüşerek türlü maceralara atılması gerek . ‘Evrim’ kısmı pek detaylandırılmadan geçiştirilince , çocukları eğlendirmesi pek mümkün bir ‘roller - coaster’ seyahati başlıyor sinema salonunda .
Turbo , insan ırkının bencilliği ve acımasızlığının da etkisiyle ; peşine düşenlerle ve peşine düştükleriyle büyük bir serüvene başlıyor .
Yaptığı her yanlışta ve doğruda hayaline bir adım daha yaklaşıyor .
David Soren’in filmi , animasyon filmlerinin son celsede direksiyon kırarak girdikleri yolu izliyor ve mutlak alıcısı olan bir türü , en pratik yoldan satma becerisini sergiliyor .
Turbo sevimli ve küçük hayvanları ‘olası olmayan’ bir hayal üzerinden kişileştiriyor .
Bu aşamada genel animasyon gramerinin dışına çıkmayı ve risk almayı topyekün reddediyor .
Filmin amaçları doğrultusunda bunun oldukça anlaşılır bir tercih olduğunu belirtmek gerekiyor .
Zira ‘farklı’ olmak isterken gişede yerle yeksan olan bir animasyon filmi , şirketin planlarını epeyce bozacak demektir .
Pratik çözümler , bir o kadar pratik problemler doğuruyor elbette ki .
Turbo , birincil olarak hedeflediği kitle olan çocuklara patırtıyla , gürültüyle kolayca ulaşıyor .
Ancak onları sinema salonuna getirecek olan aileleri –tıpkı dönemdaşları gibi - unutuyor .
Kısacası Turbo’nun dahilinde ‘özlenen türden’ bir zeka bulmak mümkün değil .
Sadece bu açıdan bile , en kötü filminde dahi 7’den 70’e eğlendirmeyi başaran Pixar filmlerinin bir hayli gerisinde kalıyor .
Geçtiğimiz sene Rise of the Guardians ile birlikte aynı yolu izleyen Dreamworks’ün bu seneki ödül macerası da geçen senekiyle aynı yere çıkacamış gibi görünüyor .
Hakkını vermek için yiğidi öldürmeye gerek yok .
Turbo , ebeveynlere bir anlaşma sunuyor ; onların doksan dakikasını alıp çocuklarına hediye ediyor .
Çocukların fazlasıyla eğlenebilecekleri , hatta bir ihtimal ilham bile alabilecekleri bir doksan dakika …
Fena olmayan bir anlaşma …
Kabul edip etmemek , sinemalarda şu an daha iyi bir tercihin olmadığını bilen ya da bilmeyen anne - babalara kalıyor .
