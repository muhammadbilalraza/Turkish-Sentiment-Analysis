Bazı filmlerde oyuncu ve senarist olarak imzası bulunan , Gus Van Sant ve Werner Herzog ile dirsek teması olan , Gummo ve Julien Donkey –Boy gibi kült mertebesine yaklaşmış filmlerin yönetmenliğini üstlenen Harmony Korine bu kez biz de pek anlamı olmayan Bahar Tatili / Spring Break kavramını yine bildiği yöntemlerle çekmeye çalışıyor .
Yönetmenin önceki filmlerine bakarsak 1997 yapımı Gummo , bir adet mokümantary kıvamında , black metal parçalarla sıvanmış bir alt sınıf filmi gibiydi .
Seyirci dengesini nefret ya da sevgi eşliğinde kuran Korine 99 yapımı Julie Donkey – Boy’da ise gerçekler üzerinden seyircide bir sınama duygusu yaratmıştı ki dogma kurallarının işlediği bir ıstırap filmi diyebiliriz ona da !  2007 yılında çektiği Mister Lonely daha yumuşak diyalog ve görüntüler eşliğinde bir benzerini bulma yarışmasının yolculuğunu anlatıyor .
Ve tabii yine müzikler ilgi çekiyor filmde .
Gelelim Bahar Tatili’ne .
Yönetmen bu filmde ergenlerin çok sevdiği oyuncuları filme katarak bir nevi teenage filmi çekmeye çalışmış .
Selena Gomez , Ashley Benson ve Vanessa Hudgens bol bol frikik vererek , kameranın açılarını zorlayarak bizi filmin içine çekmeye çalışıyorlar ki başarılı olduklarını söylemek mümkün .
Dağınık kurgu - diyeceğim ama geri dönüş ve ileri atılış diyelim biz ona - yöntemiyle çalışan Korine , yine sıradan insanın dertlerinin peşinde ama bu kez yönetmenin bakış açısından mı yoksa günümüz gençliğinin algısından mı bilemediğim bir boşluk duygusu var filmde .
Konu bahar tatiline çıkmak isteyen dört kızın dramı !
Hayatın dertlerinin , gerçeklerinin yakınından yöresinden geçmeyen , Korine’nin de fişeklemesiyle hayatı iyice seks ve uyuşturucu kıvamına indirgeyen filmin sıradan bir şiddet hissiyatı da var .
Bu da yönetmenin filmin bütün dertlerini bir yerde kesmiş olmasında yatıyor .
O yüzden tatile çıkmak için soygun yapan ve ‘hayatın zorlu şartlarına dayanma sınavları’ veren kızların yaşadıkları duyguların fazlaca uzağındayız ki yönetmenin bunu bilerek yaptığını görmek mümkün zaten !
Selena Gomez’in oynadığı Faith grubun en kırılgan kızı , hatta uhrevi yanı güçlü ve ailesiyle bağları daha kuvvetli .
Bahar Tatili’ni kendisine fazla geldiği için erken terk ediyor ve kendisiyle birlikte ortamın masumiyetini de götürüyor .
Bu arada filmde araya sızan parti görüntüleri filmi bir klip havasına da sokmuyor değil !
Kamera sürekli çıplak bedenler arasında mesai yapıyor ama yaptığı vurgular seyirciyi hiçbir şeye hazırlar nitelikte değil .
O yüzden " gördüklerimiz yanımıza kar kalır " vurgusuyla ayrılmanız mümkün filmden .
Candy ve Brit’i oynayan Vanessa Hudgens ve Ashley Benson , kurtarıcıları Alien ( James Franco ) sayesinde tatilin yıldızları olmaya adım adım yaklaşıyorlar .
James Franco gayet iyi kıvırdığı rolüyle kızların idolü olsa da , filmin sonunda son sözü kızların söylemesi de ilginç oluyor !
Hissiz , etkisiz , dertsiz  filmde bir miktar şiddet olmasına rağmen gayet yumuşak geçişlerle sona geliyoruz .
Yönetmenin önceki işlerini , tarzını bilenlerin azıcık burun kıvırsa da ‘sevmeye’ çalışacağı bir film var karşımızda .
Zaten oyuncularıyla , konusuyla , açıları ve klip havasında esen anlatımıyla gayet herkese hitap eden bir film yapmaya çalışmış yönetmen .
Böyle yapınca da genelde festivallerden aşina olduğumuz yönetmene de vizyon yolu açılmış oldu !
Haftanın en açık saçık filmine ilgi olacağı malum ! twitter . com / BanuBozdemir
