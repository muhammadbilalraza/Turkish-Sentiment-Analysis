Hayao Miyazaki , animasyon sinemasının en önemli ustalarından biri .
Prenses Mononoke ve kendisine Animasyon Film dalında Oscar getiren Ruhların Kaçışı'nın ( Spirited Away ) ardından gerçekleştirdiği son filmi Howl's Moving Castle'ı tekrar vizyonda .
Üvey ailesinin şapka dükkanında çalışan Sophie , büyücü Howl ile yaşadığı tesadüfi bir yakınlaşmanın ardından bir cadı tarafından yaşlı bir kadının bedenine hapsediliyor .
Büyüyü bozmanın yolunu bulmak için bir yolculuğa çıkan Sophie , Howl'un yürüyen şatosuna rastgeliyor ve gerçek kimliği bilinmeden burada temizlikçi olarak çalışmaya başlıyor .
Howl'un şatosunu ayakta tutan ateş cini Calcifer ve çocuk yaştaki asistanı ile birlikte içine girdikleri macera , filmin iskeletini oluşturuyor .
Howl'un Yürüyen Şatosu , Miyazaki'den beklediğimiz her şeye sahip .
Yönetmenin olağanüstü hayal gücünün eseri fantastik bir dünya , zengin bir görsellik ve mizansen duygusu , birbirinden ilginç ve inanılmaz sevimli karakterler , yüreğinize dokunacak bir öykü .
Ama bu kez belki biraz fazla beklediğimiz gibi bir film olmuş bu .
Kimi görsel unsurlar ve karakterler , yönetmenin önceki filmlerini fazlaca hatırlatıyor .
Sonuçta ortada yine son derece kendine özgü bir dünya var tabii ve içine katılan bazı unsurların tanıdıklığı seyir zevkini etkileyen bir unsur kesinlikle değil .
Fakat karşımızdaki Miyazaki'nin en iyi filmlerinden biri de hiç değil .
Karakterlerimiz sadece kendi üzerlerindeki büyüyü kaldırmaya değil , bir savaşı da engellemeye çalışıyor .
Mekan ve dönemin adını koymayan Howl'un Yürüyen Şatosu , İngiliz yazar Diana Wynne Jones'un romanından uyarlandığı da hesaba katılırsa , pekala II. Dünya Savaşı Avrupa'sı fonunda geçen bir öykü olarak da görülebilirdi .
Ama Hiyazaki'nin elinde daha ziyade Japonya'nın aynı savaş sırasında maruz kaldığı Amerikan hava saldırılarını çağrıştıran detaylar hakim olmuş .
Dediğim gibi , bütün bunların isimleri hiç konmuyor .
Bunun yerine , genel anlamda savaş olgusu filmin fonuna yerleşiyor .
Filmi , Miyazaki'nin önceki işlerinden biraz olsun ayıran en önemli unsur da bu .
Howl'un Yürüyen Şatosu , özellikle ilk yarısında son derece keyifli bir seyirlik .
Hatta o kadar zevkli ki insanın ağzı kulaklarına varıyor .
Filmin eksik gediklerinin göze batmaya başlamasının en önemli sebebiyse sanırım ikinci yarısı .
Film belli bir noktadan sonra şaşılacak ölçüde dağınıklaşıyor , odağını kaybediyor ve sarkmaya başlıyor .
Bu noktada da seyircisini kaybetmeye başlıyor .
Oldukça uzayan ve kendini tekrarlayan ikinci saatin sonunda ise her şey o kadar çabuk çözüme ulaşıyor ve apar topar bitiyor ki , insanın hevesi ister istemez kursağında kalıyor .
Filmi ufak çapta da olsa bir hayal kırıklığına dönüştüren , ilk yarısındaki tempoyu ve keyfi belli bir noktadan sonra kaybetmesi .
Şüphesiz , Miyazaki'nin ustalığının yine birçok yerine sindiği ve gerek yönetmenin gerekse Japon animasyon sinemasının hayranları için gayet keyifli bir film Howl'un Yürüyen Şatosu .
Miyazaki'nin en iyileri arasında anmayacağız belki adını veya onun önceki iki filmi kadar popüler de olmayacak .
Ama usta bir yaratıcının nüvesi yine de orada .
