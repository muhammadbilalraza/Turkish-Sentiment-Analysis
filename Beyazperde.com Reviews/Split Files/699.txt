Bir kitaptan daha fazlası olan Küçük Prens her yaştan insanı hayatının belli bir döneminde etkilemiş ve etkilemeye devam ediyor .
Kitabın Fransız yazarı Antoine de Saint - Exupéry kitabını asla büyümeyen ve büyümek istemeyen yetişkinlere armağan ederken aklında şu vardı : Kendi çocukluğunu asla yitirmemek .
Kendini her zaman çocukluğundan sürgün edilmiş gibi hisseden Saint - Exupéry çocuklara ve çocukluğunu hala yitirmemiş büyüklere tüm hayatı boyunca çok önem verdi .
Daha önce de sinemaya uyarlanan Küçük Prens , kitabın 70. yılında nihayet büyük bir prodüksiyonla bir kez daha çekildi ve seyirci ile buluşma fırsatını yakaladı .
Filmi izlemeden önce sadece hayal dünyamda canlandırabildiğim tatlı prensi beyazperdede görebileceğim için çok heyecanlıydım .
En son Kung Fu Panda filmiyle karşımıza çıkan yönetmen Mark Osborne’un Küçük Prens uyarlaması , kitabın dünyasını birebir adapte etmek yerine kitabı okuyan herhangi birinin kitapla arasında gerçekleşen bağı ve etkileşimi filmin odak noktasına koymayı tercih etmiş .
Annesi tarafından iyi bir eğitim alabilmesi için sürekli ders çalışmaya zorlanan yalnız , küçük bir kızın gözünden izlediğimiz filmin ilk 25 dakikasında Küçük Prens'e dair hiçbir şey bulamıyoruz .
Açıkcası kitabı çok seven ve kitaptan çok etkilenen büyükler için bu kısım çok fazla kabul görmemiş olabilir .
Ancak filmin devamı için fırsat verildiğinde bambaşka düşsel bir dünyaya kapıların açıldığını da görebilirler .
Önce sadece üç boyutlu klişe bir animasyon sandığımız film hikayeye dahil olan pilot ve prensin dünyası ile farklı bir boyuta geçiyor , tadına doyulmaz görsel bir şölen sunuyor .
Osborne tamamen kitaptaki hikayeyi yansıtmak yerine küçük bir kızın prensi tanımasını , onu kendine yakın bulmasını ve hayatına olan etkilerini anlatmayı seçmiş .
Yani aslında hepimizin bu kitabı okuduğunda bizde yarattığı o muazzam duyguları görmesini istemiş .
Film seslendirme kadrosu ile bile şaşırtıyor :  Marion Cotillard , James Franco , Benicio Del Toro , Vincent Cassell ,  Jeff Bridges ,  Ricky Gervais ve daha sayamadığım birçok başarılı oyuncu daha .
Sadece birkaç cümle sarfeden karakterleri bile büyük oyuncuların seslendirdiğini düşünürsek , Küçük Prens merakla izlenilmeye değer .
Yine bu yıl izleme fırsatı bulduğumuz başarılı animasyon Inside Out'ta olduğu gibi çocukların gözünden büyüdüğünü farketme hikayesini Küçük Prens'te de bulabiliyoruz .
Filmin en önemli özelliği çocuklara ve büyüklere aynı anda seslenebiliyor oluşu : Çocuklar için didaktik , yol gösterici bir dil ; büyükler için ise yaşanan deneyimler ve çocukluğu artık geride bırakmış olmamıza rağmen içimizde büyümeden kalan bir kırıntı olduğu gerçeği .
Özellikle finaliyle herkesi etkileyebilecek potansiyele sahip Küçük Prens'ten bir yetişkin olarak gözü yaşlı çıktığımı itiraf etmeliyim .
Dedim ya bir kitaptan fazlası diye .
Küçük Prens , ruha dokunan ve asla akıllardan çıkmayan sözleriyle bir de beyazperdede görülmeyi sonuna kadar hakediyor . twitter . com / ekinlimonj
