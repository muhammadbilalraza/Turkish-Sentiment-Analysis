Kış Uykusu’ndan tam 4 yıl sonra ,  Nuri Bilge Ceylan yine bir Cannes dönüşü bizlerle .
Bu kez ödülsüz ama ülke sinemasını tek başına omuzladığından mıdır nedir , beklentimiz büyük .
Hem , Cannes’daki gösterimi sırasında dakikalarca ayakta alkışlanan bir film ne kadar kötü olabilir ki ? 
 
90’ların ikinci yarısında ortaya çıkan yeni bir yönetmen kuşağının günümüz sineması için halen yol gösterici olduğunu düşünüyorum .
Nuri Bilge Ceylan , Zeki Demirkubuz , Derviş Zaim , Reha Erdem ve Reis Çelik gibi isimler bunlar .
Bakanlık fonlarıyla semirtilmiş 20’lerde ise bu isimlere eklenen çok az sinemacı var .
Festivallere gittiğim vakit , filmlerinin yolunu gözlediğim isimler de yine bunlar .
Nuri Bilge Ceylan ise bu ekibin en iyisi .
Bana göre başyapıtı olan Bir Zamanlar Anadolu’da’nın ardından çektiği Kış Uykusu ile uluslararası alanda gecikmiş takdiri yapıldı ve ülke sinemasının bayrak taşıyıcısı haline geldi .
İşte Ahlat Ağacı filmi de böyle bir yükün omuzlardan indirilmiş hali . 
 
Çıtanın bu kadar yukarda olması sinemacı için büyük tehlike ancak Nuri Bilge Ceylan , tesadüfen çektiği planları rastlantısal kurgularda bağlayan acemi bir festival sinemacısı değil .
Bir sinemacı kafasında çektiği filmi peliküle aktarabildiği ölçüde başarılı sayılabilir .
Ahlat Ağacı da şüpheye yer bırakmıyor ; perdede gördüğümüz şey , onun kafasındaki gibi . 
 
Film , biçim olarak Kış Uykusu’nun izinden gidiyor .
Nuri Bilge Ceylan’ın iyice oturttuğu ve artık imzası sayılabilecek bir şey var ; kaba tabirle o bol diyaloglu fotoğraflar çekiyor ve bundan sinema yapıyor .
50’lerin TV için hazırlanmış süper kahraman çizgilerini hatırlatıyor bunlar bana .
Onlarda da aksiyon , iş ucuza çıksın kaygısıyla biraz da , daha çok diyalog üzerinden yaratılırdı .
Bu yoldan yürüyen başkaları da var ancak onların çabası görüntü yönetmenlerinin yetenekleriyle sınırlı çünkü filmlerinde hikaye ve buna dair bir dil - diyalog çabası yok .
İşte buna , bizim muhteşem kabızlığımız diyorum .
Nuri Bilge bu tekniği tamamen kendine has şekilde kullanıyor .
50’ler TV çizgi dizilerinden ilham aldığını düşünmüyorum elbette ama bu durumu , aslen fotoğrafçı olan bir sinemacının çok iyi kadrajlanmış , ışıklandırılmış fotoğraflar üzerinden giriştiği bir ifade biçimi geliştirme çabası olarak görebiliriz .
Kış Uykusu’nun tabloları daha hareketsizdi elbette , buradaki manzaralar ise değişken .
Filmin başrol oyuncusu Doğu Demirkol ¨film boyunca 200 km yürüdüm¨ diyor ve biz bunun olabileceğini elma çalan imamlar sekansından tahmin edebiliyoruz .
Nuri Bilge Ceylan , seyirciyi de o ağaçtan indirip bütün köyü turlatıp meydandaki kahveye oturtmayı ve oradaki sohbete ilgiyi kaydırmadan ortak etmesini biliyor . 
 
Peki , film bize ne anlatıyor .
Elbette insanı ama özellikle Türk insanını .
Bu toprakların , ininden çıkamayan , çıktığında ise kendine yeni bir yuva bulamayan yalnızlıktaki insanını .
Doğu Demirkol’un oynadığı Sinan adındaki genç böyle bir karakter , hepimizin içinde bir şekilde mevcut olan aidiyet sıkıntılarından beslenen öfkeyle baş ediyor ama öfkesini bastırmak yerine , gençliğin verdiği küstahlıkla karşısındakinin üzerine püskürtmeyi tercih ediyor .
Ben de bu gençlerden bir sürüsüyle verdiğim seminerler esnasında karşılaşıyorum .
Büyük hayallerini dinliyor , beni mat etmeye çalışmalarını –havam yerindeyse - sineye çekiyorum ve bir kısmının geleceğine bizzat şahit oluyorum .
Ülkenin en iyi kadın sinemacısı olmak isteyen bir gencin gerçek hayat isimli trenle çarpışarak nihayetinde dizilerde kostümcü olarak çalışması gibi .
Nuri Bilge Ceylan , erken yaşta tükenişin taşraya dair bir lanet olduğunun altını çiziyor , neredeyse tüm filmlerinde hem de ancak ben bunun festivaller için gerekli fena halde gizlenmiş oryantalist bir bakış olduğunu düşünüyor / d / um .
Bence ortada köylülükle , kasabalılıkla ilgili bir sorundan çok bir sınıf ve sistem sorunu var .
Eğer şartlarınız iyi değilse İstanbul’un göbeğinde de üstünüze hamam böceği gibi basıp geçiyor hayat .
Fakat üstat , benim gibi , kendini zeki sanan eleştirmene filmin 100. dakikasından itibaren haddini bildirmeye başlıyor . ve taşra dediğimiz şeyin toprak , toprağın da öz olduğunu ve özden uzaklaşmakla değil ona dönmekle çareler üretebileceğimizi gösteriyor .
Oryantalist bir bakış açısı mı demiştim , özür dilerim ! 
 
Tekrar filme dönelim mi ?
Nerede kalmıştım ; Sinan’ı ve onun hayatına bir şekilde değenleri izliyoruz film boyunca .
Bir baba - oğul çatışmasından besleniyor film .
Sinan en çok babasından nefret ediyor çünkü o alıştığımız bir baba figürü değil , işe yaramaz biri .
Annenin , komşudan borç alarak sınava girsin diye oğluna verdiği üç kuruş paraya göz dikecek kadar fırsatçı bir karakter ama yine annenin ağzından geçmişine şahit olduğumuzda anlıyoruz ki aslında çok yorulmuş , tükenmiş ve gönüllü bir erozyona tabii tutmuş kendini .
Sinan işte bundan korkuyor .
Onun da yeri geldiğinde nasıl fırsatçı davranabildiğini görüyoruz ve evin içinde iğrenerek baktığı kişinin kendi geleceği olacağından emin .
Film ilerledikçe paniklemesi de bundan .
Roman yazarı ile karşılaştığı sekansta olduğu gibi , dönüşmek istediği insanları dahi küçümsüyor , fırsatını bulduğunda iğnelerini batırmaktan geri durmuyor çünkü onun gibi olamayacağının farkında .
Hayran olduğu insanla , dönüşeceği insan arasında korkunç bir fark var ve bunun bilincinde olmak acı verici .
Bu durum , aklın inşa ettiği bir binanın yapılırken sürekli yıkılmasına benziyor .
Sinan’ın gençliğin verdiği toyluk yüzünden göremediği bir şey var .
Bunu roman yazarı da , ¨yaşın yetmez¨ diyerek yüzüne vuruyor aslında .
Fark edemediği şey şu ; babasının o sinsi suratına gizlenmiş bilgelik ve toprakla ilintili bir kurtuluş reçetesi .
Sinan uçamayacağını bildiği halde kanat çırpıp yükselmeye çalışırken babası su çıkmayacağını bildiği halde bir kuyu kazarak kendi yalnızlığına kaçıyor .
Taşranın gerçeği belki de toprakla yeniden barışarak huzur bulmaktan geçiyor .
Peki , Sinan bunu öğrenebilecek mi yoksa korkunç bir vazgeçiş mi yaşayacak ? 
 
Nuri Bilge Ceylan , film süresince Sinan’ın karşılaşmalarından ibaret tablolar kuruyor ancak karakterlerin ağzından çıkanlar çok başka .
Kendi yaşadıklarımıza dair , hep bildiğimiz ama hiç duymadığımız cümleleri dillendiriyorlar .
Bizim nasıl hınçla dolu insanlar olduğumuzu , karşılaştığımız vakit içimizden geçenleri değil de karşımızdakinin etini kanatmak için cümle kurduğumuzu , birini ancak onun yokluğunda anlayıp değer verebildiğimizi gösteriyor .
Çok konuşan ama tamamen dilsiz bir toplum .
Dilsiz de demeyelim , sanki kadim bir büyücü tarafından lanetlenmiş gibi sürekli pişmanlık yaratan cümleler kuran ve bu yüzden de ancak susarak anlaşabilen insanlar .
Sonra filmin bir anı geliyor , en olmadık karakterin ağzından bu toprağın kadimliğinden beslenen bilge bir cümle çıkıyor .
Bir umut sanki , ışığı olmayan evdeki mum yatıştırıcı alevi gibi . 
 
Ahlat Ağacı muhteşem bir film , sinemacının kendisinin açık yüreklilikle itiraf ettiği ve özü zedelememek adına bertaraf etmediği bazı biçimsel hataları görmezden gelerek izleyin lütfen .
Ödüle falan da takılmayın , festivallerin aynı sinemacıyı peş peşe ödüllendirdiği pek görülmüş şey değildir .
Sinemanın sanatına düşkünseniz mutlaka izleyin .
Film çok uzun diyorlar ama öyle bir şey yok !
Sinemada geçen zaman izafidir , sinemacının sizi soktuğu o karanlık kafeste gönüllü olarak duracağınızı belirleyeceği süre onun yeteneğiyle ispatlıdır .
Bu da bittikten sonra bile sizinle yürümeye devam edecek filmlerden .
Bilin ki , Ahlat Ağacı bir ağacın değil Anadolu insanının hikayesi , kurakta büyüyen , kendisi şekilsiz , dikenli , meyvesi buruk , armudun pici dedikleri bir ağaç ama olur da bir ısırık alırsan . 
 
murattolga@otekisinema.com
