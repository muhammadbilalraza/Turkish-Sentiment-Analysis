Acil durum çağrımız ne olsun ?
Veganlar dışında herkesin sevdiği bir şey olan “Sosisli” olsun ! 
Farklı bir çocuk olmak zordur .
Beraberinde yalnızlığı getirir ve yalnızlık diğer insanlarla olan benzer özelliklerinizi de yok etmeye başlar .
Çünkü görüp örnek alabileceğiniz kimse etrafınızda olmaz .
İnsanlarla olan ilişkileriniz yolunda gitmez , çünkü ilişki kavramının bile esamesi okunuyordur .
Theo ( Matthias Scheweighöfer ) için de durum aynıdır .
Gördüğü hiçbir şeyi unutmayacağı şekilde bir görsel hafızası olan üstün zekalı Theo , doğduğundan beri hayatını matematiksel bir düzenle idame eder .
Hiçbir şeyi unutamaması genellikle ona zarar verir , ama arada bir de olsa yararları da olacaktır . 
Tek amacı saygın bir polis olan babasına benzemek olan Theo , ne yapıp edip kendini Almanya’nın polis departmanına sokar , ama nasıl ?
Önemli kısmın polis olmak değil , polis olduktan sonrasının olduğunu anlaması çok da uzun zaman almaz ve işler hiç de hayal ettiği gibi gitmez !
Karşısına , polis departmanının Theo’ya tamamen zıt olan , kaba , yüzeysel , ama başarılı polisi Luke’un ( Til Schweiger ) çıkmasından sonra da hiçbir şey eskisi gibi olmaz .
Diğer yandan , tanışır tanışmaz aşık olduğu kadın Mascha ( Lisa Tomaschewsky ) kaçırılır .
Belki de kaçırılmamıştır ?
Bakalım Theo ve Luke , Mascha’yı nasıl kurtaracaktır ! 
Alman sinemasının Hollywood’a taşınan aktörü Til Schweiger’ı ( Luke ) ve şimdilerde Jesse Eisenberg ile Resistance filminin başrolünde yer alacak olmasıyla gündeme gelen Matthias Schweighöfer’i ( Theo ) başrolüne yerleştiren Kod Adı : Sosisli , gücünü en çok Shweiger’den alıyor .
Luke ve Theo karakterleri birbirinden farklı olduğu ve birini beğenmeyip diğerini beğendiğimiz için değil !
Filmin en başında Theo’nun geçmişten bugüne nasıl biri olduğu anlatılıyor , böylelikle onu artık tanımış ve hedefini öğrenmiş oluyoruz .
Bu durumda filmin devamında Theo’nun kendiyle çelişmemesi ve arada savsaklayarak da olsa karakterinin üzerine katarak gelişmesi gerekiyor .
Ama filmin gidişatında pek de öyle olmuyor .
Theo sürekli tökezliyor , onun yerine utanmamızı sağlayacak kadar başına gelmeyen şey kalmıyor ve üstüne üstlük hiç de akıllanmıyor .
Tamamen şans eseri ve biraz da Luke’un sayesinde karakter amacına ulaştırılıyor . 
Luke , o sırada kendi karakter çizgisinden hiç ayrılmıyor : Maço ve gelenekçi bir baba ve eski eş ; her şeyini kaybetse de kendi olmaktan vazgeçmeyen ve kendinden emin bir polis .
Bunların üstüne kızı ve eski eşiyle olan iletişiminde gelişme gösterip kendi amacına ulaşmayı başarıyor .
Bu durumda izleyici de Luke konusunda yüzünde gülümsemeyle filmden ayrılabiliyor .   Mizah anlayışını Theo ve Luke’un zıtlığından alan Kod Adı : Sosisli , o keskinlikten kendine pay çıkararak güldürmeyi başarıyor .
Genellikle Theo’nun başına kötü şeyler geliyor ve kendini rezil rüsva ediyor , ama filmin güldürme kısmını Theo sırtlamıyor .
Onun başına utandırıcı bir şey geldiğinde Luke ortaya çıkıyor ve durum ile dalga geçerek komikleştiriyor .
Bunu karakterin yazılma tarzının yanında , Til Schweiger’ın iyi oyunculuğuna da kolaylıkla bağlayabiliriz .
Zaman zaman bu mizah anlayışını Taxi 5’in senaryo kurgusuna benzetmek mümkün .
Eğer ki , basit bir komedi yapmak istiyorsanız illa ki bir utanç verici , bir de zeki ve karizmatik karakteriniz olacaktır .
Denge bu şekilde sağlanır .
Kod Adı : Sosisli tökezlese de , esprilerin dozunu aşağıya doğru kaçırsa da bu dengeyi bir şekilde sağlıyor . 
Bir diğer yandan , filmin mizaha hangi bakış açısından bakılması gerektiğine karar verilememiş gibi görünüyor .
Bir yandan kadınları yeren bir bel altı mizah anlayışı hakimken , yardımcı rollerden Nicki’nin yardımıyla biraz da olsa denge sağlanıyor .
Filmin sonuna yaklaşana kadar filmin en zeki karakteri olan Nicki’yle ilgili ve onun Theo’ya aşık olması üzerinden salt bel altı espriler yapılırken , en sonunda Nicki’nin yaptığı feminist söylemle biraz da olsa senaryonun aşırı maskülenliği telafi edilmiş oluyor .
Bu konuda , her ne kadar karar verilemese de , en azından denge sağlanmış ve bir bakıma kimsenin kalbi kırılmamış oluyor . 
Aksiyonun dozunu bir saniye bile düşürmeyen Kod adı : Sosisli’nin , mükemmel olamayan senaryosuna rağmen , gayet sağlam aksiyon sahneleri bulunuyor .
Bu şekilde filmin hatalarına çok da bakmayıp kendimizi akışa kaptırabiliyoruz .
Kod Adı : Sosisli ile ilk yönetmenlik deneyimini gerçekleştiren Torsten Künstler’in de soğuk Alman sinema endüstrisinden uzaklaşıp Hollywoodvari bir iş çıkarmaya çalıştığını görüyoruz .
Hollywood’un göz boyayan görkemi , sağlam bir senaryoyla bağlansaydı daha iyi sonuçların alınabileceğini söylememiz mümkün .
Ama bu şekilde de keyifli zaman geçirmek için izleyebileceğimiz bir film ortaya çıkmış oluyor .
Özlem Yenilmez
