Yeraltı Peygamberi ( Un prophète ) ve Altın Palmiye kazandığı Dheepan gibi filmleriyle tanıdığımız Jacques Audiard , günümüz Fransız sinemasının en önemli yönetmenlerinden biri .
Hollywood’un kurtarıcı prensesi Megan Ellison’ın yapım şirketi Annapurna da ona ilk İngilizce filmini gerçekleştirme fırsatını sundu .
Sisters Biraderler  ( The Sisters Brothers ) geçtiğimiz Venedik Film Festivali’nde En İyi Yönetmen ödülüne layık görülmüş bir western .
Fakat tam alışık olduğumuz çeşit bir western sayılmaz . 
 
Önce filme adını veren Sisters biraderleri tanıtıyor bize yönetmen .
Eli ve Charlie .
Abi kardeş kiralık tetikçi , kelle avcısı .
Namları kendilerinden önce gitse de aslında sürekli didişen iki koca çocuk .
Peşine düşmeleri gereken yeni kişiyse Hermann Kermit adında biri .
Fakat işverenleri bu görevi sadece onlara vermemiş .
John Morris adlı bir dedektif de Kermit’i izliyor . 
 
İlk blokta iki ayrı hikaye aksı akıyor filmde .
Sisters kardeşlerin yolculuğu , iki karakter arasındaki tezat .
Deli dolu Charlie’nin , alkolik ve şiddete meyilli babaları yüzünden bu kadere mahkum oldukları inancı .
Eli’ınsa farklı biri olma çabası .
Yeni bir icat olan diş fırçasını kullanmaya başlaması .
Bir aile kurup yerleşik hayata geçme hayali .
Aile vurgusu filmde öne çıkıyor .
Bildiğimiz vahşi kovboylar çağı ve onun bitişinin emareleri bir arada .
Diş fırçaları , sifonunu çekebildiğiniz tuvaletler , lüks oteller .
Bu açıdan , Sisters biraderler üzerinden aslında bir çağın bitişini anlatıyor Audiard . 
 
Diğer aksta , Kermit ve onunla arkadaşlık kurup yakınına girmeyi başaran John Morris var .
Filmin varacağı yeri bu dinamik belirliyor .
Kermit bir kimyager ve nehirlerde altın bulmak için bir formül geliştirmiş .
Onun heyecanı , umudu önce Morris’i , sonra yolları onlarla kesişen Sisters kardeşlerin de hayatını değiştirir . 
 
Karakterler biraraya gelene dek , öykünün iki kanadı paralel olarak akıyor filmde .
Fakat bu iki kanat arasında çoğunlukla rastgele gidip geliyor senaryo .
Biraderlerden Kermit tarafına geçerken , bir ilişkilendirme , pas atma çabasını nadiren gösteriyor Audiard .
Bu da dağınık , yönetmenin nereye varmaya çalıştığını belirsizleştiren bir sonuç veriyor .
Böyle amaçsız ilerler görünen bir filmi takip etmek kolay değil .
Ne zaman ki öyküler birleşiyor , önce Morris’in sonra da kardeşlerin Kermit’le aynı hayali paylaşmalarına varıyoruz , işte Sisters Biraderler o vakit başka bir şeye dönüşüyor .
Umut bulaşıcıdır .
Karakterlerin umudu , değişme arzusu , seyirciyi de etkisi altına alıyor .
Ve bir western’den beklemediğimiz ölçüde duygusal , hatta sıcak bir filmle karşılaşıyoruz .
Eli’ın kendisine kırmızı bir şal hediye etmiş bir kadınla yaşadığı romantik yakınlaşmayı bir fahişeyle tekrar etmeye çalışması bile insanın kalbini kırabiliyor .
Audiard’ı bir western yapmaya iten de öyküsünün bu insani tarafı olmalı . 
 
Hedefine ulaşması biraz vakit alan filmlerden Sisters Biraderler .
Ancak bıraktığı etki kuvvetli .
Başta John C. Reilly olmak üzere ; Joaquin Phoenix , Riz Ahmed ve Jake Gyllenhaal gibi güçlü aktörlerden mütevellit oyuncu kadrosunun da bu etkide payı büyük şüphesiz .
Audiard’ın en iyilerinden diyemeyiz ama özellikle western sevenleri tatmin edecektir .  
 
Twitter : aliercivan
