Başarılı bir kaçış planı yerleşim , rutin ve yardıma bağlıdır .
Peki , herkes dışarı çıkmayı başardı diye bu plan gerçekten başarılı sayılır mı ? 
Kaçış Planı'nın ilk filminde Sylvester Stallone'nin zekasını ve yumruklarını verdiği Ray Breslin , hayatını hapishanelerden kaçarak kazanan biridir .
Tüm hapishanelerin sistemini çözmek , açığını bulmak ve kaçmak üzerine kurulu hayatı tabii ki zorlu bir hapishane ve Ray'e kurulan tuzaklar yüzünden tepetaklak bir hal alacaktır .
Ama Breslin'in her şeyi tamamdır : Yerleşim planını , hapishanenin rutinini ezbere biliyor ve yardımı da sağlam yerlerden alıyordur .
Tüm bunların üstüne bir de Sylvester Stallone ve Arnold Schwarzenegger'i bir arada görmek izleyici için nimet gibi bir şey .
Her şey tamam , peki sorun nerede ?
Kötü adamlarda .
Kötü adam denildiği zaman insan sarrafı olmuş , iyilerin akıllarının labirentlerini çoktan çözmüş ve onlardan bir adım ötede olan insanlar gelir .
Ne kadar zorlu kötü adamlar olursa o kadar da etkileyici “iyiler” olur .
Ama Kaçış Planı'ndaki kötü adamların dünyadan haberi yok gibi görünüyor .
Eğer ki izleyiciyi kendinize bağlamak istiyorsanız biraz aksiyon , biraz zeka , biraz da farklı bir senaryo popcorn filmleri için çoğu zaman yeterli olur .
Anlatmak istediğim üzere , bu üçüncü filmi de gelecek olan iki filmlik seride kuralların ikisi var olup , diğerinin esamesi okunmuyor . 
Kaçış Planı'nda her ne kadar bazı şeyleri konuyla ya da birbiriyle bağlayamasanız da artıları eksilerinin çoğunu götürüyor ve geriye izlerken eğleneceğiz bir yapım ortaya çıkıyor .
Ama asıl konu olan “Kaçış Planı 2 : Hades”e gelirsek , durum tamamen değişiyor .
İlk filmin akıcılığı ve merak uyandırıcılığından uzaklara savrulup gidiyoruz .
Çünkü bir yandan aklımızdaki soruları durdurmaya çalışırken , diğer yandan filme odaklanmak imkansız . 
Ray Breslin'in artık kendi ekibi ve ekibin başında da dünyadaki en iyi güvenlik uzmanlarından biri olarak kendisi vardır .
Bu yeni ekip ile birlikte bir anda kendimizi yepyeni bir tuzağın içinde buluruz ve o sırada ne olduğunu anlamamız mümkün değildir .
İzleyicinin biraz düşünerek rahatlıkla çözebileceği sırlara sahip olan ve yalnızca " teknolojik " demekle yetinemeyeceğimiz bir hapishanenin metalik duvarlarına kısılırken , bir yandan da aklımızdaki " Acaba şöyle mi ? Yoksa böyle mi ? Yok , yok kesin başka bir şey var . " sorularıyla boğuşuyoruz .
O da ne ?
Birden duraklıyoruz : Bir dakika !
Süre ilerledikçe filmin izleyiciye ikna edici argümanlar vermediğini fark ediyoruz .
Üstelik ikinci filmin , ilkinin devamı niteliğinde olması için çok az bağlantı bulunuyor .
Bir devam filminde illa ki aynı karakterler üzerinden devam etmek zorunda olmayabilirsiniz .
Ama oyuna yeni birilerini katıyorsanız , onların neden orada olduğunu , kim olduklarını anlatmak zorundasınız .
Eğer anlatmazsanız , izleyicinin filme devam etmesindeki en önemli etkenlerden biri olan kendilerini filmin karakterlerine yakın hissetmelerini engellemiş olursunuz !
Bu durumda karakterlerin yaşamaları ya da ölmeleri izleyici için pek bir şey ifade etmez .
Senaryo , karakterleri anlatmıyor değil ; ama ikna edici olmayı başaramıyor , hatta ekibin her bir üyesinin gökten zembille indiğini düşündürmekten kaçamıyor .
Üstelik , Kaçış Planı'nın başrolünü Ray Breslin'den alıp Shu karakterine vermek için birilerinin gelip " Bu adam efsane " deyip parmakla işaret etmesi yeterli değil .
Senaryonun da bu adamın efsane olduğunu anlatması ve açıklaması gerekir ; olayların bu adamı efsane yapması gerekir .
Ama , film boyunca Shu'yu direkt olarak statü çöküşünün içinde görüyoruz .
Yükselmiş halini göremedik ki , düşüşü etkileyici olsun ! 
Kaçış Planı 2 : Hades'te bazı karakterlerin neden var olduklarını dahi bilemeyebilirsiniz .
Jaime King , diğer kadın oyunculara göre biraz daha ön planda olsa da , onu da tanıyamadan film elimizden kaçıp gidiyor .
King'in ön planda olmasını da Sylvester Stallone'nin yanındaki kadın kontenjanının boş olmasına bağlamamak elde değil .
Akla gelen bir diğer soru da , elinizde Guardians of the Galaxy’den Dave Bautista gibi inanılmaz eğlenceli ve popüler bir oyuncu varken , neden en iyi kozunuzu kullanmak yerine onu kenara itersiniz ?
Bautista film boyunca tam olarak kenara saklanmıyor , ancak ana karakterlerle onun arasında bağ kurma konusunda izleyiciyi zorluyor . 
Karakter sorununu aşıp kendinizi aksiyona mı bırakmak istiyorsunuz ?
Bırakın film akıp gitsin .
Hiçbir soru sormayın , tüm mantığı bir kenara bırakın , hapishanenin hareketli labirentlerinde kaybolun , yumruklar sağa sola isabet etsin ve bunun keyfini çıkarın .
Hades sizi hem heyecanlandıracak , hem merak ettirecektir .
Durun bir dakika !
Gözüm bir yere takılıp duruyor ; acaba nereye ?
Efektlere !
Sanki , eski kafayla çalışan Breslin'in elinden çıkma gibi bir teknoloji ve görsellikle karşı karşıyayız .
Bir diğer deyişle , hayal gücünde biraz eksiklik var gibi !
" Umarım yeterli bütçe olmaması yüzündendir , umarım bu çizgi filmvari CGI kullanımı bilinçli değildir " derken film bitiyor .
Hem de bir anda bitiyor .
Bir " hoşçakal " ı hak ediyorduk oysa ki .
Bu filmde merak ettiğimiz şeylerin sorumluluğunu gelecek filme atıp kaçmak işte bu kadar kolaymış .
O anda , yüzünüzde oluşacak anlamsız ifadeyi hayal etmek çok da zor değil . 
 Özetlemek gerekirse Kaçış Planı 2 : Hades , akıllıca oynanması ve kazanılması gereken bir Go oyunu olabilecekken , yavaş yavaş sönmekten kendini alamıyor .
Ama bıraktığı açık kapılarla , karakterlerimizi üçüncü filmde daha büyük bir olayın içinde bulacağımız gerçeğiyle birlikte , daha iyi manevralar yapan bir film beklemekten kendimizi alamıyoruz .
Özlem Yenilmez
