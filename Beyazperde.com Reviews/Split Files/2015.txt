Alexander Trocchi'nin romanından uyarlanan 2003 yılı yapımı Tutku Nehri , McGregor'un popülaritesinden yararlanmak amacıyla nihayet sinemalarımızda .
Limandan nehir yardımıyla yük taşımacılığı yapmakta olan teknelerden birinde işçi olarak çalışan Joe'nun cinsel dünyası üzerine bir film Tutku Nehri .
Gücünü geriye dönüşlerle bezeli kurgusal yapısından alan bir roman uyarlaması olması açısından , ipuçları toplamaktan ve erkenden sonuca ulaşmaktan haz alan seyirciler için keyifli bir macera sayılabilmesine rağmen , bir sinema salonunda bulmaca çözmek zorunda kalmaktan hoşlanmayanlar için neredeyse bir işkenceye dönüşebilen Tutku Nehri , cinayet , aşk ve ihanet üçgeninde dönen orta halli bir drama .
Teknenin sahibi olan karı kocanın , Les ve Ella'nın hayatları , yanlarına aldıkları rıhtım işçisi Joe tarafından değiştirilir .
Ella'nın cinsel özgürlüğünün peşinden gitmesi ve eşine ihanet etmeye başlamasıyla filmin gerilimi bir hayli artar .
Joe'nun geçmişine ait gizemli gerçeklerin - açılışta - nehirde bulunan kadın cesedi ile ilişkilendirilmeye başlamasıyla , heyecanın dozu giderek fazlalaşır fakat geriye dönüşler , o kadar karmaşık bir kurguyla beyazperdeye aktarılıyor ki , bu klostrofobik İskoç hikayesinin bir karabasana dönüşmesi yeterince sağlanamıyor .
Rıhtımda cesedi bulunan Cathie adlı genç kızın geçmişine ait görüntülerinin filmin zamansal çözümünü zorlaştırdığını söylemek mümkün , böyle olunca da Joe'nun aşağı yukarı iki - iki buçuk yıllık bir süreye sıkıştırılmış hikayesinin kronolojik bir dökümünü yapma çabasının seyirciyi bir hayli yoracağını itiraf etmek gerekir .
Özellikle kurgusal manada geriye dönüşler ve ileri sıçramalar arasındaki belirsizlik yorucu bir unsur olarak kendini gösteriyor .
Tutku Nehri , karakterlerin değiştiği , meyvenin / suçun değiştiği bir tür Adem ve Havva hikayesine atıfta bulunuyor .
Cinsel açlık ve beraberinde getirdiği toplumsal başkaldırının sonuçlarına dair bir hikaye , genç bir Adam'ın Atlantik Eve ile beraberliği üzerinden aktarılıyor .
Ella ve Joe'nun beraberliğinin sürüklendiği nokta ise yer yer Jean Vigo'nunL'Atalante'sini hatırlatıyor .
Eşini ve işini yavaş yavaş yitirmekte olan Les'in içine düştüğü içler acısı durum da cinayetle bağlantılı olma olasılığına sahip olmaya başlarken , filmin ortalarında erken bir final gerçekleşiyor .
Bugünkü popüler sinemanın yaygın kullanım tarzına tamamen aykırı olan bu durum , hikayeyi bir anda gizemli bir cinayet filmi yapaylığından gerçek hayatta karşılaşılabilecek istenmeyen olaylar silsilesi çizgisine kaydırıyor .
Joe'nun , masum cinayet sanığını kurtarma çalışmaları ve istenmeyen sonuçları da gerçekle birebir örtüşme ihtimali olan olaylar .
Filmin en önemli özelliği de , ki romandan kaynaklanıyor olsa gerek , izleyicisinin boşluklarına vuran , beklenmedik gelişmeleri .
İskoçya'nın su kanallarındaki muhteşem görüntü çalışması ile hikayenin geçtiği zaman dilimini kestirmeyi engelleyen mekan ve dekorları Tutku Nehri'nin hem avantajı hem de dezavantajı ; çünkü bu teknik çalışmalar , kurguyu büsbütün karmaşaya sürükleyen asıl öğeler .
Cinsel gücünün zirvesindeki Joe'nun hayatından gelip geçen onca kadını birbirinden ayırmayı zorlaştıran karanlık görüntü çalışması , bir yandan Glasgow limanlarının ağır işçilerinin içinde bulunduğu acı durumu gözler önüne sererken , öte yandan da ister istemez , seyircisini hikayeden koparmayı da başarıyor .
David Mackenzie'nin yönetmenliğini üstlendiği Tutku Nehri , cüretkâr sahneleriyle seksist olarak bile nitelendirilebilecek , her yaştan insana hitap etmeyen kompleks bir drama .
Swinton ve McGregor'un akılda kalıcı performansları vegirift senaryosuyla , ada edebiyatına ve sinemasına ilgi duyanları tatmin edebilecek bir Avrupa filmi .
