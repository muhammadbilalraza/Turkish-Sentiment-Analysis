İnsanlık tarihinin en çok merak edilen ve belki de en çok korkulan gizemleri arasında yer alan Mısır piramitleri sadece tarihçiler ve arkeologların değil , sinema sektörünün de merkezine oturmayı başardı .
Mummy filmi ile siyah beyaz dönemin en ürkütücü örneğini bizlere sunan Hollywood , o dönemden beri kesintisiz olarak benzeri içeriklere sahip yapımlarla karşımıza dikildi .
Bunların bazıları ciddi anlamda rahatsız edici , korkutucu olmayı başarırken , bazıları da maalesef hatırlanmamak üzere sinema dünyasının karanlık köşelerinde kayboldu .
Piramitin Laneti ise tam anlamıyla bu iki düzlemin ortasında kalırken , belki delicesine korkutmasa da gerilim düzeyini yüksek tutup , özenle yaratılan atmosferi sayesinde içine çekmeyi ziyadesiyle başarmış .
Geçtiğimiz yılın başarılı korkusu Derin Kabus  ( So Above , So Belov ) ve korku sinemasına adını çoktan yazdıran Cehenneme Bir Adım  ( The Descent ) ile aynı ruhu taşıyan Piramitin Laneti , alışkın olduğumuz bir hikayeyi , bir parça tarih bilgisiyle harmanlayarak , ilgi çekici bir şekle sokmuş .
Konu hepinizin tahmin edebileceği bir akışa sahip .
Arkeoloji tarihinin en önemli keşfine imza atan bir ekip , meraklı ve rayting odaklı bir gazeteci ile kameramanı ve dünyanın şimdiye kadar görmemiş olduğu bir forma sahip ürkütücü piramit .
American Horror Story adlı TV serisiyle kendisine hayran bırakan Denis O'Hare ve arkeolog kızını canlandıran Ashley Hinshaw’ın başı çektiği ekipte , oyuculuk performansları dikkat çekici seviyelerde geziniyor .
Bu konudaki ağır top ise tahmin edebileceğiniz gibi soğukkanlı oyunculuğuyla O’Hare oluyor .
Gazeteci Sunni olarak bizleri selamlayan Christa Nicola ise sinirlerinizi bozacak kadar güçlü bir “ medya maymunu” yaratmış .
Projenin başındaki isim türün sevenleri için pek de yabancı sayılmaz .
Elijah Wood’un muazzam bir performansla ( her ne kadar yüzünü pek görme şansı bulamasak da ) karşımıza çıktığı yeniden çekim Manyak’ın senaryosunu yazan bir isim , Grégory Levasseur .
Senarist , Piramitin Lanet filmiyle birlikte ilk yönetmenlik deneyimine imzasını atmış .
İsmin en başarılı olduğu nokta , daha önce de dile getirdiğim gibi atmosfer yaratmadaki başarısı ve klostrofobisi olan seyirci için gerçek bir işkenceye dönüşecek bir mekanı hayata geçirmesi olmuş .
Toplamda 6,5 milyon gibi cüzi bir bütçe ile kotarılan yapım , yönetmen Levasseur’un da katkısıyla , abartıya ve bolca CGI’a boğulmadan kendini izletecek bir çalışma .
Lakin Piramitin Laneti’nin muzdarip olduğu ciddi bir sıkıntısı da mevcut : senaryosu .
Korku ve gerilim türüne aşina olan seyirci için heybesinde çok büyük sürprizler taşımayan film , maalesef ki klişeler konusunda ilk dakikasından itibaren sabıkalı oluyor .
Belki sizi korkutacak şok sahnelerini hemen ön göremiyorsunuz ancak , ilerleyen sahnelerde neyin olup neyin olamayacağını öyle ya da böyle tahmin edebiliyorsunuz .
Kıssadan hisse , Piramitin Laneti , atmosfer yaratmadaki becerisi , Eski Mısır tarihi ve kültürüne meraklı olanlar için sakladığı küçük silahları ve ilgi çekici hikayesiyle şans verilmesi gereken bir eğlencelik olmuş . burcinaygun@gmail.com
