Geçtiğimiz Cuma vizyona tam 9 yeni film girdi .
Bu filmlerin 6 tanesi ise Türk filmiydi .
Uzun zamandır merakla beklenen Altın Ayı ödüllü Bal , geçtiğimiz günlerde ertelenmiş ve nihayet vizyonda olan Son İstasyon , daha önce festivalde izleme şansı bulduğum Türk Bulgar yapımı Şark Oyunları gibi filmlerin arasında , En Mutlu Olduğum Yer , uzun ve ilginç ismi , dizilerden tanıdığımız oyuncu kadrosu ve basında yer alan sevişme sahnelerinin bolluğu haberleriyle ilgi çekiciydi doğrusu .
Film , Kağan Erturan'ın ilk uzun metraj filmi .
Bir ilk film olarak beğeniyle izlediğim bu yapım , bana ilk sahnelerde , daha çok kısa filmleriyle tanıdığımız Selim Evci'nin ilk uzun metrajı İki Çizgi'yi anımsatmıştı , bir yol filmi olması ve modern kadın erkek ilişkisine eğilmesi sebepleriyle .
Fakat daha sonra film , bu benzerliği unutturarak kendi atmosferini ve üslubunu tanıtmaya başladı seyirciye .
Filmle ilgili dikkatimi çeken ilk şey , olayların çok hızlı gelişiyor olduğuydu .
Son zamanlarda izlediğim bir çok filmde bu dikkatimi çektiğinden , artık sinemada hikayelerin en can alıcı yerlerine bodoslama dalmak mı moda oldu diye düşünürken , bu filmin hikayesinde birşeylerin çok hızlı gelişiyor olmasının , aslında özellikle bir yeri olduğunu farkettim .
Film sarı sarı başaklar içinde koşup oynayan bir kız çocuğu görüntüsünden sonra İstanbul'da bir partide başlıyor .
Eğlenen , danseden insanlar görüyoruz , genelde yüksek tabakadan insanlar , içki içip sohbet ediyor , dansediyorlar .
Partide barmaid olarak çalışan Elif isimli bir kızı izliyoruz bir süre , sonra da Kemal isimli uzun boylu , dikkat çekici , yakışıklı ama suratı asık bir adamı takip ediyoruz .
Yaşça kendinden büyük bir kadınla ve yanındaki mafya kılıklı adamla nahoş bir selamlaşmadan sonra bardan bir içki alıyor ve bar ortamından dışarı çıkıyor .
Elif te aynı şekilde , kalabalıktan , insanlardan , sahte sohbet ve gülüşmelerden sıkıldığını belli eder şekilde dışarı çıkıyor ve Kemal'in çimlerde oturmuş usulca ağladığını farkediyor .
İster istemez sohbet etmeye başlıyorlar .
İkisi de 25-30 yaşlarında var ya da yoklar ve yaşadıkları hayattan sıkılmış oldukları , mutlu olmadıkları belli .
İkisi de neredeyse sarhoşlar .
Hayat üzerine konuşmaya başlıyorlar ve Kemal Elif'e " en mutlu olduğun yer neresi " diye soruyor .
Elif de ona çocukluğunun geçtiği eski Foça'yı anlatıyor .
İkisi de o anın büyüsüne kapılıyorlar ve bir çılgınlık yapıp arabaya atladıkları gibi Foça'ya gidiyorlar ama İstanbul'da bıraktıkları hayat onları takip ediyor , hem de bir sürü belayla birlikte .
En Mutlu Olduğum Yer , yollarda geçen bir macera filmi .
Aynı zamanda bir " modern kadın erkek ilişkisi " izliyoruz ve bu ilişkinin kişilerini tek tek çözümlüyoruz bir bakıma .
Aslında yönetmen filmde olayları çabucak başlatırken ve bu iki insanı yollara çıkarırken biz izleyiciden , bu ikilinin tanıştığı dönemin , belki biraz da tesadüfen " bu hayatta ne yapıyorum , kimim , neyim , hayatımı düzene koymam gerek , belki de kaçmam gitmem gerek " dedikleri bir döneme rastgeldiğini anlamamızı ve buna inanmamızı bekliyor .
Yolda giderken konuştukça , otel odasına yerleşip sohbet ettikçe geçmişleriyle yüzleşiyorlar , ağlıyorlar , kavga ediyorlar , birbirlerini anlıyorlar , sarılıyorlar , sevişiyorlar , aslında hayat bu iki insanı cımbızla çekip çıkarıyor ve Foça'ya atıyor , " haydi burada hem tanışın , hem de kendinizi bulun " diyor adeta .
Yazının başında İki Çizgi'yle olan benzerliğini söylemiştim filmin ama hikayenin gidişatında bu benzerliğin kaybolduğunu söylemiştim .
En Mutlu Olduğum Yer , özellikle bir açıdan çok tatmin ediyor beni , bu film de bir çok sanat filmi gibi " sıradan " ın üzerine gidiyor , bu film de adeta hayatın içine bir kamera sokup gerçeği gösteriyor , bu film de sosyal gerçeklere , toplumun bazı konularda kabuğunu yırtamamışlığına , bireylerin bazı noktalarda asla büyüyememesi ve kendini büyütmeleri için yollara çıkma ihtiyacı duyduğuna dem vuruyor , bu film de kent hayatı ile doğal hayat arasındaki farkı öne koyuyor , bu filmde de amaçsız bir yolculuk aslında çok büyük amaçlara çıkıyor vs ama bu filmde , benzer bir çok filmde tercih edilen , konuşmayan , anlatmayan , sadece gösteren ve yapay bir üslup yok .
Filmde en çok alkışlanması gereken şeylerden biri diyalogların ve oyuncuların doğallığı .
Bir çok filmde , " kamerayı hayatın içine soktuk , gerçekçiliğin peşindeyiz " derken aslında çok yapay bir üsluba düşülüyor , burada ise hayatın içinden diyaloglar , rahatsız etmeyen , yerinde küfürlü konuşmalar , doğal oyunculuk , filmin sıcacık olmasını sağlamış .
Aksiyonun da eksik olmaması , filmi sıkıcı , boğucu bir film olmaktan uzaklaştırmış iyiden iyiye .
İki Çizgi'nin en büyük eksikliği buydu bence , çok başarılı çekimlere ve iyi bir fikre rağmen , doğal olayım derken gereksiz , sessiz , uzun ve bir yere varmayan sahneler , yapay bir anlatım dili vardı .
Filmle ilgili basında çıkan sevişme sahneleri bol haberi ise , bana kalırsa abartılmış bir yorum .
Hayatımızın içinde doğal olarak yer alan cinsellik , böyle bir filmde de olması gerektiği kadar yer almış .
En Mutlu Olduğum Yer , teknik olarak da temiz bir iş .
Filmin geçtiği mekanlar özenle seçilmiş , kurgu , müzikler , kamera açıları oldukça başarılı ve yerinde .
Filmle ilgili yapılabilecek tek eleştiri , hikayenin sonunda ikilinin başındaki belaların , inandırıcılıktan uzak bir şekilde çözülmesi ve kolayca sonuca ulaşması .
Bu kadar gerçekçi bir filmin çözülme noktasını da gerçekçi bekliyor insan ama o kadar kusur kadı kızında da olur .
Bu kadar çok Türk filmi çekilen bir dönemde , aradan sıyrılan , kaliteli ve şans verilmesi gereken bir yapım .
