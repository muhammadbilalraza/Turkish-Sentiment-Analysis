Rüzgarın Oğlu’nun orjinal ismi olan Race , hem ‘ırk’ , hem de ‘yarış’ olarak tercüme edilebilecek iki değişik anlama sahip .
İlk bakışta epik bir biyografik film için gayet basit bir isim gibi gelebilir , fakat konu 1930'lu yılların başında dünyanın en hızlı insanı olan efsanevi Afrikalı - Amerikalı atlet Jesse Owens’ın ( Stephan James ) her tür ırk bariyerini geçerek 1936 Berlin olimpiyatlarındaki başarısı olduğunda bu iki anlamlı isim gayet yerinde görünüyor .
Filmin isminin ‘yarış’ tarafı tabi ki daha bariz , daha fiziksel bir anlama sahip .
Film , 1933 yılında fakir bir siyahi aileden gelen Owens’ın atletik diploma ile Ohio State University’e gitmesi ile başlıyor .
Okula başlamadan önce bile dünyanın en hızlı insanlarından biri olduğunu kanıtlayan Owens’ın , tutkulu ve sert koçu Larry Snyder’ın ( Jason Sudeikis ) yardımıyla olimpiyatta yarışma imkanı giderek yükselir .
Filmin ‘yarış’ tarafı , her ne kadar spor biyografisi türüne bariz bir orjinallik getirmese de , koşmanın , dünyanın en hızlı insanlarından biri olmanın yarattığı zen odağı tutkulu diyaloglar ve ilginç görselliklerle aktarıyor .
Owens’ın koşu başladığı anda dünyanın geri kalanının nasıl yok olduğunu , dünyevi problemlerin , ırk ve kültür farklılıkların geride kaldığını , o anda önemli olan tek şeyin koşmak olduğunu açıkladığı monolog , bütün yaşamını adadığı sporun onun için neden bu kadar önemli olduğunu Stephan James’in duygulu performansı ile etkileyici bir biçimde aktarıyor .
Owens ve Snyder arasındaki sert ama sevgi dolu koç - atlet ilişkisi , James ve Sudeikis arasındaki kimya sayesinde filmin duygusal çekirdeğini yaratıyor .
Filmin isminin ‘ırk’ anlamına geldiğimizde ise tahmin ettiğimizin ötesinde bir derinlik sunuyor hikaye .
Tabii ki 1930'lu yıllarda açık bir ırk ayrımına sahip olan ABD’nin Owens’ın başarısına problemli bir biçimde tepki göstereceğini biliyoruz , ve film bu meseleyi bilindik bir biçimde aktarıyor .
En son 42 gibi filmlerde aynı meselenin incelendiğini izlemiştik ve Rüzgarın Oğlu , bu bakımdan pek bir yenilik katmıyor ABD ırk meselesine .
Fakat hikaye ABD Olimpiyat Kurulu’nun Hitler Almanyası’nın ırkçılığını protesto etmek için Berlin olimpiyatlarını boykot edip etmeyeceğine odaklandığında gayet ilginç bir çelişki oluşuyor .
İkinci Dünya Savaşı’ndan beş yıl önce Hitler’in ne kadar tehlikeli olduğunu bilen ABD’nin olimpiyatı boykot etmek istemesi mantıklı .
Fakat diğer yandan açık ırkçılık yapan bir ülkenin ırkçılık yaptığı için başka bir ülkeyi boykot etmesi orjinal bir çelişki yaratıyor hikayede .
Olimpiyat yetkilisi Avery Brundage ( Jeremy Irons ) Berlin’i ziyaret ederek Almanya’nın ırkçılığını eleştiriyor , fakat aynı zamanda kendi ülkesinin ırkçılığı ile yüzyüze gelmek zorunda kalıyor .
Rüzgarın Oğlu , bir Jesse Owens biyografisi olmak yerine politik ve kültürel bakımdan önemli olan Berlin Olimpiyatı'na odaklanan bir spor filmi olsaymış daha oturaklı bir hikaye yapısına sahip olabilirmiş .
Neredeyse iki buçuk saat olan film uzunluğunu hissettiriyor , özellikle olimpiyatla ilgisi olmayan , Owens’ın kişisel hayatına odaklanan alt - konulara fazla girdikçe .
Bu efsane atletin hayatının bütün taraflarını incelemenin önemini azımsamak zor , fakat aynı zamanda hikayenin en ilginç tarafının Owens’ın koşmak üzerine olan tutkusu ve Berlin olimpiyatındaki başarısı olduğu da bariz .
Owens’ın olimpiyat macerasına odaklanan 90-100 dakikalık bir film olarak daha başarılı olurmuş kanımca Rüzgarın Oğlu .
Yönetmen Stephen Hopkins , 90'lı yıllarda yüksek bütçeli aksiyon filmlerinden tanınan bir isim .
Hopkins , her ne kadar halen yoğun bir biçimde çalışsa da , daha çok televizyon dizilerini yönetiyor geçenlerde .
Yönetmenin televizyon deneyimi Rüzgarın Oğlu’na biraz düz ve yavan bir görsel yapı kazandırıyor .
Filmin yarattığı 1936 Berlin’i gayet etkileyici , fakat son dönem televizyon dizilerinde benzeri kalitede görseller de görüyoruz .
Belki de bu proje sinema için değil de , bir mini - dizi olarak yaratılsaymış hem görsel bakımdan daha uygun olurmuş , hem de senaryonun yakalamaya çalıştığı bir sürü kişisel ve politik mesele için daha çok zaman olurmuş .
Fakat buna rağmen Rüzgarın Oğlu , bu önemli hikayeyi gayet tatmin edici bir biçimde aktaran bir film .
