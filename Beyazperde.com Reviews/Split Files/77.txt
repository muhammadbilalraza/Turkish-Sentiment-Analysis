Almanya’nın tartışmalı ve aykırı müzik grubu Rammstein’ın video klip yönetmeni olarak da bildiğimiz  Alman senarist ve yönetmen Philipp Stölzl , taze filmi Satranç ( Schachnovelle ) ile bu Cuma sessiz sedasız ülkemiz sinemalarında arz - ı endam ediyor .
Avusturyalı yazar ve entelektüel Stefan Zweig’in en popüler romanlarından olan Satranç’tan uyarlanan yapım , bir ‘Avrupa sineması - festival filmi’ kategorisinden çok daha fazlasını hak ediyor … 
Yolu Hollywood’a düşmediğinden olsa gerek
- Rammstein harici - pek magazinsel bir isim olmayan Philipp Stölzl , filmografisi itibariyle yaşanmış öykülerden , biyografik hikayelerden beslenmeyi tercih eden bir yönetmen .
Geniş kitlelerce tanındığı Kuzey Yamacı’ndan ( 2008 ) itibaren ,  Goethe !
( 2010 ) ve The Physician ( namı diğer İbn - I Sina : Hekim  - 2013 ) filmlerinde de bu duyguyu yoğunlukla hissettiğimiz yönetmen , bu sefer iyi bilinen bir 20yy . yazarını alıp onun en iyi bilinen eserlerinden birini , farklı bir kurguyla beyazperdeye uyarlıyor .
Kısa bir ansiklopedik hatırlatma yapalım : 1941 tarihli ve aslında novella diyebileceğimiz Satranç daha önce Gerd Oswald imzalı Brainwashed ( 1960 ) ,   Çek yapımı Šach mat ( 1963 ) ve yine bir Çek yapımı olan The Royal Game ( 1980 )   adıyla sinemaya uyarlanmıştı .
Sinema tarihinin tozlu sayfalarında kalan bu klasik uyarlamaları yeni neslin seyredebileceğini düşünmek en basit anlamda naiflik olur ; o zaman Stölzl’in yeni nesil Alman işi Satranç’ına göz atalım … 
Öncelikle Zweig’ın her karaktere yaklaşık aynı süreyi verdiği dengeli metnini alarak , senaryo omurgasını %85 itibariyle başkarakterimiz Dr .
Josef Bartok’un üzerine oturtuyor senarist Eldar Grigorian , ki çok doğru bir tercih .
Sinefillerin Bak Kim Döndü ( Er ist Wieder Da - 2015 ) filmindeki Adolf Hitler karakterinden hatırlayacağı Oliver Masucci’nin tek kelimeyle muhteşem biçimde canlandırdığı avukat Josef Bartok , metinsel düzeyde pek anlaşılmasa da aslında Satranç romanın da odak ismidir .
Fakat Zweig , dünya satranç şampiyonu Mirko Czentovic’in kapalı kutu dünyasına da öyle kapsamlı yer verir ki , Bartok’un Gestapo zulmü altındayken yaşadığı kişilik bölünmesi , birinci ağızdan gelen bir anlatımla bir ‘halüsinasyonlar alemiymiş’ gibi kalır .
Oysa Eldar Grigorian’ın elinden çıkan senaryoda Philipp Stölzl bir insan zihninin ve ona bağlı olarak bedenin yaşayabileceği en büyük kırılımlardan birini muazzam bir görsellik ve anlatım diliyle beyazperdeye taşıyor .
Bunu yaparken de başrol Oliver Masucci’yi tabiri caizse lime lime bölüyor gözlerimizin önünde . 
Gerek Gestapo'nun karargâhı olarak kullandığı Metropole Oteli’ndeki hapis günleri olsun , gerek sonrasında çıktığı gemi yolculuğunda yaşadığı zihinsel bölünmeler olsun seyirci Bartok’un peşini bir an olsun bırakmıyor , neredeyse onun önce dolan sonra boşalan zihninin kıvrımlarında beraber geziniyor .
Yahudi olmamasına rağmen Nazilerin zulmüne maruz kalan Josef Bartok ile müthiş bir özdeşlik kuran seyirci , bir insanın ‘akli bütünlüğünü yitirme noktasına’ nasıl taşınabileceğine bir kez daha şahit oluyor .
Mütevazı bir yapımda muazzam bir insanlıktan çıkma ve delilik hali …
Bütün bunlar olurken de satranç tahtasında kim piyon , kim kale ya da kim şah - mat çekiyor orasını çözmek size kalmış … 
Teknik açıdan değerlendirdiğimizde de bu ruhsal bölünmeyi destekleyen görsel efektler de oldukça yerinde kullanılmış ; özellikle otel odasındaki sınırları kaybetme anları ve gemideki satranç masası sahneleri filmin görsel çıtasını da yukarı taşıyor .
Hatta Bartok’un kendisiyle baş başa olduğu kamarasında onun zihninin içine girip sorgu günlerine dönüşümüz ama aradaki gerçek - halüsilasyon algısının kaybolması insanın tüylerini diken diken ediyor .
Ödüllü dönem kostümleri ve sanat yönetimi de cabası . 
Uzun lafın kısası senenin son vizyon haftalarına girerken “Bu yılın en iyisini halen seyredemedim” diyorsanız Alman yapımı Satranç sınırlı salon sayısı ile vizyonda .
Sağlık önleminizi alın ve yıl bitmeden mutlaka seyredin ! 
Twitter . com / duygukocabayli
