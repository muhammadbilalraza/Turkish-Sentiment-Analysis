Kişisel olarak senaristi ve yönetmeni aynı olan filmleri seviyor olmam , korku filmlerine olan önyargılı bakışıma rağmen meraklandırmıştı beni bu film için .
Önyargı ise şu , ya Japon'dan bozma korku filmleri , ya da efektle korkutan filmlerden gına geldi .
Son zamanlarda sadece Testere serisini çok etkileyici bulduğumu söyleyebilirim , o da korku filminden çok " psikolojik sert gerilim " gibi tanımlanabilir belki .
Liv Tyler'ın başrolde oluşu da güzellerin ve yakışıklıların kaderi olan " rolün hakkından gelebilir mi ki " sorusunu gündeme getiriyor bu filmle ilgili .
Fakat filmi izleyince yönetmenin bu bebek yüzlü kızımızı niye seçtiğini anlamak zor olmuyor .
Tyler , dehşeti ve çaresizliği oldukça başarılı mimiklerle hayata geçirmiş , ağlamaklı bakışlar o bebek suratta çok doğal durmuş .
Yapı olarak da iri olduğundan , kaçmak , kendini korumak gibi efor gerektiren durumları iyi kotarmış .
Filme geri dönecek olursak , konu itibariyle " Diğerleri " benzeri olduğunu duyarak gitmiştim ama tek benzerlik bir evin içinde bitmek bilmez bir gerilimle saklambaç oynayan ve birbirlerine korku saçan insanlar , diyebiliriz .
Bu benzerliğin dışında " Diğerleri " gibi başarılı bir filmle aynı kefeye konacak nitelikte olmasa da , " Ziyaretçiler " , korkutmayı , germeyi hedefliyor ve bunda da başarılı oluyor .
Film başlarken bir çifte odaklanıyoruz ve bu çiftle ilgili bilmediğimiz bazı şeyler var , aralarının neden bozuk olduğu belli olmayan bir çift , neden ağlamış olduğu belli olmayan bir kadın .
Bu merak öğeleriyle geçen dakikalar boyunca filmin tüm geriliminin çiftin geçmişte yaşadığı bir şeylerle ilgili olduğunu sanıp , karakterleri daha yakından tanımaya başlayacağınızı sanıyorsunuz ki , evde görünmeye başlayan maskeli tipler ve yaşanan tuhaf durumlar , çiftle ilgili daha fazla bir bilgi vermeyi bırakıp tamamen o ana odaklıyor bizi .
Bu anlamda gereksiz karakter analizlerine girmemesi ve işimize yaramayacak bilgiler vermemesi gerçekten de bir artı filmle ilgili .
Çift en gergin anda çaresizce çıkış yolu ararken , erkeğin kadına geçmişte söylediği küçük bir yalan ortaya çıkıyor ki , bu detay belki biraz da geçmişle ilgili bilgi verelim diye konmuş ama buradan yönetmeni temin ederim ki o detayı vermese bile olurmuş .
Müzik , ses efektleri , klişe de olsa her zaman etkili olan birkaç detay ( sallanan boş bir salıncak , arkasından ne çıkacağı belli olmayan perdeler . ) bir araya gelince gerçekten de her anında diken üstünde oturtan bir korku filmi yapmayı başarmış yönetmen .
Yabancı basında okuduğum bazı eleştirilere katılmıyorum , filmde yer alan vahşetin bir nedene bağlanmaması eleştirilmiş genel olarak .
Halbuki kanımca film böyle bir soru sorma gereği yaratmıyor izleyicide .
Shyamalan'ın etkilerini gördüğüm bazı sahneler bana gerilim yaratmak adına fazla yapay gelmiş olsa da ( bisikletli çocukların daha ortada hiçbir şey yokken suskun ve gergin halleri gibi . ) Shyamalan yapınca nasıl bazı şeyler nedensiz niçinsiz kabul ediliyorsa bence geç yönetmen Bryan Bertino'ya da bu filmde bu hakkı tanıyalım derim .
