Edebiyat dünyasının popüler kültür ayağında güçlü bir ilgi uyandırmayı başaran Labirent serisi , tahmin edileceği gibi beyazperdeye de uğradı .
2014 senesinde Labirent : Ölümcül Kaçış adlı ilk film uyarlaması ile roman serisinin fanatikleri kadar , türün meraklılarını da mutlu eden eser , bir yıl sonra Labirent : Alev Deneyleri filmiyle de bekleneni belli bir oranda karşıladı .
Üçlemenin son ayağı ise ertelemeli olsa da bugün itibariyle vizyona girdi . 
Aslında geçtiğimiz 2017 yılının başında vizyona girmesi beklenen , ancak sette yaşanan bir kaza sonucu çekimlerine ara verilen üçüncü bölüm olan Labirent : Son İsyan , bu meşhur distopik hayatta kalma hikayesinin kapanışı niteliğinde .
Aynı türün üyesi ve yine bir ‘çok satan’ olarak hem edebiyat , hem de sinemanın meşhurları arasında olan Açlık Oyunları’nın aksine hikayesini daha fazla bölüme ayırmayan , üç filmde işi neticelendirmeyi seçen Labirent serisi , açık konuşmak gerekirse oldukça doğru bir karar vermiş .
Keza orijinal metnin aksine çok daha yumuşak ve etliye sütlüye karışmayan Açlık Oyunları uyarlamaları gibi , bu filmler de işi güvenli şekilde hallemeye karar vermiş , ortaya özel bir paket servis çıkmış . 
Ölümcül Kaçış’ta kendilerini hiç tanımadıkları yaşıtları ile birlikte bir labirentin içinde bulan gençler , buradan kaçmanın yollarını ararken , neden buraya hapsedildiklerini öğreniyorlardı .
Bir tür testi geçtiklerini fark eden taze dostlar , ikinci filmde tüm insanlığı tehdit eden bir virüse karşı son umut olarak öne çıkıp , onlara destek veriyor gibi gözüken bir oluşuma karşı çıkıyordu . WCKD adlı ‘iyi niyetli’ birliğe karşı çıkan dostlar , çözümü ve kurtuluşu çok daha ‘insancıl’ yollarda aramaya karar vermişlerdi .
Nitekim hikayenin sonunda arkadaşları Minho ele geçiriliyor , aralarından yer değiştirenler de oluyordu . 
Labirent : Son İsyan filmi ise WCKD’in elindeki sevdikleri insanları kurtarmak ve birliği ortadan kaldırmak isteyenlerin hikayesini anlatıyor .
Minho ( Ki Hong Lee ) ’nin peşine takılan Thomas ( Dylan O’Brien ) , Newt ( Thomas Brodie - Sangster ) , Frypan ( Dexter Darden ) , başkalarını serbest bırakmayı başarsa da , asıl hedeflerini özgürlüğe kavuşturamıyor .
Daha sonra ayrı bir ekip haline gelen , Vince ( Barry Pepper ) ’ın başını çektiği Thomas , Fypan , Newt ve yaşı büyük destekçisi Jorge ( Giancarlo Esposito ) ile Brenda ( Rose Salazar ) Minho için Şehir’e gidiyor .
Virüse yakalanmış ancak henüz aklını kaçırmamış olan kent sakinleri , WCKD’ın binası dışında izole hale getirilmişken , ekip içeri sızmanın yollarını arıyor , düşmanlarının önemli isimleri Ava Page ( Patricia Clarkson ) ve Janson ( Aidan Gillen ) ’ın pençesine düşüyor . 
Son İsyan filmi , roman serisinin hayranlarını bir noktaya kadar tatmin etmeyi başarıyor .
Atmosfer , karakter yorumları , hikayenin belli bir düzeyde olsa da yerli yerinde ilerlemesi ve diğer izleyicileri de mest edecek aksiyon sahneleri .
Sağlam bir açılışla izleyiciyi yakalayan ve belli aralıklarla heyecanı körükleyip , sıkıcı olmaktan kaçınan yapım senaryo açısından çuvallıyor .
Kahramanlara oldukça yavan replikler sunan T. S. Nowlin’in yazdığı metin , romanın yazarı James Dashner’ı paylaştığı materyâller yanında çok sönük kalmış .
Newt rolündeki Thomas Brodie - Sangster ve usta aktris Patricia Clarkson hem yetenekleri , hem de biçilen roller gereği filmin yıldızı parlayanları oluyor . 
Yapımın en zayıf yönü ise , iş heyecan , gerilim ve aksiyona geldiğinde bekleneni vermesi ancak peşine takılmak , onlardan biri olmayı arzulamamız gereken ekibin sadece ‘rollerini canlandıran oyuncular’ olarak kalması . 
Labirent : Son İsyan filmi çok sıkı bir açılış yapan , atmosferi , yaratılan kurgu dünyası ve irili ufaklı sürprizleri ile sizi sıkmadan kendine bağlayan , diğer yandan hak ettiği epik finali tam anlamıyla sunamamış bir eğlencelik . 
burcinaygun@gmail.com
