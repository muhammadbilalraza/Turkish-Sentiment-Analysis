70'lerin ortasında 13. Karakola Saldırı ile başlayıp Halloween , Sis , New York'tan Kaçış , Şey ile devam eden ve kalitesi uzun süre düşmeyen korku , gerilim , eğlence kokteylinin hazırlayıcısıydı John Carpenter .
Hiç tereddüt etmeden , yaşayan en büyük yönetmenler arasında sayabileceğimiz veteran usta , 90'larda düşen formunu 2001 yılında çektiği " Natasha Henstridge Marslı hayaletlere karşı " konseptli ( ! ) Ghosts of Mars'la dibe vurdurduğundan beri beyazperdeden uzak duruyordu .
Aradan geçen bu 10 senelik zaman zarfında Mick Garris'in yaratıcılığında hazırlanan ve türün en büyük yönetmenlerini bir araya getiren Masters of Horror projesinde Cigarette Burns ile karşımıza çıktı Carpenter .
Sinema tutkusunu kaybetmediğini , bu 60 dakikalık orta metraj marifet gösterisiyle ispatlayan yönetmen , Koğuş ile beklediğimiz geri dönüşünü en sonunda gerçekleştirdi .
Tabii önümüzdeki filme " geri dönüş " demenin fazlaca iyi niyetli bir yaklaşım olacağını belirtmekte yarar var .
Bir çiftlik evini ateşe verirken yakalanan ve akıl hastanesine yatırılan Kirsten'in öyküsünü izliyoruz filmde .
Kirsten burada , her biri farklı zihinsel hastalıklardan muzdarip koğuş arkadaşlarıyla çatışması yetmezmiş gibi , koğuşa musallat olan hayalet ve hastanenin radikal tedavi yöntemleriyle de savaşmak zorunda kalıyor .
Bize servis ettiği son - gerçek anlamda - başarısı Çılgınlığın Ötesinde'den beri korku filmi izlememiş gibi görünen John Carpenter , o kadar çok klişeyi ardı ardına sıralıyor ki şaşırmamak imkansız .
Daha önce yaptığı açıklamalarda bunun ' eski usül bir yönetmenden eski usül bir gerilim ' olacağını üzerine basa basa vurgulayan yönetmen , klişe olmakla eski usül olmak arasındaki farkı kavrayamamış görünüyor .
Ortalarda amaçsızca dolanan eli şırıngalı suratsız hemşireden , radikal tedavi yöntemini elektrik şokuna indirgeyen anlayışına , " ben deli değilim ! " cümlesini defalarca duymamızdan , bu cümleye kimsenin inanmamasına kadar her şey , tahmin edilebilir ve zeka kırıntısından yoksun bir şekilde sıralanıyor .
Hayaletli bir akıl hastanesini fon alan en basit filmlerde bile aklınıza gelecek ilk seçenekler olan ; " kahraman paranoyaktır , her şey komplo ve kafada kurulan şeylerden ibarettir , ya da her şey bir rüyadır " tahminlerine yakın durmamasını dilediğimiz John Carpenter , gerilimi bunlarla ayakta tutup öyle bir sonla karşımıza çıkıyor ki , kelimeler kifayetsiz kalıyor .
Film bu haliyle , adını vermenin bütün sürprizi ( sürpriz denilebilirse ) yok edeceği yakın tarihli bazı filmlerin kötü bir taklidi gibi duruyor .
Rasmussen Kardeşler'in yazdığı senaryonun elle tutulur tek bir yanı olmaması , karakterlerin derinliksiz hallerinde iyice ortaya çıkıyor .
Neil Marshall'ın 2005 tarihli muazzam gerilimi Cehenneme Bir Adım'ı ele alalım .
Filmin aynı zamanda senaristi de olan Marshall'ın rahatsız edici derecede kendine güvenle ele aldığı kadınlar arası ilişki dinamikleri , daha önce neredeyse bütün karakterleri kadın olan bir film çekmemiş Carpenter'ın harcı değil gibi görünüyor .
Öte yandan Koğuş , bütün vasatlığına rağmen güzel sinemasal anlar da barındırıyor .
Ustanın alamet - i farikalarından geniş açılı çekimler , hastanenin karanlık koridorlarında uzun planlarla dolaşan kamera ve tedirgin edici gölgeler .
Bunların Mark Kilian'ın yeterince iyi müziği , Howard Berger ve Gregory Nicotero'nun amaca hizmet eden makyaj çalışmasıyla birleşmesi , filmin az da olsa belini doğrultmasına sebep oluyor .
Filmin başrolündeki Amber Heard'a da değinmek gerekiyor .
Rol aldığı filmlerle ( All The Boys Love Mandy Lane , Zombieland , And Soon The Darkness . ) eksikliğini çektiğimiz korku janrının pin - up kızı duruşunu pekiştiren sarışın güzel , yeni çığlık kraliçesi olma yolunda hızla ilerliyor .
İzlemenin her daim keyif verdiği fiziksel güzelliğinin yanı sıra , kavgacı ruhuyla da filmi omuzlarında taşıyor .
John Carpenter'dan isteğimiz , beklentileri karşılayamayan bu deneyine rağmen , bir sonraki filmi için bu kadar ara vermemesi .
Zira usta yönetmen , seyirciyi ' tek bir korku anı ' için bile filmin içine çekebilecek ikna gücüne sahip ender sinemacılardan biri .
