Şahan Gökbakar karşıma ilk defa TV8'deki programıyla çıkmıştı .
Değişik üslubuyla , oldukça özgün karakterleri dünyaya getirişiyle dikkat çekici bir genç vardı karşımızda .
Kendinden emin , yetenekli , doğaçlamada başarılı , eğlenceli , renkli bir kişilik .
Üstelik skecini yaptığı konuların eleştirel yaklaşımı ve antimedyatik duruşu ile televizyondaki diğer komedi programlarından oldukça sıyrılıyordu .
Düşene , çirkine , aptala gülmektense rating uğruna yapılan saçma programları eleştiren anti popüler bir tarzı vardı programın .
Sabah mızmızları , Cevizkıran , Kesit Ötesi , 26. Hafta gibi skeç isimlerini vererek , nelere gönderme yaptığını ve eleştirdiğini hatırlayabiliriz .
Daha sonra başka kanallara da geçti ama tarzını değiştirmedi .
Dünyaya getirdiği karakterlerden hepsi de hiciv için yaratılmamışlardı elbet .
İçimizden karakterler oluşturarak , kolay gülünen esprilere de yer verdi Gökbakar ve bunda da başarılı oldu .
Doğallığı ona her zaman bir artı kattı .
Günlük dilde zaten çok fazla kullandığımız ama onun karakterlerinin ses tonlarıyla , tavırlarıyla özdeşleşen argo cümleler hepimizde yer etti ve taklidini yaptık biz de arkadaş arasında belki .
Şahan Gökbakar'ı sevdik .
Şahan G. ' ın kardeşi Togan Gökbakar'ın da yönetmen olduğunu öğrendik sonra , Gen filminde abi kardeş birlikte çalıştılar .
Değişik bir denemeydi Gen , kaliteli işler yapan bir ikili tanıdığımızı düşündük .
Sonra Şahan G. , büyük ihtimalle kardeşiyle kafa kafaya vererek televizyonda çok sevilen onlarca karakterinden birini alıp sinemaya uyarlama kararı aldı .
En sevilenle ilgili de şöyle bir halk oylaması yapınca karşısına Recep İvedik çıktı .
Maganda .
Evet Türk Dil Kurumu'na başvuruyoruz ve " Görgüsüz , kaba , anlayışsız , terbiyesiz ve uyumsuz kimse " tanımıyla karşılaşıyoruz .
İşte Recep İvedik karakterini oluştururken başvurulduğu kesin olan kelimeler .
Çevremizde fazlasıyla bulunmakta olan magandaları televizyonda hicvetmek gerçekten güldürme garantili , basit ama iyi bir fikir .
Televizyonda doğmuş ve gelişmiş bir karakteri sinemaya uyarlarken ise sanki biraz daha dikkat etmek gerekiyor .
Recep İvedik'i sinemada izlerken , sanki bir takım kurallar varmış da , televizyonda o karakterin kullanmış olduğu klişeleşmiş cümleleri burada da kullanmak zorundalarmış gibi hissediliyor .
Aklıma bu noktada The Truman Show'da karakterimizin hayatını herkes izlediği için reklam kullanmak zorunda kalan eşinin birdenbire elindeki ürünü kaldırıp : Filanca ürün !
Güzeldir , iyidir . gibi cümleler kurup sonra hayatına devam etmesi geliyor .
Sanki film , televizyondaki Recep İvedik'in reklamını yapmak zorunda hissediyor kendini .
Siz bu karakteri niye sevmiştiniz , üç beş done vardı , bunları kullanalım , aralara serpiştirelim , ürünün devamlılığını garanti edelim diyor film gözümüzün içine soka soka .
Hatta bazı espriler o kadar havada kalıyor ki , Recep İvedik karakterini televizyonda seyretmemiş olan bir insan ( bu hakkı var değil mi ) zaten çok komik olmayan bu esprileri nasıl yorumladı kimbilir diye düşünmeden edemiyoruz .
Halbuki Recep İvedik karakterinin maganda oluşu , tipi zaten bir şekilde çizilmiş , televizyona sadık kalmak zorunda hissetmeden bambaşka bir yapı üzerine oturtulabilir , bambaşka bir tad verebilirdi izleyiciye Gökbakar kardeşler .
Gelelim erkek egemen toplum ve erkekçe espriler meselesine .
Sadece bizim toplumumuza ait birşey değil elbet , gaz çıkarana gülme , çok kıllı adama , şişman adama gülme , cinsel esprilere , küfüre gülme , bunlar tüm dünyaya ait durumlar .
Ama sanırım her şeyin de bir sınırı var .
Bir film sadece bir karakterin üzerine gider , o karakterin de sadece magandalığının ve gülme garantisini yakalamış olduğu için televizyondaki esprilerin aynılarını kullanmanın yoluna giderse ancak bu kadar eğreti olabilir herhalde .
Üstelik bu karakteri yaratan kişiyi biz antimedyatik ve eleştirel yaklaşımlarından dolayı farklı bulmuşken , onlarca karakterin içinden neden en kolayını seçtiğini anlamak kolay değil .
Ya da çok kolay : rating .
Hani o zamanında eleştirdiği kaygı .
