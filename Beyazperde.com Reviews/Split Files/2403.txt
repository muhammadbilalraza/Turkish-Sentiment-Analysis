David Moreau , Xavier Palud ile birlikte çektiği ‘The Eye ( Göz ) ’ ve ‘Ils ( Onlar ) ’ gibi korku / gerilim filmlerinin ardından bu kez tek başına ve biraz şaşırtıcı da olsa , romantik komediyle karşımızda .
30’lu yaşlarını süren bir kadının aşk korkusuna bağlantı yapıp , yolumuza devam edelim o halde .
Kocasından boşanmış , küçük kızıyla birlikte yaşayan hırslı ve işkolik Alice ( Virginie Efira ) , Fransa’nın gözde dergilerinden birinde bitmeyen bir açlıkla yükselmenin derdinde .
Boşanmalarının sebebi işkolikliği ya da soğuk duruşu mu bilinmez , ama kızı ve eski kocasının neredeyse her hareketini kestirebilmelerinden yola çıkarsak , hayatında sürprizlere yer olmayan biri . ‘Son Moda Aşk /   It Boy’ , tabii ki iş gezisi için gittiği , Brezilya’dan dönüşte türbülansın ve en çok da kendisine tehdit oluşturmayacak oranda genç olmasının etkisiyle hafiften yakınlaştığı delikanlı Balthazar ( Pierre Niney ) ile yolları kesişen Alice arasında filizlenen ‘genç erkek - olgun kadın aşkı’na odaklanıyor . ‘Gerçek aşklar sahte aşkla başlar ! ’ örneklerini saymakla bitmez .
Hatta ‘Kiralık Sevgili ( The Wedding Date ) ’ nin bu söylemi resmileştirmek adına iyi bir örnek olduğunu bile söyleyebiliriz .
İşyerinde yeterince ‘çılgın’ olmadığı için patronları tarafından pek de tercih edilmeyen Alice için en büyük tehdit , genç ve çılgın personeldir !
Yeterince çılgın olabilmek için işe koyulan Alice’in hedefi , tesadüfen tanıştığı ve zaten çantada keklik konumundaki Balthazar olur .
Patronlara , aileye , eski nişanlıya nispet olsun diye  başvurulan yöntem olan ‘sahte sevgili’nin yeni örneklerini canlandıran ve iyi bir ikili oluşturan taraflardan Virginia Efira romantik komedilerin yeni yüzü Katherine Heigl’a benzerliğiyle , genç oyuncu Pierre Niney ise rolüne çok yakışan sevimliliğiyle dikkat çekiyor .
Hatta , romantizmden çok komedi unsurları içeren filmin asıl yıldızı da o diyebiliriz .
Kadın için durum tam tersiyken , erkeğin , kendinden çok genç bir kadınla aşk yaşamasının olağanlığı , Fransa’daki iş dünyasının ‘çılgın’ bakış açısı gibi üzerinde konuşulacak konularda bazı sözler de söyleyen film , Balthazar aracılığıyla nezaket ve özellikle centilmenlik konusunda gençleri kutsuyor , orta yaşlı erkeklerin ( hatta insanların ) günümüz gençlerinden öğrenecek çok şeyi var diyor adeta .
Öte yandan , hiç vazgeçmeksizin ideal erkeği ayarlamaya çalışan abla / kardeş / arkadaş veya uluorta aşk ilanı gibi romantik komedilerin olmazsa olmaz klasikleşen sahnelerinden de nasibini alıyor .
Vasatı aşamayan , boş vakit için tasarlanmış eğlenceli bir romantik komedi izlemek isterseniz , hem de belki bir Fransız şarabı eşliğinde , neden olmasın !
