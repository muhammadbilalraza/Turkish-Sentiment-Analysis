Sinema okumuş ve bu ülkede sinemayla ilgili işler yapmaya çalışmış biri olarak , sektörün ve şartların zorluğunu bildiğimden , genç ve eğitimli yönetmenler beni her zaman heyecanlandırıyor .
Filmin senaristi ve yönetmeni Mustafa Uğur Yağcıoğlu'nun ismini daha önce Son Ders filmini izlediğimde duymuştum .
Ferhan Şensoy gibi bir usta oynadığı için koşarak gittiğim filmden aynı heyecanla çıkamamıştım ; çünkü hem komik hem ciddi olmaya soyunmuş , ama sanki ikisini de tam anlamıyla başaramamış bir film vardı karşımda .
Gene de yönetmeni merak etmiş , araştırmıştım ve tiyatro kökenli olduğunu da görüp yeni işlerini merakla beklemekteydim .
Sizi Seviyorum herşeyden önce sırtını Emre Altuğ'a yaslamış bir film olarak kendini gösterdi .
Vizyona girmeden önce Emre Altuğ televizyonda oldukça yaptı reklamını filmin ve aslında konusunu da anlatıverdi , pek bir sürpriz bırakmadı .
Sevgilisini aldatan , yakalanan ve sonunda her gün başka bir kadınla uyanmaya başlayan adamla ilgili merakta kaldığımız tek konu ' bu bir rüya mı , büyü mü , oyun mu ? ' oldu .
İlginç bir konu , ilginç bir sinopsis , ilginç bir senaryo , fakat gerçekten çok fazla eksikleri var .
Bu tarz filmler çok var aslında , vizyon öncesi ilginç bir cümleyle reklamı yapılır , bir de popüler oyuncusu varsa , gişe garanti .
Herşeyden önce özensiz sahneler var , salonda her gün değişen kadın fotoğrafları , başucunda her gün değişen Emre Altuğ ve sevgilisinin fotoğrafları , ne kadar da özensiz yapılmış .
Ayrıca fikir güzel tamam , ama bir izleyici olarak bile üzerine işlenebilecek başka fikirler de aklımıza gelirken sanki sadece bu fikri bulmak yönetmene yetmiş ve devamını getirmek için uğraşmamış .
Mantıklı mı mantıksız mı , umurunda olmamış .
Filmin konusu zaten televizyonlarda , internette bu kadar afişe edilmişken , niye şurasını şöyle yapmamış , niye şuna özen göstermemiş diye irdelersem , izlenecek hiçbirşey kalmayacak !
Söylemek gerekir ki , popülerliğine bel bağlanmış olsa da , çok iyi iş çıkarmış Emre Altuğ .
Müzik kariyeriyle ön planda olsa da , İstanbul Üniversitesi Devlet Konservatuvarı Sahne Sanatları Tiyatro Bölümü mezunu olan Emre Altuğ , gerçekten çok iyi bir oyunculuk sergilemiş bu filmde .
Oyunculuk söz konusu olduğunda nedense dramatik rollerde başarılı olanlar konuşulur genelde ama komedide de mimiklerini bu kadar iyi kullanabilen , değişik rollere bu kadar iyi adapte olabilen , yakışıklı olmasına rağmen komik de olmayı başarabilen Emre Altuğ'un gerçekten başarılı bir oyuncu olduğunu düşünüyorum .
Maalesef Emre Altuğ dışındaki oyunculuklar için aynı şeyi söylemek çok zor .
Vizyona girebilen , ünlü oyuncuları oynatabildikleri filmler üretme şansları varken , eğitimli ve genç yönetmen - senaristlerden daha özenli , daha iddialı yapımlara imza atmalarını bekliyoruz .
