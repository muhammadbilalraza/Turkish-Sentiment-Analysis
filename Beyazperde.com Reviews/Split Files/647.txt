Nesiller boyu aktarılan efsaneler , cesareti över , aşkın anlamını acı çekmekte arar , asıl kahramanlığın fedakarlıkla taçlandığını vurgular .
En önemli olan ise onurdur .
Onur , insan olmamızın da temel nedenlerinden biridir .
Bir ulus olmanın ve değerlerini korumanın başlıca düsturu da onurlu olmaktır .
Efsaneler , her kuşağa geçebilmeli , devam edebilmelidir .
Temelinde gerçek kişiler ve olaylar olsa da , gerçeküstü dünyadan , düşlerden , bir bütün olarak evrenden ilham alır .
Bu nedenle de , yüzyıllar geçtikçe etkisi güçlenir .
Nasıl ki Türklerin destansı Dede Korkut Hikayeleri günümüze dek ulaşmış ve değerli mesellerse ,  samuray efsaneleri de muasır medeniyetle gelenekselliğin emsalsiz bir sentezi olan Japonya'yı anlamak / yorumlamak için ipuçlarıyla yüklüdür .
Kökeni 1701'e dayanan " 47 Ronin " efsanesi bunlardan biri ve üzerinde Kabuki'den televizyon dramalarına uzanan bir çok dalda eser verilmiş olduğundan , en bilinenidir .
Bu eserler Chūshingura olarak tanımlanıyor .
Japonya'nın Shogun liderliğinde eyaletlerle yönetildiği ve her eyalet liderinin samuraylarıyla topraklarını koruduğu dönemde geçen öykü , doğaüstü varlıklar , canavarlar , cadılık / büyü gibi kavramlarla mistik bir ülke sunuyor .
Ana karakter melez Kai ( Keanu Reeves ) terkedilmiş bir bebekken , bambu ormanının tinsel varlıkları Tengu Keşişleri tarafından savaşçı olarak yetiştiriliyor .
13 yaşında Ako bölgesinin derebeyi Lord Asano tarafından bulunup himayesine giriyor .
Yıllar sonra , Lord Asano başka bir derebeyi tarafından büyü yoluyla entrikaya kurban edilip intihar etmek zorunda bırakılıyor .
Ve o güne dek melez olduğu için diğerler samuraylarca aşağılanan Kai , Asano ölünce birer Ronin'e ( efendisiz samuray ) dönüşen savaşçıların intikam alması için onlara liderlik ediyor .
Yepyeni bir yönetmen Carl Erik Rinsch , İngiltere / İskoçya ve Budapeşte - Macaristan'da çektiği ve bu nedenle bir Avrupa yapımı olarak da kabul edebileceğimiz 225 milyon dolarlık filminde , efsanenin görsel karşılığında , kültürel referansları mükemmel kullanıyor .
Estetik , zarafet , her sahnede değişen renklerin zenginliği , yapıların ve kostümlerin dokusundaki ayrıntılarla çok zevk alacağınız bir sinema duygusu aktarıyor .
Fakat asıl önemli olanı da atlamıyor ; bu dünyadaki hayatlarının diğer dünyaya hazırlık olduğuna , tekamüle inananların ruhunu yakalıyor .
Onur için intikam , koşulsuz aşk , haksızlığı düzeltme çabası , korkusuzca ölümle buluşma , bu fantastik serüvenin cazibesi içinde adamakıllı öyküleniyor .
İfrattan uzak aksiyonla , tek sözcüğe indirirsek , ana teması onur olan bir insanlık hikayesi , bir efsane canlandırılıyor .
Gerçekle düşlerin , kılıçlarla büyülerin , yağmurlarla dumanların iç içe geçtiği , insanın hem dokunabildiği ve hem de hissedebildiği muazzam sisteme dair bir film olarak da okuyabiliriz .
Keanu Reeves ve diğer tüm Japon oyuncuların abartısız performansları zaten bu ülke insanının nitelikleriyle örtüşüyor .
Günümüz Japon eğitim sistemindeki dört ilke , aynı zamanda iyi yetişmiş bir samurayın özelliklerini tanımlar gibi : Uyum , saygı , saflık , sükunet .
" 47 Ronin " i seyrederken , özellikle bizim topraklarımızda ender bulunan bu dört ilkeyi de algılayacaksınız .
Bu ilkelerle yetişen bir Japon , onuru için gözünü kırpmadan ' seppuku ' yaparken mutlu ölüyor .
" 47 Ronin " , çocuklarınızın da seyredebilmeleri ve tabii büyük bütçesi olduğu için seyirci kaybına uğramamak için " PG - 13 " sertifikası alabilecek şekilde çekilmiş .
Lütfen onları götürün , serüvenin içinde heyecanla kaybolurlarken öğrenebilecekleri , gerçekten değerli .
Not : Film , Türkiye'de de " 13 + " yaş sınıflandırması aldı .
