Testere serisi ile bir kez daha hortlayan şok edici sürprizlere gebe filmler kervanına bu kez hem şok seviyesi yüksek , hem de akıllı bir korku projesi katıldı ; Otopsi !
Daha önce izleyicisini ikiye bölen ancak genele baktığınızda orijinal ve ilgi çekici bir yapım olarak akıllarda kalan Troll Avı’nın yönetmeni André Øvredal bu sefer çok daha farklı bir işe kalkışmış .
Altından da fazlasıyla kalkabilmiş . Øvredal’ın şimdilik son çalışması olan Otopsi , adından da anlayabileceğiniz gibi korku unsurunu direkt olarak bir ölüden ve ölümün kendisinden alıyor .
Tek bir müstakil evde , daha çok da bu evin en alt katındaki morg bölümünde geçen hikaye , ömrünü bu işe vermiş olan bir baba ile geleceği hakkında halen kararsız oğlu arasında geçiyor .
Oldukça sıradan bir akşam , son dakikada gelen “mesai” , eğlenceli bir muhabbet ve korku dolu bir gece .
Morgun sahibi , aklı başında baba Tommy rolünde sinema dünyasının önde gelen üstadlarından biri olan Brian Cox var .
Cox’un varlığı , karakterine kattığı canlılık filmin en güçlü yanlarından biri olmuş .
Zira ağır başlı olduğu kadar eğlenceli ve nüktedan Tommy , hikayenin dengesini kuran , izleyicinin gerilmesindeki en büyük unsurlardan bir tanesi .
Bunda da oğluna karşı duyduğu endişe yatıyor .
Babası ile bir hayli sıkı fıkı olan , hatta aralarından pek su sızmayan Austin’i , Emile Hirsch canlandırıyor .
Kendisi Oliver Stone’un Vahşiler filminde , Mark Wahlberg ve Ben Foster’lı Son Kalan’da ve hatta Bonnie & Clyde TV serisinde de başrol oynamış bir isim .
Hirsch tam da beklendiği gibi Cox’ın karşısında işini en iyi şekilde yapıyor .
Son olarak Austin’in endişeli sevgilisi Emma rolünde Ophelia Lovibond ve yerinden kımıldamayan kimliği belirsiz cesedimiz Olwen Catherine Kelly .
Gelelim kısaca hikayeye .
Baba Tommy ve geleceği hakkında kararsız olan Austin morgdaki işlerini bitirmiş , akşamın tadını çıkartma planları yapmaktadır .
Austin , kız arkadaşı Emma ile dışarı çıkmayı planlarken hiç hesapta olmayan bir iş çıkar .
Kimliği belirsiz olan bir Jane Doe * , polis tarafınan teslim edilir , sabaha kadar otopsinin bitmesi talebi gelir .
Sevgilisinden birkaç saat izin isteyen oğul ve babası çalışmaya başlar .
Otopsi süreci devam ettikçe ardı ardına anlam verilemez sonuçlar ortaya çıkar .
Maktulün öldürülme şekli , cesedinin mevcut hali ve baba – oğul ikilisinin yavaş yavaş dehşete kapılmalarına neden olan sürprizler .
Çantadaki en büyük sürpriz ise akıllarını kaçırması için yetecek kadar büyük gibidir .
Otopsi’nin en büyük gücü hikayesi ve oyuncuları .
Senaryonun sunduğu karakterler o kadar inandırıcı ve kabullenilebilir ki , seyirci kısa sürede kendisini onlardan biri olarak görebiliyor .
Böylece en ufak bir korku anında onlarla birlikte geriliyorsunuz .
En güzeli de Tommy ve Austin’in yaşanan akıl almaz olaylar karşısında ağırlıklı olarak sıradan bir insan gibi tepki vermeleri .
Ne aptalca kahramanlık denemeleri , ne de vıcık vıcık bir duygusallık .
Tercih edilen mekan , sadece işlerin görüldüğü morg odası değil , mevcut katta bulunan diğer küçük odalar ve bunların doğru kullanımı , ne zaman geleceği belli olmayan karanlık ve paranoya .
Hepsi de adım adım koyulaşan kabusun sizi içine çekmesi için yeterli .
Son yıllarda görevini yerine getirebilen az sayıdaki filmler haricinde , bir klasik olmasa bile işini hakkı ile yapan , baştan sona geren , rahatsız hissettiren , kaliteli bir korku - gerilim var karşımızda .
Eh , öyleyse buyrun otopsi masasına ! * Kimliği belirsiz hasta ya da ölüler için erkek ise John Doe , kadın ise Jane Doe isimlendirmesi yapılır . burcinaygun@gmail.com
