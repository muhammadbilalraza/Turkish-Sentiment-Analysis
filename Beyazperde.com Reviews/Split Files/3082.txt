Bir bankerin eşi , onun modacı kardeşi , bu modacının defilesindeki ünlü manken , mankenin gangster sevgilisi , defilenin yapıldığı otelde soygun yapacak olan bir grup hırsız ve magazin basını .
Hırsız Var böyle bir grup insanın bir gece boyunca farklı kombinasyonlarla içiçe geçen hareketli öyküsünü anlatıyor .
Biraz mizah ve biraz aksiyonla .
Abdi İpekçi süikastine dair Uzlaşma adlı gayet başarılı filmi hak ettiği takdiri görmedikten bu yana sinemaya ara vermiş olan yönetmen Oğuzhan Tercan , reklam piyasasındaki deneyimleriyle zanaatkar olarak becerilerini ortaya koyabileceği temiz bir popüler sinema örneği vermek istemiş .
Kimi açılardan bunu başardığı da söylenebilir .
High - Definition kamerayla , yani yüksek çözünürlüklü bir dijital kamerayla çekilmiş olan film , bu yeni teknolojiyi seyirciye hiç hissettirmeden başarıyla kullanıyor .
Bu bile kayda değer bir meziyet aslına bakarsanız .
Filmin ortalarında yer alan araba takip sahnesi , blue - box çekimlerinin de başarılı uygulamasıyla dikkati çekiyor .
Teknik becerisi bir yana , bu sahnenin gayet dinamik ve iyi çekilmiş olduğunu da söylemek gerek .
Kısacası , işçiliği gerçekten de gayet temiz bir film bu .
Ama tabii her şey orada bitmiyor .
Bol karakterli ve oldukça karmaşık bir yapıya sahip bir film Hırsız Var .
Matematik açıdan iyi hesaplanmış , kağıt üzerinde gayet başarılı gözükmüş olduğunu tahmin edebileceğimiz bir olay örgüsü var .
Fakat aynı şeyi diyaloglar için söyleyemeyiz .
Karakter tanımlamalarına falan girmeyeceğim , çünkü zaten ( her ne kadar aksini yapmayı amaçladıklarını iddia etseler de ) karikatür tiplemelere dayanan bir film bu .
Fakat parodi olmayı amaçlayan bir filmin izleyicisini güldürmeyi neredeyse hiç başaramaması , kuşkusuz bir sorun .
Sıklıkla işin kolayına kaçıp belden aşağı oynayan diyaloglar yazık ki pek zeka içermiyor ve bir tebessüm yakalamayı bile başaramıyor film boyunca .
İşte bu yüzden de teknik açıdan ne kadar temiz bir iş olursa olsun , boş gözlerle perdeye bakıp hiçbir şey hissetmeden salonu terk ettiğiniz bir film olmaya da mahkum Hırsız Var .
Ayrıca , Suna Pekuysal'ın karakteri gibi değerlendirmeyi vaad ettiği yan öyküleri de ihmal etmesi bir başka zayıf tarafı .
Oyunculuklara gelince , zaten karakterlerin bu denli karikatüre kaçmasının sebebi karşımıza çıkıyor .
Kadronun büyük kısmı son derece büyük , abartılı oyunlar veriyor .
Bunlar arasında özellikle Haluk Bilginer'e değinmek gerek .
Çok iyi bir oyuncu olduğuna inandığım Bilginer'in son dönemde sinemada hep bu tür aşırılıklara yönelmiş olmasına anlam veremiyorum .
Bu denli abartılı oynayacağı roller seçmesinin de tamamen kendi tercihi ( hatası ) olduğunu düşünmek yanlış olmaz herhalde .
Bilginer'in buradaki oyunu da o denli abartılı ki , bir yerden sonra tiz ses tonu kulaklarınızı tırmalamaya başlıyor .
Açıkçası , rahatsız edici .
Gülse Birsel , televizyonda olduğu gibi yine çok doğal ve sempatik bir performans verirken , Mehmet Ali Erbil olağan şovunu yapmasına fırsat vermeyen bir rol içinde , gayet ölçülü ve kendi üstüne düşeni yerine getiren temiz bir iş çıkarıyor .
Birol Ünel'in Türkçe diyaloglarının tek kelimesini bile anlayamadığımız filmde , herhalde en akılda kalıcı performanslar Fatih Akın ve Ahmet Mümtaz Taylan'dan ( her zaman olduğu gibi ) geliyor .
Gamze Özçelik'ten ise hiç bahsetmezsem , umarım bana kızmazsınız .
Daha sonra pişman olacağım bir şeyler söylemek istemem .
Sonuçta , bir sabun köpüğü karşımızdaki .
Teknik açıdan düzgün ama insanda hiçbir duygu uyandırmayan ve salonu terk ettikten 5 dakika sonra bütünüyle unutmuş olacağınız bir yapım .
Hem biz bu insanları magazin basınında her gün takip etme fırsatına sahibiz zaten ve emin olun ki orjinalleri bu filmdeki versiyonlarından çok daha komik .
Hırsız Var , zaten kendi varlıkları birer parodi olan bu insanların öyküsünü anlatıyor ve gerçek hayatın absürdlüğüyle aşık atamıyor .
Hepsi bu .
