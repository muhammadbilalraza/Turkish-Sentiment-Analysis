Horace Miner'ın 1956 yılında yazdığı " Body Ritual Among the Nacirema " isimli kısa makalede Nacirema adlı kabilenin bedenlerini kutsamak için gerçekleştirdikleri ayinler anlatılır .
Miner , evlerinde kutuyu andıran küçük tapınaklar bulunduran kabile üyelerinin , her sabah uyandıklarında kendi başlarına bu tapınaklara kapanarak bedenleri üzerine uyguladıkları büyüler ile bir takım ayinler düzenlediklerini söyler .
Horace Miner'ın bu makalede gündelik bedensel alışkanlıklarını dile getirdiği kabile üyeleri aslında Amerikalı'lardan başkası değildir .
Bahsedilen kutu benzeri tapınaklar da evlerimizde bulunan banyolardır .
İngilizce Amerikalı anlamına gelen American kelimesinin tersten okunuşu olan Nacirema , antropologların akademik dilini alaycı bir üslupla eleştirmek bir yana , Amerikan yaşayış biçimini ve uygar toplumların saplantılı gündelik alışkanlıklarını mercek altına almak için yaratılmıştır .
Dadım Aşık , özellikle açılış sahnesindeki etkileyici tespitleriyle Horace Miner'ın Nacirema üzerine yazdığı makaledeki alaycı üslubu başarıyla kullandığını kanıtlamakta .
Ancak bundan önce , filmin en popüler yönü , başrol oyuncusu Scarlett Johansson'u konuşmak gerek .
Doğal oyunculuğu , samimi duruşu ve bugünün hemen hemen hiçbir Hollywood yıldızında rastlayamadığımız gerçekçi fiziksel görünüşüyle sivrilen Johansson'ın Annie Braddock karakterine oldukça yakıştığını söyleyebiliriz .
Kısa boyu ve tombul kalçalarıyla gerçekten de olduğu gibi görünen ve bu görünüşünü değiştirmek için ameliyat masalarında saatlerini harcamayan Johansson'ın havası hayat verdiği karakteri gerçekçi kılmış .
Ancak Johansson'ın doğallığı ne yazık ki Annie Braddock karakterinin iç çatışmalarını başarıyla ortaya koymaya yetmemiş .
Gayet akıcı ve sürükleyici bir anlatımla ilgi çekici ve eleştirel bir hikaye anlatan filmin , Annie Braddock'ın ruhsal karmaşasını yeterince özenli dile getirmemesi işleri biraz zora sokmuş .
Aslına bakarsanız Dadım Aşık'ın başkarakterinin iç çatışmalarına yeterince ilgi göstermemesinin nedeni , süresinin çoğunu Annie'nin yanında çalıştığı varlıklı ailenin dejenere yaşantısını gözler önüne sermeye harcaması .
Kameralarını Amerikan Doğa Tarihi Müzesi'nde açan film , öncelikle arka plandan gelen Annie'nin sesi eşliğinde farklı kültürlerin çocuk yetiştirme alışkanlıklarını açıklıyor ve dikkatini günümüz Manhattan'ı üzerinde yoğunlaştırıyor .
Bu açılışla , temel amacının Manhattan'ın Doğu Yakası'nda yaşayan varlıklı ailelerin yaşantılarını izleyiciye aktarmak olduğunu da belli ediyor .
Dadım Aşık'ın eğlenceli dili , etkileyici tespitleri ve yerinde karakter tahlilleri bu amacı başarıyla tatmin ediyor .
Dahası , filmin özgün anlatım biçimi de bahsettiğimiz amacı desteklemekte .
Horace Miner'ın makalesindekine benzer anlatımı ile bu filmde sadece iki karakter mevcut : Annie ve bakıcılığını üstlendiği küçük Grayer .
Annie , bize yanında çalıştığı ailenin fertlerini tanıtırken onları Bay ve Bayan X olarak tanımlıyor .
Kısa bir süre sonra karşısına çıkan talibini de Harvard'lı Yakışıklı olarak betimliyor .
Bu tanımlamalar hayatlarını izlemekte olduğumuz karakterlerin özgün birer bireyden çok birer stereotip olduğuna işaret etmekte .
Bunlar Manhattan'ın zenginleridir der gibi .
Filmin ilerleyen dakikalarından Annie'nin de ailenin bir parçası haline gelip , kendi adını kaybetmesi ve sadece Nanny ( dadı ) olarak çağırılması öykünün hizmet ettiği genelleme felsefesini beslemekte .
Dadım Aşık'ı izlenmeye değer kılan da , yönetmenler Shari Springer Berman ve Robert Pulcini'nin Horace Miner'dan ilham alarak oluşturduğunu düşündüğüm bu felsefe ve üslup zaten .
Öte yandan filmde geri plana atılıp , bir yan öykü niteliği kazanan Annie'nin kişisel hikayesi , gelecek kaygıları ve kendini tanıma çabası ana öykü ile daha sıkı fıkı bir ilişki içine girseydi film çok daha çarpıcı bir anlatıma kavuşabilirdi .
Zira Annie Braddock karakteri filmde sevilip , yakınlık duyulabilecek tek unsur .
Annie'nin kişisel hikayesi geriye itildikçe film giderek mesafeli bir tutum sergilemeye başlıyor .
Böylelikle film , Horace Miner'ın en tanıdık olanı en bilinmeyen haline getiren makalesindeki gibi izleyicileri ekranda gördükleri yaşantılara yabancılaştırmazdı .
Daha içten ve cana yakın bir nitelik kazanabilirdi .
Bu yolla , filmin en sonunda verdiği " parayla ve başarıyla saadet olmaz " mesajının içselleştirilmesine daha fazla olanak tanınırdı diye düşünüyorum .
Dadım Aşık , Annie'nin gözlemleriyle beslenen konusu ve bir durum çalışmasını andıran üslubu ile popüler bir antropologun herkese hitap eden , basite indirgenmiş çalışmalarını andırıyor .
Eğlenceli anlatımına rağmen romantik komedi türünün insanın içini ısıtan havasından yoksun .
Ancak çok daha gerçekçi ve güncel konulara odaklanarak , günümüz romantik komedilerinin yavan aşk mesajlarını insanın kafasına kakmaması , filmi türünün başarılı bir örneği haline getiriyor .
Kaçırmamanızı tavsiye ederim .
