Steven Spielberg'ün son filmi Terminal ( The Terminal ) , yönetmenin tipik özelliklerini bir kez daha hatırlatmanın ötesine pek gidemeyen bir çalışma .
Yine seyirciye ne zaman ne hissedeceğini ve düşüneceğini dayatan ve yine bir filmi nasıl bitireceğini bir türlü çözemeyen bir yönetmen !
Karşımızdaki filmin , Tombés du ciel ( Lost In Transit ) adlı 1993 yapımı Fransız filmine benzerliği bir yana ; The Truman Show ve Gattaca gibi son on yılın iki önemli filminin ardında imzası bulunan Andrew Niccol'e ait öykünün , filmde gelinen son noktadan oldukça farklı olduğunu tahmin etmek güç değil .
Amerikan sistemine dair kimi yüzeysel eleştirel dokundurmalar da içeren ve modern kentin ortasına uyarlanmış bir Robinson Crusoe - Issız Ada öyküsü olarak ilginç noktalara taşınabilecek merak uyandırıcı çıkış noktası , Spielberg'ün bu kez fiziksel komedi sınırlarında da gezinen mizah anlayışı ve hangi amaca hizmet ettiğini çözmenin mümkün olmadığı bir aşk öyküsü uğruna harcanmış .
Amaç Rock Hudson - Doris Day filmlerini hatırlatır naiflikte bir romantik - komedi yapmaksa , bunun öykünün politik özüne uzaklığı bir yana , başarıya da ulaşılamamış .
Spielberg'ün , Yapay Zeka ve Azınlık Raporu gibi son filmlerinde biraz olsun yeni görsel ve tematik arayışlar içine girmiş olmasının verdiği umuda rağmen , Terminal yine can sıkıcı derecede düzgün ve kişiliksiz bir sinema örneği .
Seyircinin zekasına güvenmediği o eski günlerine bir dönüş hatta yönetmen adına .
Onun konumundaki biri için filmin teknik yetkinliği ya da yapım tasarımı ve görüntü yönetimi gibi alanlardaki başarısından bahsetmenin gerçekten hiçbir anlamı yok .
Bir yönetmen sadece aynı teknik hünerlerini her filmde tekrar ve tekrar sergilemek için film yapıyor olamaz .
Ustasının John Ford olduğunu söyleyebileceğimiz klasik sinema dilinin belki de en başarılı uygulayıcısı olan Steven Spielberg'ün artık para kazanmak , ödül almak ya da seyirciye salonu terk ettikten sonra unutacağı iki saatlik bir eğlencelik sunmaktan daha farklı bir motivasyonla , daha yaratıcı kaygılarla filmler yapmasını bekliyor insan .
Yazık ki Spielberg , kimbilir belki de yukarıda saydığım önceki iki filminin gişede pek bekleneni verememiş olmasından ötürü , yine kendi güvenli saydığı sulara dönmüş .
Ancak sonucunda , Terminal gişe ve saygınlık anlamında daha da gerilerde kaldı .
Yine de , dediğim gibi , ortada belli bir noktaya kadar keyifle izlenebilen bir seyirlik var .
Komedi unsuru , oyuncuların da başarısı sonucu filmi hoş bir eğlencelik haline dönüştürüyor .
Tom Hanks'in performansının , kendisini uzun zamandır izlemediğimiz türde bir komedi performansında görmenin ötesinde bir önemi yokken ; filme asıl değerini yardımcı oyuncu kadrosu katıyor .
Hak ettiği takdiri hiç göremediğini düşündüğüm Stanley Tucci , Latin sinemasının yeni yıldızlarından Diego Luna ve meraklısının Tenenbaum Ailesi adlı Wes Anderson filminden hatırlayacağı Kumar Pallana başta olmak üzere , yardımcı oyuncu kadrosu gerçekten çok başarılı .
Yazık ki aynı şeyi Catherine Zeta - Jones için söylemek mümkün değil .
Chicago ile , haksız olduğunu kimsenin iddia edemeyeceği bir Oscar ödülü kazanmasının ardından gelen bu filmde Zeta - Jones belki biraz da işlevsiz ve kartonluktan kurtulamayan rolünün de yarattığı dezavantajla , filme iyice zarar veren bir unsura dönüşüyor .
Evli bir erkeğe çıkışsız ve derinliğini asla görmediğimiz bir aşkla bağlanmış hostesin Tom Hanks'in karakteri ile yaşadığı romantik yakınlaşma , ne kendi içinde ne de Karkozyalı'nın içine düştüğü bürokratik boşluğa çözüm oluşturma bağlamında hiçbir noktaya varmıyor .
Ortada , havada asılı kalmış Napoleon göndermeleri ile , arada sırada gözüküp ağlak bir ifadeyle aşk acısından dem vuran , terminaldeki herkes gibi levhaları okumadığı için sürekli ıslak zeminde kayarak düşen , sonra da her nedense çekip gidiveren bir kadın var sadece .
Senaryo bize bu kadının herhangi bir davranışının arkasındaki motivasyonu açıklayamadığı gibi , onu ana öykünün bir yapı taşı haline de getiremiyor .
Böyle bir komedi filmi için oldukça uzun sayılabilecek Terminal'den Catherine Zeta - Jones'un karakterini çıkartsanız , hiçbir şey kaybetmez , hatta süreyi en az yarım saat geri çekerek seans sayısından bile kazanırsınız .
Fakat ' başrole güzel bir bayan koymadan nasıl olur ' meselesi çözülememiş ve film , hiçbir yere varmayan aşk hikayesiyle çıkmazın içinde kalmış .
Bir de tabii şu ' filmi bitirememe ' hikayesi var .
Spielberg'ün sadece kendi filmlerinde de değil , yapımcılığını yaptığı kimi filmlerde bile karşımıza çıkan bu sorun , Terminal'de artık iyice göze batıyor .
Film , fiilen hiçbir işe yaramayan çeşitli çözümler üretip final üstüne final sunarken , yönetmen hiçbirini bir noktalama işareti olarak yeterli görmüyor nedense .
Ve giderek sabuklamaktan kendini alamıyor .
En azından sevimli bir komedi izlemiş olma hissi ile salonu terk edebilecek olan seyircinin aklında , olsa olsa ite kaka sonlandırılmış , naif bir masalsılıkla budalalık arasındaki ince çizgiyi sık sık aşmış bir film kalıyor .
