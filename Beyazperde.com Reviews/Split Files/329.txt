Aşk Tesadüfleri Sever’in ilk filmini bundan dokuz yıl önce 2011’de izlemiştik .
Üzerinden yıllar geçti ama halen hatırlanan aşk hikayelerinden biri .
Gerçek hayattan izler taşıması da cabasıydı elbette .
İpek Sorak’ın hikayesini Nuran Evren Şit kaleme almış ve Ömer Faruk Sorak çekmişti .
Belçim Bilgin ile Mehmet Günsür’ün hayat verdiği karakterlerle ölümsüz bir aşk hikayesi izlemiştik ve filmin müzikleri yıllarca en romantik playlistlerdeki yerini almıştı .
Dokuz yıl sonra yine yaşanmış bir aşk hikayesinden yola çıkan Aşk Tesadüfleri Sever 2 , bizi yine geçmişle bugünün içine geçtiği bir aşk hikayesine götürüyor .
Belki çıtayı bir önceki film kadar yükseltemiyor ama yine de romantik filmler klasmanında bir adım öne çıkıyor .
Günümüzle geçmişin birbirine geçen hikayesi ülkenin siyasi geçmişini de kendisine fon yapıyor .
Aynen ilk filmde de gördüğümüz geçmişin izleri , bu filmde de atlanmıyor . 
Günümüzde Defne ve Kerem’in tanışmaları ile başlayan hikaye , geçmişte 1960’ların başına götürüyor bizi .
Bir Rum gencinin , bir Türk kızına aşık olmasıyla başlayan hikaye , Kıbrıs olaylarının ardından 1964 yılında Rum’ların İstanbul’dan sürgün edilmesine uzanıyor ve Niko ile Sema’nın bu büyük aşkı da yarım kalıyor .
Yıllar boyunca onları bir araya getirebilecek bazı tesadüfler yaşansa da , kötü tesadüfler de peşlerini bırakmıyor ve yıllar geçiyor .  
Yıllar içerisinde ilişki yaşamak , flört etmek gibi kavramların nasıl değiştiğini görünce , filmin bize günümüzde sunduğu aşka , bu da aşk mı diyebilirsiniz .
Filmin günümüzdeki aşk hikayesini bu kadar sığ bırakmalarının sebebi umarım budur , zira ağırlıklı olarak günümüzü izlediğimiz filmin ilk yarısı , ikinci yarıya oranla oldukça sıradan ilerliyor .
Hep günümüz diyorum ama filmin günümüz dediğim bölümü de 2011’de geçiyor hatta filmin sonlarında bir sahnede , ilk filme bir gönderme de mevcut .
Filmin hikayesini ilk on dakikadan itibaren tahmin edebilseniz de , Kerem’in söylediği bir yalan izleyiciyi de kuşkuya düşürüyor .
Buradaki hamlenin hikayeye verdiği ters köşe de hikayeye dinamiklik katıyor . 
Niko’yu oynayan Aytaç Şaşmaz ve Sema’yı oynayan Elif Doğan’ın kamera önündeki kimyaları ne kadar tutuyorsa , Defne’yi oynayan Nesrin Cavadzade ve Kerem’i oynayan Yiğit Kirazcı’nın kimyaları o kadar birbirinden uzak .
Zaten onların yaşadığı aşkın da çok özel bir tarafını görmüyoruz .
Bir şarkının onları bir araya getirmesinden başka . 
Filmin müzikleri yine çok güzel , özellikle “Bir Rüya Gördüm Dün Gece” gerçekten çok güzel bir şarkıymış .
Nostaljik şarkılara çok düşkün olmama rağmen nasıl şimdiye kadar hiç duymamışım , hayret .
Orijinal plak 1980’de kaydedilmiş .
Filmde ise Nesrin Cavadzade ve Elif Doğan’ın seslendirdikleri bir versiyonu var . 
Yönetmen Ömer Faruk Sorak’ın Vizontele , GORA , Sınav , Yahşi Batı gibi filmlerinden ardından işte bu benim sinemam diyerek çektiği ilk film Aşk Tesadüfleri Sever’i , 2015’de 8 Saniye takip etmişti ki o da oldukça özgün bir filmdi .
Yine aynı ekiple çekilen bu devam filminde de aynı özgünlüğü görmek mümkün .
Tabii tesadüflerin yardımıyla . 
Filmin sonunda o büyük aşkı yaşayan ve filme ilham kaynağı olan Gülçin ve Kostas’ın gerçek hallerini de görme şansımız oluyor .
Kimbilir o dönem böyle yarım kalan kaç aşk hikayesi yaşandı , kaç aile , komşu , arkadaş birbirinden ayrı düştü düşünmeden edemiyorsunuz .  Sizi bilmem ama benim zaman zaman böyle tesadüf hikayelerini izlemeye ihtiyacım oluyor , umudu ayakta tutmak için .
