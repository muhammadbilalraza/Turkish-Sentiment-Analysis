Daha 20’li yaşlarında FBI tarafından 26 ülkede birden aranan Frank Abagnale Jr’ın gerçekten de enteresan bir öyküsü var .
Günümüze oranla ' biraz ' saf bir toplumda , küçük Frank takmış peşine ' koca FBI ordusunu ' , yapıştırma çeklerle milyonlarca dolarlık servet yapmış .
Gerçekte yaşanmasa ' mantıksız ' bulunacak bu öykü , tarihe geçmiş olunca haliyle ' komik ' duruyor .
Bu nedenle anlatım ustası Steven Spielberg filmde polisiyeden çok mizah unsurunu ön planda tutmuş .
Bunu Frank’in ve etkileştiği insanların içine düştüğü durum komedilerinden tutun , Tom Hanks’in oynadığı FBI ajanının gözlük modeline kadar birçok ayrıntıda bulmak mümkün .
Spielberg hem Goya’nın ışığını kullanmaya devam edip iç mekanları , pencereden süzülen sert ışıkla öne çıkarıyor hem de epeydir ara verdiği ' aile ' kavramına geri dönüyor .
Spielberg’in bu filmi çekmek istemesinde , Frank’in maceralarının önünü açan travmayı , yani aile içi problemi görmesinin etkili olduğunu düşünüyorum .
Gerçek Frank Abagnale bir röportajında şöyle diyor : ' Öteden beri kadınlara ilgim aşırı oldu .
Onlara nasıl hoş görüneceğimi düşünüp durdum .
Sonunda en çok hoşlandıkları kimliklere / kıyafetlere büründüm .
Yani , pilot , doktor ve avukat oldum . '
Frank her ne kadar ' kızlar için yaptım ' dese de belli ki ergenlik dönemindeki bir çocuğun , üstelik babasına çok düşkün bir erkek evladın psikolojisini iyi yakalamış Spielberg .
Bir ' junior ' olmanın ve kendisine model aldığı adamın ' zayıf ' duruma düşmesine tanık olmanın Frank’te yarattığı etkiyi yani .
Ailesiyle gayet uyumlu bir hayat çizen Frank , her ne kadar geleceğin en büyük üçkağıtçılarından biri haline gelse de aslında ' düzgün bir çocuk ' .
Dolandırıcılığa iyice battığında bile ahlaki çöküşe uğramıyor , kendisini arzulayan fahişeye çekinerek yaklaşıyor , hatta kendi halinde bir hastane personeline aşık oluyor .
Şurasını söylemek gerek ki , Frank gerçekten de Brenda’ya aşık oluyor mu şüpheliyim .
Üstelik Frank ( Di Caprio ) kızın babasına ( Martin Sheen ) gerçek niyetini itiraf etmişken buna inanmak çok güç .
Spielberg , anlaşılan Frank’i olduğundan daha iyi çizmek istemiş . '
Kötülüğü sadece dolandırıcı olması , yoksa özünde iyi biri ' demiş .
Gerçekte nasıl olduğuna karar vermek gerekli de değil .
Bu noktayı , usta bir anlatıcının , ' yaşanmış hayatın ' sınırlarını zorlaması ve filmi geniş kitlelere sevdirme kaygısını vurgulamak için açtım .
Hani şu , Akiva Goldsman’ın eşsiz senaryosunda yaptığı gibi .
Eşcinsel eğilimlerine değinilmeyen , gayrımeşru bir oğlu daha bulunduğu söylenmeyen , karısıyla tutkulu ve sadık bir aşk yaşadığı varsayılan şizofren matematik dehası John F. Nash’in hikayesi A Beautiful Mind ( 2001 ) .
Spielberg’in iç çekimlerde tercih ettiği Goya ışığı dışında başka biçimsel tercihleri de var .
LA Confidential’da ( 1997 ) Curtis Hanson’ın dönemin havasını yansıtabilmek için bazı dış çekimlerde karanlıktan faydalandığına tanık olmuştuk .
Spielberg ise dış çekimlerde de ışığı bol kepçe kullanmaktan çekinmemiş .
Yanından ayırmadığı görüntü yönetmeni Janusz Kaminski ile isabetli çerçeveler yakalayıp gerçekten de 1960’ların havasını yaratmayı başarmış .
İçsel yolculuk filmi Cast Away’de unutulmayacak bir performans gösteren ve beynime iyice kazınan Tom Hanks , ' aklı , Frank’in kurnazlıklarıyla sınırlı ' ajanı başarıyla perdeye yansıtmış .
Yer yer ekranın dışına doğru abartılı bakışlarla oynamış rolünü .
Mizah yönünün gücünü - yine - ortaya koymuş .
Hanks , 28 yaşındaki Leonardo’ya hayli geniş bir hareket alanı bırakmış .
Karşı karşıya oldukları ilk sahnelerde güçsüz olan karakter Hanks’in oynadığı FBI Ajanı Carl Hanratty .
Abagnale’in Fransa’da yakayı ele verdiği sahneden itibaren ise güç dengeleri değişiyor .
Frank’in Noel’de peşindeki adamı araması ve o adamın ' beni aradın çünkü arayacak başka kimsen yok ' demesini düşünün .
Büyük usta Spielberg o ara sahnede dikkatleri bir kırılma anına çekiyor ve bunu , filmin sonunda seyircinin güç dengesinin değişimine kolayca uyum sağlaması için kullanıyor .
DiCaprio’nun iyi oyuncu olduğunu anlamak için What’s Eating Gilbert Grape’te ( 1993 ) oynadığı zeka özürlü küçük kardeşi görmek yeterli .
O rolle Oscar’a aday gösterilen DiCaprio , özellikte Hanks’le ilk karşılaştıkları sahnede çok etkili .
Ajan Hanratty ' Kaldır ellerini ' diye bağırıyor ama Frank sakin bir biçimde konuşmaya devam ediyor .
DiCaprio bu sahnede hem sesini hem bakışlarını ve hem de beden dilini çok iyi kullanıyor .
Frank’in ' açıkgöz ' babası için Christopher Walken’ın seçilmesi de çok yerinde .
İkisi arasındaki fizyolojik benzerlik , Hollywood yapımcılarının casting konusunda ne kadar yetenekli olduklarının iyi bir örneği .
Dahası ; bir çok hoş detay da filmden alınan keyfi artırıyor .
Frank’in ' sevdiği ' , kendine güvensiz Brenda’nın soyadının ' Strong / Güçlü ' olması , Frank’in jest yaptığı banka çalışanının kaba bir biçimde attığı kahkaha gibi .
Sıkıysa Yakala , eğlenceli ve sürükleyici öyküsüne , anlatım ustası yönetmenine rağmen yer yer iç ritmini kaybeden , ama her defasında usta oyuncuları ve zekice yerleştirilmiş mizahi öğeleriyle durumu kurtaran , mutlaka izlenmesi gereken , başarılı bir uyarlama .
