Yaz vizyonunun bir olmazsa olmazı büyük - küçük ayırt etmeyen animasyonlarsa , bir diğeri de bol aksiyonlu , kovalamacalı ve tabii ki hafif aşklı - meşkli , popcorn macera filmleridir !
Bu hafta da bu eğlencelik kontenjanda , Fransa – ABD ortak yapımı olan Bas Gaza  ( Overdrive ) vizyondaki yerini alıyor . 
Film , araba hırsızı iki üvey kardeşin Fransa’nın güneyinde gerçekleştirdikleri ederi yüksek bir soygunun heyecanı ile açılışını yapıyor .   Senaryonun omurgası , hırsızlık ünleri gitgide yayılan Garrett ve Andrew Foster kardeşlerin bu soygun sonrası sarpa saran olayları yine kendi yöntemleriyle - yani daha da büyük bir hırsızlıklar ile - çözme planlarına yaslanıyor .
Yanlış adamın arabasını çalarak birilerinin canını fena sıkan Foster Kardeşler , kafalarına ilk kurşunu yememek için daha da büyük belalara girip , incelikli bir soygun planını işletmeye koyuluyorlar .
Bu arada Andrew kendisi gibi sağlam bir hırsız olan sevgilisi Stephanie’yi  bu planların dışında tutmaya çalışırken , üvey kardeşi , duygusal adam Garrett da ekibe yeni katılan Devin’in cazibesine kapılıyor .  Araba hırsızlığı ile gönder seri aksiyonu , ver alttan aşkı , coşkuyu yani . 
Bu noktaya kadar filmin Hızlı ve Öfkeli serisi ile paralel ilerlediğini düşünenler çok da yanılmayacak ; zira dudak uçuklatan arabalara ve onlarla yaşadığımız aksiyona ek olarak , Fast & Furious serisinin artık neredeyse kalbi olan ‘aile’ vurgusu ( kulaklarda Dwayne Johnson’un o meşhur ‘faamili’si çınlasın lütfen ) ikisi de hırsız olan ve hayatlarının önemli bir bölümünü ayrı geçiren bu iki üvey kardeş üzerinden , bu filmde de yer yer vurgulanıyor .   Öte yandan filmin yönetmen koltuğundaki Antonio Negret kadar , Fransız - ABD karışık menşei oyunculuklarda Scott Eastwood ,  Freddie Thorp ,  Ana de Armas ve Clemens Schick isimleri de bir o kadar yabancısı olduğumuz simalar .
Şahsen en tuttuğum oyunculuk , biraz da karakterinin ( Max Klemp ) psikopat yapısından dolayı Alman asıllı oyuncu Clemens Schick’ten geliyor filmde ; bir de hırsızlar ekibindeki hantal ama becerikli patlayıcı uzmanı komik bir dokunuş olmuş . 
Nihayetinde finale doğru hikayede yaptığı twistle son bölümü daha heyecanlı kılan filmin esas başrollerinde ise herkesin peşinden koştuğu araba koleksiyonları var şüphesiz .
Gerek multi - milyoner uyuşturucu baronu Panahi’nin klasik arabaları olsun , gerek psikopat Klemp’in Ferrari koleksiyonu , özellikle araba / yarış meraklıları için çıtayı yüksek tutan bir film Bas Gaza .
Kişisel olarak ne araba markaları / modelleri , ne efsane yarışlar , ne de birilerinin gönlünü yakan motor kapasiteleri zerre kadar ilgimi çekmese de , filmde kullanılan araçların tümü seyir zevkini açık ara yükseltiyor .
Yapımda güney Fransa kıyıları , ya da yapılan gönderme ile söylersek Fransız Rivierası , görüntü yönetimi açısından çok daha etkili kullanılabilirdi fakat bu haliyle de Akdeniz coğrafyası pek tabii kendisini seyrettiriyor . 
Uzun lafın kısası , Bas Gaza daha ilk etapta hem adından hem poster&fragman gibi öncü görsellerinden de anlaşıldığı üzere eril sinema seyircisini hedefe oturtan bir yapım ; bu hafta sonu alıcısına patlamış mısırla iyi gidecek , hızlı bir 93 dakika vaat ediyor .
