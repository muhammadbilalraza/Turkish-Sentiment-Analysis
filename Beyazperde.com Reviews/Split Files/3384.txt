Meksikalı sinemacıların hafızayla , kendi kişisel ve kolektif tarihleriyle haşır neşir oldukları enteresan bir yıldayız .
Alfonso Cuarón , Roma’da çok daha farklı yollardan ve çok daha şahsi tecrübelerden beslenerek , yalınlıkla yapıyor bunu .  Alonso Ruizpalacios ise Müze  ( Museo ) ile daha çetrefilli yollara sapıyor . 
 
“Bu gerçek bir öykünün röprodüksiyonudur” ibaresi ile açılıyor film .
Ve bizi gerçekten yaşanmış bir müze soygunundan yola çıkarak kurgulanmış bu hikayeye davet ediyor .
Juan ve arkadaşı Benjamin’in Ulusal Antropoloji Müzesi’nin bir bölümündeki 140 parçayı çalıp satma ve bu sayede hayatlarını değiştirme çabaları , 1985 senesinde , 19 Eylül’deki büyük Meksika depreminden kısa süre sonra , Noel döneminde geçiyor .
Bir baltaya sap olamamış Juan , babasının sevgi ve takdirini ömrü boyunca görememiş olmanın yükünü taşıyan bir genç .
Babası kendi ulusal değerlerini çok önemseyen bir adam .
Juan daha çocukken ailece müzeye yaptıkları ziyaret , annelerinin orada çektiği fotoğraf , babanın kucağında oğluyla poz verirken gülümsemeyişi , çocuğun da belki babasını taklit etmek ister gibi gülümsemeye hemen yanaşmaması ama sonunda gelen o gülümseme , filmin ilk sahnelerinde geliyor .
Fakat Juan’ın anlattığı şekliyle o anı ve filmin sonunda gördüğümüz fotoğraf , birbirlerinden farklı aslında . 
 
Kendisi kolay yoldan parayı bulup Meksika’dan kaçmak isteyen ama muhtemeldir ki babasından öğrendiği reflekslerle meyveli kek yerine İngilizce “fruitcake” demeye başlamış annesine tepki göstermekten de geri durmayan , globalizmin dönüştürdüğü bir Meksika’nın kafası karışık , yönünü bilmeyen genci Juan .
Ülkesinin tarihi değerlerini satarak kendini kurtarmaya kafayı takmış .
Ama alıcı İngiliz bir simsar olacaksa da gururuna yediremiyor .   Müze’yi deşifre etmek için gerekli kodlar buralarda saklı .
Bir de pembe dizi tadında , ikinci sınıf aşk filmleriyle bir dönem ünlenmiş , Juan’ın da hayranı olduğu , laf söyletmediği ama sahne adı Şehrazad olup şimdilerde üçüncü sınıf mekanlarda göbek dansı yapan eski yıldızlarda .
Ve küçük çocukların Noel Baba inancının yerle bir edilmesine ama buna üzülen , içerleyen , sinirlenenlerin çocuklar değil de sadece o mitleri , hikayeleri anlatıp besleyen yetişkinler olmasında . 
 
Ve tabii hem kurmacanın doğasına hem de tarih yazımının aslında tarihçilerin öznel filtresinden geçmiş ve bu sebeple bir bakıma kurmacalaşmış bir kavram oluşuna dair de bir film karşımızdaki . 
 
Farklı türler arasında hiç hissettirmeden geçişler yapan , oyuncaklı ama gösterişsiz , son derece zeki bir film Müze .
Bu yıl Senaryo ödülüyle döndüğü Berlin Film Festivali’nin şu ana dek izlediğimiz en iyisi .
Daha önce Güeros ile tanıdığımız genç yönetmen Alonso Ruizpalacios’un bayağı ciddiye alınması gereken , önemli bir sinemacı olduğunu da duyuruyor ayrıca .
Müze , yılın en zihin açıcı sinema eserlerinden . 
 
Twitter : aliercivan
