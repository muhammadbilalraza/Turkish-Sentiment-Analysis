Korku sinemasının buluntu film örneklerinden geçilmediği şu günlerde birilerinin taşın altına elini koyup yalancı gerçeklikten nasibini almamış bir film çekmesi başlı başına bir takdir kaynağı .
Küçük bütçelerle büyük kârlara mahal veren ‘found footage ' furyasının artık açık bir şekilde kabak tadı verdiği ve tüm numarasını yitirdiği gün gibi ortada .
Sinister ise yaratıcılık sancıları içerisinde debelenen günümüz korku sinemasından çok 20'ler korku sinemasına ait gibi görünen , eski usul ve özlenen türden bir film . 
Önceki filmleri Şeytan Çarpması ( The Exorcism of Emily Rose ) ve Dünyanın Durduğu Gün ( The Day the Earth Stood Still ) ile pek umut vermeyen Scott Derrickson'ın da dört sene sonra yeniden karşımıza çıkmasına aracılık eden Lanet ( Sinister ) , ‘buluntu film ' konseptini tümden reddetmeyip ihtiyaç duyduğu ölçüde kullanıyor .
Bu kez ‘bulunan ' filmi değil ; bu filmleri ‘bulan ' adamın öyküsünü izliyoruz .
Tabii filmin bu açıdan ‘found footage'dan çok ‘snuff ' kültürüne yakınsadığını ve atmosferini kurarken de şok edici bir gerçekliğin nimetlerinden yararlandığını da söyleyebiliriz . 
Bir yazarın yaratım sürecinin ve dönem hezeyanlarının tam orta yerinden başlıyoruz .
Karakterin genel çehresini takdim edebilmek adına olmazsa olmaz aile müessesi ile de acilen tanışıyoruz .
Ailemiz korkunç cinayetlere ev sahipliği yapmış bir yere taşınıyorlar .
Bu cinayetlerin tam olarak bu evde gerçekleşmiş olduğundan ise sadece bir tür ilhamın peşinde olan roman yazarımız , başkarakterimiz haberdar .   Evde bulduğu 8mm'lik bazı kasetlerle günden güne kendini bir tür toz tutmuş cinayetler silsilesinin içinde bulan Ellison , günden güne benliğini mevzuya daha çok kaptırıyor ve daha çok yalnızlaşıyor . 
Sinister , oldukça iyi çekilmiş , özenli bir film .
Yönetmen Scott Derrickson , filmini makul bir şekilde makyajlıyor ve atmosferini hızlıca kurmaya çalışıyor .
Bir yandan kendisiyle olan akrabalık bağından söz edebileceğimiz dönemdaşı Insidious gibi mekanı da oyunculardan biri haline getiriyor ; diğer yandan da mekanla birlikte bir tür cinnete doğru sürüklenen , aklını yitirmek üzere olan bir karakteri odağına alarak tarihsel olarak kendine daha uzak olan The Shining'e selam çakıyor .
Tüm bunlar olurken de korku filmlerinin demirbaş klişelerini gerek ses efektleriyle gerekse oldurulan mizansenleriyle birlikte ihmal etmiyor . 
Scott Derrickson'ın filminin taze bir meselesi yok .
Hatta tercihsel olarak meselesine güvenen filmlerin arayışında olan seyirciyi iten , zaaflarla dolu bir tarafı var .
Zira çok açık görülüyor ki filmin en az düşürülen majör unsuru senaryosu olmuş .
Bu nedenle şaşırtıcı olmak yerine en azından süresi boyunca ürkütücü olmak için çabalayan bir filmle karşı karşıya olduğumuzu söyleyebiliriz .
Bu çerçeveye bakınca da Sinister'ın özenli makyajının , metinsel zayıflıkları örtemediğini kolayca seçebiliyoruz .
Türlü mantık hataları , istisnai bir Ethan Hawke performansı dışında oyunculuklardaki problemler , filmin matematiğine hiçbir şekilde hizmet etmeyen ‘eklenti ' mizansenler ve vasat diyaloglar bir yana , genelde türün gücünü aldığı bölüm olan final bölümünü bile fazlaca umursamayan bir filmin korku türüne ne kadar ‘özel ' bir bakış getirdiği tartışmaya açık . 
Filmi vasat sulara çeken tüm bu zayıflıklara rağmen Sinister'ın saygı uyandıran bir yönünün olduğunu da söylemeliyiz .
Hızlı bir kurguyla ve temiz bir yönetmenlikle hatırlanacak anlar yakalamayı başaran filmin özellikle ‘snuff ' deryasına yaklaştığı anlarda izleyenini rahatsız edebildiğini söylemeliyiz .
Ancak bu rahatsızlık , ‘her şeyin ' açığa kavuştuğu ya da daha doğru bir tabirle her şeyin önemini yitirdiği kapanışıyla yerini tuhaf bir vurdumduymazlığa bırakıyor .
Kısacası Sinister'ı , anlatacak bir şeyi olmayan ancak güzel cümleler kuran bir arkadaşınıza benzetebilirsiniz , eğer çok isterseniz . 
kaankarsan@gmail.com
twitter.com / kkarsan
