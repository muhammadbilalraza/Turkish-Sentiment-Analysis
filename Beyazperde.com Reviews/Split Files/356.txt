Karayip Korsanları 2 : Ölü Adamın Sandığı ( Pirates of the Caribbean : Dead Man’s Chest ) filminin geçtiğimiz haftasonu tüm zamanların açılış rekorunu kırmış olmasına hiç şaşırmayın .
Bir süredir filme yönelik beklentinin bu boyutta olduğu belliydi .
Yıllar boyunca gişede başarısız olagelmiş kılıç filmlerinin kötü talihini kıran 2003 yapımı orijinal film Siyah İnci’nin Laneti , her tür izleyiciyi memnun edebilmiş bir yapımdı .
Büyük bir prodüksiyon , etkileyici görsel efektler , sıkı aksiyon ve keyifli bir mizah , iyi çizilmiş karakterlerle her biri rolüne cuk oturan yetenekli oyuncular sayesinde , birinci sınıf bir popüler sinema örneği yaratılmıştı .
İşin niteliği seyirci nezdinde karşılığını gördü ve film beklenenin üstünde bir başarı sağladı .
Ve tabii , beyazperdede uzun zamandır görülmemiş bir star personası yaratan Johnny Depp’in hayat verdiği Kaptan Jack Sparrow karakteri de ölümsüzleşti .
Bu tür serilerde hep olduğu gibi ' çok daha fazlasını vaat eden ' devam filmi Ölü Adamın Sandığı beklentileri bütünüyle karşılıyor .
İlk filmden akılda kalan tüm karakterlerin bir şekilde arz - ı endam ettiği yapımda ; daha fazla aksiyon , daha fazla ( zaman zaman neredeyse slapstick boyutunda ) komedi , daha fazla karakter / yaratık ve dolayısıyla efekt var .
Bazen olay örgüsünü takip etmeyi zorlaştıracak ölçüde fazla olduğu bile söylenebilir her şeyin .
Gerçi , ipin ucunu kaçırdığınız anlar olsa bile her şey önünde sonunda toparlanıyor .
Ama öyküyü özetlemeye çalışmak oldukça zor . Will Turner ve Elizabeth özgürlüklerinin peşinde ; Kaptan Jack Sparrow , yine borcunu ödemenin ve üzerindeki lanetin çözümünün peşinde ; kimi ganimet kimi intikam ama nihayetinde herkes bir sandığın içindekinin peşinde .
Öyle bir şey var ki bu sandığın içinde , onu elde eden dünyanın tüm denizlerine hükmedebilecek .
İşte bu noktada öyküye dahil olan dönem unsurları da filmi iyice zenginleştiriyor .
Sandığın peşinde olan sadece korsanlar değil çünkü .
Filmde fantastik kötü adamların dışında , daha sinsi düşmanlar da var .
Sömürgeci İngiliz yönetimini temsil eden Doğu Hint Şirketi’nin öyküdeki yeri , filmin gerçek dünyamızın tarihiyle bağlantısını kuruyor .
Bir dönemi belirtmenin ötesinde , filme siyasi bir zemin sağlıyor .
Hem de hiç ciddileşmeye gerek duymadan ; her şeyi entrikasının içine yedirerek .
Hollywood’un son dönemdeki en kayda değer zanaatkarlarından biri olan Gore Verbinski , ilk filmin görsel yapısını bir ölçek daha karanlıklaştırarak korumuş .
Aksiyon ve özel efekt konusunda hep daha ileri gitmeye hevesli Hollywood’un bir çalışanı olarak aşırıya kaçmaktan da hiç çekinmemiş .
Özellikle karmaşık kareografilere sahip kılıç dövüşü sahneleri büyük keyif veriyor .
Böyle bir filmin içinde her türlü aşırılığı zaten seyirci de arıyor .
Neticede Disneyland tema parkından yola çıkılarak yaratılmış bir dünyadan bahsediyoruz .
Ne kadar çok hareket , o kadar çok eğlence .
Karayip Korsanları serisinin en büyük artısı , iyi çizilmiş karakterleri .
Bununla kast ettiğim , karakterlerin derinliğinden ziyade , senaryonun oyunculara sağladığı malzeme .
Keyifli ve öyküleri merak uyandıran bu sinema karakterleri başarılı oyunculuklarla hayat buluyor .
Bu filmin kötü adamları arasında , Aşk Her Yerde ( Love Actually ) ile hepimizin geç de olsa tanıdığı İngiliz oyuncu Bill Nighy , Uçan Hollandalı adlı geminin kaptanı Davey Jones rolünde , ağır bir makyaj ve görsel efekt altında vücut dili ve gözleriyle oynuyor .
Orlando Bloom’un babası Bill Turner rolünde ise Stellan Skarsgård filme duygusal bir baba - oğul teması katıyor .
Sürprizlerden ise hiç bahsetmeyelim .
Kaptan Jack Sparrow’un cinsel kimliğiyle ilgili tartışmalar bu filmden daha da beslenebilir gibi gözüküyor .
Ama Jack ile Elizabeth arasında doğrudan fiziksel yakınlaşma içeren , öykünün gidişatında kilit öneme sahip sahneler de mevcut .
Jack Sparrow’un babası rolünde izleyeceğimiz duyurulmuş olan Keith Richards içinse galiba bir sonraki filmi beklememiz gerekecek .
İlk iki filmin tüm önemli karakterleri de son filmde karşımızda olacak zaten .
Sürprizlerle dolu final bölümü sayesinde , bu filmle birlikte çekilmeye başlanan ve önümüzdeki yaz izleyeceğimiz serinin üçüncü filmi Dünyanın Sonunda ( At World’s End ) için şimdiden meraklanmamızı sağlayan Ölü Adamın Sandığı , bugüne kadar perdeye yansımış en büyük eğlencelerden biri .
