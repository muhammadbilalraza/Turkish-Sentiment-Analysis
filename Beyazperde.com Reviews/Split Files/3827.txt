İnsanoğlu doğa kanunları gereği ömrünün her günü biraz daha yaşlanıyor .
Günden güne anlamıyoruz , ama bedenimizdeki değişiklikler belki aydan aya dikkatimizi çekiyor ve her sene bazen de mecburen hatırladığımız , illa ki bir şekilde kutladığımız o malum doğum günümüz geliyor .
Dünya üzerindeki varlığımızı ilk kim ölçeklendirmeye kalktıysa “yaş almak / yaşlanmak” filli ve olgusu için kendisine teşekkür ederiz !   İşte Guillaume Canet ne yaparsak yapalım ancak hızını yavaşlatabildiğimiz , bu yaşlanmak mevzuunu yarı mocumentary komedi filmi Rock'n Roll’da ameliyat masasına yatırıyor , hem de hayat arkadaşı Marion Cotillard ile birlikte . 
90’ların başında başladığı oyunculuk kariyerine yapımcı , senarist ve yönetmen sıfatlarını da iliştiren Canet , rejisör koltuğuna oturduğu beşinci uzun metrajlı filminde mesleğinin ve içinde bulunduğu sektörün ve de medyanın acımasız yüzünü , nankörlüğünü yarı belgesel bir komedi üslubuyla beyazperdeye taşıma derdinde .
Film fikrinin ortaya çıkış detaylarını hafifçe eşelediğimizde Canet’ye gerçekten yöneltilen “Geçmişte ortalığı sallıyordunuz ,   fakat artık yaşlandınız , eskisi gibi değilsiniz” argümanının tersini ispatlamak için kolları sıvadığını öğreniyoruz ki bu sahne birebir filmde de yer alıyor .   Henüz 43 yaşında olan ve kariyerinin olgunluk basamaklarının tadını çıkartması gerekirken dört bir yandan gelen çevresel unsurlarla “Görürsünüz bende daha iş bitmedi ! ” orta yaş krizine tutulan Canet , halen genç , enerjik ve hem kadınlar hem de film sektörü için çekici olduğunu ispatlamaya çalışıyor ; ve tabii orta yaş krizine bulaşmış her erkek gibi pek çok girişimini eline yüzüne bulaştırıyor .  
Esasen biz bu acımasızlığı Hollywood kıskacındaki 40 yaş ve üstü kadın oyuncular için Kayıp Aranıyor : Debra Winger ( 2002 )   adlı yapımdan bu yana iyi kötü konuşuyoruz .
Kendisi de bir aktris olan Rosanna Arquette tarafından hayata geçirilen bu belgesel Hollywood çarklarında kadın olmayı ve yaş alan kadın bir oyuncunun kariyerinin ilerleyen evrelerinde yaşadığı baskıları , umursanmayışları ve unutuluşları perdeye taşıyan , kendi zamanı için oldukça cesur bir projeydi .
Aradan 15 yıl geçmiş olmasına rağmen Hollywood’un arpa boyu yol kat ettiğini söylemek zor .
( Örneğin bakınız Jessica Lange’ın Feud dizisi için verdiği son röportajlar ve Washingtonpost gazetesinin internet sitesinde yer alan detaylı bir araştırma . * ) Konuyu dağıtmadan Guillaume Canet’nin kişisel deneyimlerinden yola çıkarak , bu sefer erkek perspektifinden , iğneyi kendisine çuvaldızı da Fransız sinema sektörüne sapladığını söyleyebiliriz .
Tabii ucuz filmlere , bayağı senaryolara ve planlara bol bol gönderme yaptığını , hicvi bir anlatım dili olarak kullandığını tekrar ekleyelim .
Öte yandan Marion Cotillard ile paylaştığı özel hayatın bir kısmını da olsa seyircilere açtığı için film , ayrı bir merak unsuru oluyor .
Bazı sahnelerde Cotillard’ın da Oscarlı oyuncu olma kıskacındaki debelenişlerini en samimi haliyle izliyoruz .
Hele ki finale doğru Canet’in makus talihi onu da vurunca sanki skor eşitleniyor ! 
Filmde ayrıca Gilles Lellouche , Camille Rowe gibi Fransız sinemasından aşinası olduğumuz oyuncular yine kendilerini canlandırırken , gerçek hayatta da Canet’nin arkadaşı olan Johnny Hallyday kısa da olsa verdiği hayat dersiyle filmi renklendiriyor . 
Bahar aylarında festival sezonunda es geçtiyseniz , yaz vizyonu alternatifi olarak eğlenceli Rock‘n Roll sinemalarda … 
Kaynak : * https://www.washingtonpost.com/news/wonk/wp/2016/09/19/these-charts-reveal-how-bad-the-film-industrys-sexism-is/
Twitter.com/duygukocabayli
