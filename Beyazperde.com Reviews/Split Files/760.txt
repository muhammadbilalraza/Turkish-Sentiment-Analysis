2019’un ilk büyük yerli yapımı olarak 18 Ocak haftasında vizyona giren Çiçero , yerli yapımcılarla sinema salonları arasında yaşanan bilet / mısır / yasa tasarısı geriliminin yarattığı yerli film boşluğunda , iddialı bir işe soyunuyor .
Tıpkı hayat hikayesinden esinlendiği , 1940’lı yılların casusu İlyas Bazna gibi . 
 
Afişinde “yüzyılın en büyük casusluk hikayesi” alt başlığını kullanarak , fragmanında “2. Dünya Savaşı’nın Kaderini Değiştiren Türk” ifadesiyle de baş karakter İlyas Bazna’ya duyulan merakı arttıran film , prodüksiyonunun büyüklüğünden aldığı cesaretle de pahalı ve şık bir dönem filmi olma iddiasında .
Yapımcı Mustafa Uslu’yu gerek yakın zamanda Türkiye’nin Oscar temsilcisi Ayla filmine dair yayınlanan haberlerden gerekse henüz birkaç ay evvel vizyona giren Müslüm filminin yarattığı fırtınadan anımsayanlar olacaktır .
Dijital Sanatlar’ın sahibi Uslu bütçesi yüksek , kaliteli gişe sinemasını hedefleyen ve Mart’ta vizyona girecek Turkish’i Dondurma filmi de dahil olmak üzere şimdiye kadar ki 4 projesinde yaşanmış , gerçek hayat hikayelerini sinemaya aktarma derdinde bir isim .
Çok da yanlış bir strateji değil aslında .
Biyografik dram ya da tarihi aksiyon / casusluk öykülerinin iyi işlendiğinde dünya çapında iş yapabildiği ve dahası senede aşağı yukarı 200’den fazla film üreten yerli sinemamızın bu kategorilere aç , muhtaç olduğu bir gerçek . 
 
Çiçero , hem İlyas Bazna ismini , casusluk / entrika hikayelerine meraklı olanlar dışında pek bilinmeyen , tarihi bir figürü merkezine alması hem de bazı özensizliklerine rağmen elle tutulur bir II. Dünya Savaşı filmimiz olması açısından ilk etapta öne çıkartıyor kendisini .
Bazıları tarihi dram , bazıları polisiye 20’den fazla diziye senaristlik yapmış olan Ali Can Yaraş’ın kaleme aldığı senaryo , aslında filmin üzerinde yükseldiği esas bel kemiği .
Zira , İngilizlerden kaçırdığını Almanlara satan ve mesela Murat Yetkin’in “muhtemelen para karşılığı bilgi satan bir sahtekardı” * yorumunda bulunduğu İlyas Bazna’nın gerçek hayat hikayesi birebirde , filmdekinden biraz daha farklı .
Ama sinema bu !
Senaryo ve kurgu tam da Bazna gibi karakterlerin çevresinde daha iyi , daha ‘janjanlı’ hikayeler kurgulamak için var .
Hollywood bunu bir asırdan fazladır yapıyorken , bizim neyimiz eksik kalsın ki ? 
 
İlyas Bazna’ya kısa ve tabii ki dramatik bir çocukluk geçmişi hediye eden senaryo , hızlı bir geçişle seyirciyi 1940’lar Ankarasına götürüyor .
Avrupa’da savaşın en kanlı ve karanlık günleri sürerken genç ( eski ) Türkiye Cumhuriyeti’nin başkenti , büyükelçiliklerin en şık davetleri , aryaların söylendiği partiler ve dans baloları ile savaşın tarafsız bölgesine nefes aldırıyor .
İsmet İnönü’nün Cumhurbaşkanı olduğu dönem Ankarası , atmosfer olarak dönem filmi kriterleri açısından biraz fazla gıcır gıcır görünüyor .
İşte bu gıcırlık içinde sıradan bir büyükelçilik çalışanı olan İlyas Bazna , bir şekilde otoriterlerin gözünde sivrilmeyi başarıyor .
İngiliz Büyükelçiliği’ne özel uşak olarak ‘kapağı atan’ Bazna için esas heyecanlı günler bundan sonra başlıyor .
İngiliz Büyükelçiliği’nden çok gizli belgeleri , savaş taktiklerini , hatta suikast planlarını Almanlara aktaran Bazna’nın başına bir de aşk hikayesi dolanıyor .
Ki işin bu kısmı da “casusluk hikayesi aşksız olur mu ? ” alt başlığı ile soslanıyor .
Film büyük resimdeki iddiasını daha da geniş bir çerçeveye taşıyarak , Bazna ve ekibinin genç Türkiye Cumhuriyeti’nin fedakar ve gözüpek istihbarat ajanları olarak resmedip , sadece sinemasal değil vatani görevini de yerine getiriyor .
Dedik ya bu sinema ve nihayetinde kurgu bu .
Tarihi gerçeklikleri birebir öğrenmek isteyenler için kütüphanelerin kapıları açık … 
 
Film yıldızlarını , görevini yerine getiren iyi bir prodüksiyon olmasının yanı sıra hakkını veren oyunculuklardan da kapıyor .
Sadece başrol ve Bazna’yı yeniden şekillendiren Erdal Beşikçioğlu değil , Cornelia Kapp’ı canlandıran Burcu Biricik , yardımcı erkek oyuncu kategorisinde olsa da Alman Ludwig Carl Moyzisch’i canlandıran Murat Garipağaoğlu rollerinde oldukça başarılılar .
Lanet bir Nazi olarak resmedilen Moyzisch’e bile belli bir insani boyut katabilmiş Garipağaoğlu .
Filmin ağır topları Tamer Levent , Mehmet Ulay ve sınırlı görünümü olsa da Levent Ülgen’in de harcanmadığını eklemek gerek .
Hali hazırda Erdal Beşikçioğlu ile Behzat Ç. ’yi fenomenleştirmiş olan yönetmen Serdar Akar her oyuncudan istediğini almasını bilmiş .   
Orjinal müziklerde her ne kadar Onur Özmen'in imzası olsa da yine bazı sahnelerde dramayı vurgulamak için fazla fazla müzik kullanımı var maalesef .
Bu tercihin de pek Özmen'in elinde olmadığına inanıyorum ; sonuçta müziğin hangi sahneye konulacağının kararı müzisyene ait olmuyor çoğu zaman . 
 
Uzun lafın kısası , II. Dünya Savaşı’na - çok şükür ki !
- girmemiş dahi olsak bu topraklarda da o döneme ait anlatılacak pek çok hikaye mevcut .
Maddi gücü yeten birilerinin elini taşın altına sokması ümit verici .
Darısı 1930’larda Türkiye’ye sığınan ve ülkenin modernitesine katkıda bulunmuş olan Alman Yahudisi göçmen profesörlerin hikayelerinin başına diyelim ! 
 
twitter . com / duygukocabay
 
 * Yetkin , Murat ; Meraklısı İçin Entrikalar Kitabı , 2007 Doğan Kitap , sf : 62
Not : Aynı dönemi anlatan , Ludwig Carl Moyzisch’in anılarını yazdığı “5 Fingers” adlı kitaptan uyarlanan 1952 yapımı “5 Fingers” adlı film internetten ücretsiz olarak izlenebiliyor .   İlyas Bazna’nın kendi kaleminden anılarını ise , Türkçe’ye “Ankara Casusu , Çiçero” olarak çevrilen kitaptan okuyabilirsiniz .
