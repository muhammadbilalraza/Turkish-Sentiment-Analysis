Köksüz , anneleri uyurken iki kardeşin arabaya atlayıp turlama istekleriyle başlıyor .
Arabanın motor sesini duyan anne çığlık çığlığa kendisini dışarıya atıyor ve peşlerinden koşmaya başlıyor .
İlker arabayı yarı yolda bırakarak kaçıyor , Özge arabanın içinde kalıp kaygılı bir şekilde annesini bekliyor .
Köksüz bir anlamda başladığı gibi devam ediyor .
Evin ergen erkeği İlker annesinin buhranlarıyla baş edemeyip genelde kapıyı çarpıp kaçıyor , herşeye sessiz bir kaygıyla yaklaşan Özge de herşeyin normale dönmesini bekliyor . 
Köksüz , babanın kaybının ( ölüm ya da terk etme , bu çok belli değil ) ardından var olmaya çalışan bir anne ve üç çocuğunun trajik öyküsünü anlatıyor .
Öyle ki eşinin gitmesini kabullenemeyen Nurcan’ın ağırlığı var ailenin üzerinde .
Özellikle de büyük kızı Feride’nin omuzlarında .
Annesinin Feride’nin üzerine yıktığı sorumluluklar kızın yüzünden taşıp bize o kadar derin tesir ediyor ki …
Film anne ve çocukları arasındaki çatışmadan ibaret gibi görünse de asıl çatışma hali Nurcan ve Feride arasında .
Kendi mutsuzluğunu çocuklarından çıkaran , hatta onların mutluluklarının önüne set çekmekten çekinmeyen bir anne var karşımızda .
Annenin konumu o kadar çözümsüz ki , sürekli temizlik yapıyor , baskı ve güçle sağlayamadığı hegemonyayı acizlik ve güçsüzlükle kurmaya çalışıyor çocuklarının üzerinde ! 
Filmde sosyal bir tanımlama halinden çok psikolojik değerlendirme sözkonusu .
Mesela baba gittikten sonra evin tek erkeği olarak sorumluluk alması beklenen İlker annesiyle kuramadığı iletişimi arkadaşının annesiyle farklı bir şekilde kuruyor , onu cinsel bir platforma taşıyor ki , oedipal kompleksin izini sürer haline geliyoruz İlker’in kopuk ruh halinde .
Ama yine de filmin en tamamlanamamış yanı burası diyebiliriz … 
Özge annesinin gözdesi olma derdinde .
Herkesin kendisine amade olmasını bekleyen annenin Özge’yle kurduğu tek ilişki ise bakkala yollamak , kızın isteği ise annesinin sevgisini kazanmak .
Ama en trajik anlar da Nurcan’ın Feride’ye yüklendiği anlar .
Aslında filmdeki ‘baba’ figürünün eksikliği genel anlamda evdeki erkek eksikliğinden kaynaklı trajediyi anlatıyor gibi görünse de öyle değil .
Öyle olsa İlker’i ailenin gözünden olumlar , ikinci olarak da Feride’yle evlenmek isteyen Gülağa’yı Nurcan’ın gözünde olumlu bir yere taşırdı .
Ama annenin sorununu ‘başsızlık’ sorunundan Feride’yle ilgili çözümlenmemiş başka bir alana taşıyor .
Baba–kız ilişkisi devam ediyormuş gibi kızından intikam alma yolunu seçmiş bir anne var karşımızda .
Tabii geri plana bakmak lazım biraz bunun için ama film baba kısmını , giden birinin herkes üzerindeki travması olarak yansıtmayı uygun görmüş . 
Filmin dramla mizahı birleştiren ince bir yanı da yok değil .
Annenin abartılı korkuları kimi zaman filme ironik bir mizahi yan katıyor .
Örneğin Feride’nin istendiği gece annenin sakatlanıp yatakta yatması gibi .
Makyajlı , güzelce giyinmiş bir halde tertemiz bir yatakta yatan Nurcan sanki ölüm duygusuyla bakıyor etrafındaki mutluluk tablosuna .
Bir yandan da mizahi işte !
Engelleyemediği düğün ise onun gerçek anlamda ölüm yolculuğu gibi .
Ana kızın karşılıklı birbirlerine gözyaşı içinde baktıkları sahne ikisini de farklı bir sona sürüklüyor adeta . 
Filmin en tatmin edici yanı senaryoda çok az boşluk olması , karakterlerinin belirgin özellikleriyle hikayeyi sırtlanıp götürmesi .  Psikolojik çözümlemesinin başarısı filmi sosyolojik olarak da bir yerlere taşıyor .
Kimi zaman despotluk sınırlarına dayanan anne baskısı , güçsüz kalan çocukları iyice dağıtıyor .
Annenin toparlayıcı gücü reddetmesi bir sonraki kişiye yani Feride’ye devrediyor bayrağı .
Bu anlamda Ahu Türkpençe gayet başarıyla yansıtıyor baskılanmış karakteri .
Tabii Lale Başar’ı da unutmamak lazım , ruh dengesizliği yaşayan hezeyanlı anne rolünde bir hayli başarılı . 
Köksüz başarılı bir ilk film .
Deniz Akçay Katıksız’ın senaryosunu yazdıktan sonra çekmeye karar verdiği , çok içselleştirilmiş , evin iki katlı konumuyla , sürekli akıtan mutfak borusuyla hem bırakılıp giden , hem de ağır aksak devam eden hayata dair bir şeyler söylüyor .
Hem de net olarak söylüyor , uzatmadan .
Bu yüzden 81 dakikalık film derdini toparlayarak , uzatmadan ve başarıyla anlatmış oluyor . 
twitter . com / BanuBozdemir
