Ne beyninize , ne de gönlünüze hitap eden bir film izlediğinizde , o film üzerine bir şeyler yazmak da oldukça güç bir işe dönüşüyor .
Eğer gördükleriniz sizi düşündürmediği gibi kalbinize de dokunmadıysa , o zaman sinema salonunu terk ettiğiniz anda filmi unutuyorsunuz zaten .
Hatta filmi izledikten kısa bir süre sonra o filmi izleyip , izlemediğinizden emin bile olamıyorsunuz .
Aklınıza belki de filmin öyküsüyle hiç alakası olmayan bazı sahneler , görüntüler geliyor sadece .
Tahmin ediyorum ki ben kısa bir süre sonra , Ben Sana Söylemiştim'i izlediğimi unutacağım .
Aklımda sadece sinema salonunu terk ettiğim anda üzerine düşündüğüm konu kalacak : " Acaba filmde tekrar tekrar gösterilen o şahane pastaları kim tasarlamıştı ? "
Ben Sana Söylemiştim , gerçekten de içerisinde aklınızı kurcalayacak en ufak bir olay veya kavram barındırmayan bir film .
Bu nedenle de seyrettikten sonra filmle ilgili üzerine yorum yapıp geliştireceğiniz bir fikre sahip olmanız da oldukça zor .
Aslında kendinizi yeterince zorlarsanız kafanızda " Mandy Moore'dan oyuncu olur mu ? " veya " Hollywood'un gençlik takıntısı , Diane Keaton gibi yaşını almış , başarılı kadın oyuncuları niçin anlamsız filmlerde yer almak zorunda bırakıyor ? " gibi tartışma mevzuları yaratabilirsiniz .
Ancak işin aslı Ben Sana Söylemiştim'i izlerken kendinizi internette yer alan alışveriş kataloglarına veya güzellik ipuçlarına bakarmış gibi hissediyorsunuz .
Etrafınızda olup biten hiçbir şeyle ilgilenmeksizin , kendinizi önemsiz ve yüzeysel konuların kucağına bırakıyor , tüketimin sizi rahatlatmasına öylece izin veriyorsunuz .
Karakterlerin neler yaptıkları , başlarından neler geçtiği sizde herhangi bir merak duygusu yaratmıyor .
Onun yerine üzerilerine giydikleri kıyafetlerle , saçlarına verdikleri şekillerle veya evlerini nasıl döşedikleriyle ilgileniyorsunuz .
Ben Sana Söylemiştim'in , sıradan bir romantik komedi filminin alelade gidişatına esprili bir anne - kız hikayesi yerleştirerek benzerlerinden ayrılmaya çalıştığını söyleyebiliriz .
İlk dakikalarında alışıldık bir anne - kız ilişkisiyle karşı karşıya olmadığımızı hissettiren film , bize beklentilerimizi yüksek tutmamızı öğütlemekte .
Filmin ilk sahneleri hikayenin sadece Daphne ve kızı Milly arasında geçen yavan bir ikili mücadele olmayacağını ümit ettiren işaretlerle dolu .
Ancak Daphne'nin diğer iki kızının eğlenceli müdahaleleriyle renkleneceğini umduğumuz filmin , bir hayal kırıklığına dönüşmesi fazla zaman almıyor .
Ne yazık ki Ben Sana Söylemiştim , yarattığı bunca parlak izlenime rağmen , ilk yarım saati boyunca hızla sönen bir balon misali bütün havasını boşaltıyor .
Filmin ortalarına doğru bir bakıyoruz ki elimizde sadece kedi - fare kovalamacasını andıran tatsız bir anne - kız ilişkisiyle Adam Sandler filmlerini hatırlatan bir takım bayağı espriler kalmış .
Adam Sandler'a oldukça yakışan bu espirilerin Diane Keaton üzerinde ne kadar iğreti durduğunu tahmin etmek pek de zor olmasa gerek .
Dahası filmde , Lauren Graham ve Piper Perabo tarafından canlandırılan diğer iki kız kardeşin , bir anne - kız ritüeli olarak karşımıza çıkan alışveriş sahnelerinde boy göstermekten ve Sex and the City benzeri diyaloglara imza atmaktan öteye gitmelerine olanak verilmiyor .
Gilmore Girls dizisindeki Lorelei karakteriyle yüzüne alıştığımız Lauren Graham'ın ağzından göndermelerle dolu , zekice tasarlanmış , çok daha sarkastik cümlelerin çıkmasını beklerken içeriksiz konuşmalarla bu şekilde geri plana itildiğini görmek insanı gerçekten üzüyor .
Film , diğer iki kız kardeşin biraz ön plana çıkarılmasıyla daha izlenebilir bir hal alabilirmiş aslında .
Böylelikle Mandy Moore'un zayıf oyunculuğu daha iyi örtbas edilir ve Diane Keaton'ın omuzlarındaki yük azalırmış ve ortaya daha dengeli bir yapım çıkabilirmiş .
Diane Keaton'ın omuzlarındaki yükten bahsetmişken , Keaton filmdeki en tecrübeli ve en kuvvetli oyuncu olmanın verdiği sorumlulukla her işi kendi başına yapmaya , filmdeki her açığı performansıyla kapatmaya çalışmış .
Filme gerçekten de bir ' anne ' sorumluluğuyla yaklaşmış sanki .
Fakat bir süre sonra iş kontrolden çıkmış , kendisini üzerine yakışmayan anlamsız hareketler yaparken bulmuş ve senaryo gereği karakterinin tekdüzeliğine , yapaylığına yenik düşmüş neredeyse .
İnsan filmde kafasını kurcalayacak herhangi bir soru işareti bulamayınca ilgisini başka yönlere odaklamaktan başka çare bulamıyor maalesef .
Ben Ben Sana Söylemiştim'i izlerken olay örgüsüne olan ilgimi çabucak kaybettim ve kendimi Diane Keaton'ın üzerine giydiği muhteşem kıyafetleri inceleyip , Mandy Moore'un evinin nasıl döşendiğine odaklanırken buldum .
Bu deneyimin ardından , Ben Sana Söylemiştim'in insanda kesinlikle bir alışveriş etkisi yarattığını söyleyebilirim .
Gerçekten de filmden çıktığınızda kafanızda içinizi sıkacak en ufak bir düşünce bulamıyorsunuz .
Aklınızda görkemli pastalardan , şık kıyafetlerden ve dekoratif mumlardan başka bir imaja rastlamak pek mümkün olmuyor .
Gündelik gerçekliğinizi kaybediyorsunuz .
Zaman zaman insanın tek ihtiyacı böyle bir gerçeklikten uzaklaşma duygusu da olabiliyor .
Ben Sana Söylemiştim , kafanızı kurcalayan düşüncelerden patlayacak gibi olduğunuz yeterince boş bir vaktinizde izleyip geçici bir hafıza kaybı yaşayabileceğiniz bir film .
