Ersin Kana imzalı Hile Yolu’nu Antalya Altın Portakal’da izlediğimde son yıllarda izlediğimiz flmlerden farklı bulduğumu söylemeliyim , o yüzden ödül beklentim de vardı filmden ama olmadı , jüri nazarında değer bulamadı film . 
Hile Yolu’nun benim için iki önemli anlamı var .
İlki Hrant Dink cinayetinin artık herkes tarafından bilinen arka planını anlamaya , çözmeye çalışıyor , ikincisi de ‘suç filmi’ dediğimiz türe bir hayli yaklaşıyor .
Zaten bizde çekilen suç , mafya ya da derin devlet filmlerinin de bu minvalde olmaktan başka şansı olmadığını düşünüyorum .   Çünkü biz aksiyon üreten bir ülke değiliz , hesaplaşmalarımız aile dışına çıkmaz , bağlantılı cinayet planları yoktur , her şey küçük bir arena içinde olup biter .
O yüzden failleri de bellidir meçhulleri de .
Ama hep faili meçhul muamelesi görür o ayrı … 
Filmde erkek dünyasının bitmek bilmeyen hegemonyası da var , bir suç örgütünün arka planı da .
Tabii bu arka planın uzantıları da var , herkesin birbirini etkilediği .
Filmi Dink cinayetinin arka planından çıkardığımızda zaten elimizde bir suç örgütünün arka planı kalıyor .
Ama öyle kelli felli , her şeyin belli planlar eşliğinde döndüğü bir örgütlenme değil bu .
Gayet de laçka , Kofik isimli küçük bir çocuğu Dink cinayetinden iki yıl sonra bir papazı öldürmek üzere tetikçi yapacak kadar hem suça yakın hem de suçtan uzak .
Ama Ozan Bilen’in başarıyla oynadığı Korhan karakteri kilit bir nokta yaratıyor bu sakillik içerisinde .
Korumaya çalıştığı karizmasının aslında türlü oyunlara kurban olması da kimsenin kimseye güvenmemesi gerektiğinin altını çizer nitelikte . 
Sonuçta Hrant Dink davası ‘adalet istiyoruz’ istemiyle kitlesel bir çözüm istese de sonuçlanamıyor bir türlü , rafa kalkıyor .
O yüzden çekim yaparken davası henüz devam eden bir cinayette söylenecek herşeye çok dikkatli davranmaları gerektiğini düşünmüş ekip ve olayın öbür tarafından bakalım bir de demişler ! 
Yani bir cinayeti tetikçisinden , azmettiricisine kadar planlayan bir ekibin iç dünyasına dalmışlar .
Tetikçilerin acısıyla tatlısıyla iç dünyasına eğilen film , bazı kişilerce yanlış bile anlaşıldı , tetikçileri aklama çabası olarak algılandı .
Bence öyle bir durum yok , film tam da bu işlerin arkasındaki örgütlenmenin ne kadar zavallıca , güvensiz ve sakil olduğunu anlatıyor .
Yani herkesin birbirinin maşası olduğunu ve sonrasında nasıl dağıldıklarını … 
Filmin çok sakin bir dili var , bu da Korhan karakterinden kaynaklanıyor bence .
Onun dinginliği , yakın arkadaşıyla kurduğu ‘can dostum’ ilişkisi , filmin ivme kazanmasına engel olmasa da yavaş ivmelendiriyor , bu da filme farklı bir hava katıyor . 
Hrant Dink cinayeti için her acılı olay gibi yıllar sonra yüzleşilen bir film de olabilirdi ama daha önce Çarşı Grubu’nu anlatan Asi Ruh diye bir belgesel çeken ekip , sonra da kolları sıvayıp bu süreci anlatma gereği duymuşlar .
Birebir cinayete , dava sürecine eğilmediği için kafa karıştırıcı yanları olabilir , ben biraz da dediğim gibi ‘tür’ filmi olarak bakılmasını doğru buluyorum .
Bu ülkede cinayetler işleniyorsa onları her açıdan ele alan filmler de olmalı , çekilmeli ! twitter . com / BanuBozdemir
