Bir adam , gözlerini hiç bilmediği bir yerde açar .
Nerede olduğu ve oraya nasıl geldiği hakkında en ufak bir fikri yoktur .
Birileri ya da gizemli bir güç tarafından hapsedilmiştir .
Hapsedildiği odada , mahzende veya daha soyut bir mekânda ipuçlarını inceler ve dışarıya çıkmaya çalışır .
Böyle başlayan hikâyelere alışığız sinemada .
Küp , Testere ve az bilinen Japon filmi Symbol örnek olarak verilebilir .
İngilizce çekilen Alman filmi Demir Kapılar da aynı şekilde başlıyor .
Kimi ucuzluklarına rağmen gayet sürükleyici bir seyir sunuyor ve tartışmalı bir finalle de yolcu ediyor .
Yolcu etmek demişken , yazının bundan sonrası filmin bazı gelişmeleri hakkında , sürprizleri açık eden detaylar içerecektir .
Karar sizin .
Yerde uyanan kahramanımız , uyanır uyanmaz başına gelenlerin arkadaşları tarafından hazırlanmış bir oyun olduğunu düşünüyor .
Burada senarist Peter Arneson ve yönetmen Stephen Manuel'in yapmış oldukları bir tercih filmi biraz ucuzlatıyor .
İsimsiz kahramanımızın çenesi epey düşük ve bu sesli düşünme yöntemi bir müddet sonra inandırıcı olmamaya başlıyor .
Burada izleyicilerin bir saat boyunca odanın içinde dolanan bir adamı izlemekten sıkılacağı düşünülmüş olsa gerek .
Fakat ilginç bir şekilde , Axel Wedekind'in ortalama oyunculuğuna , Hollywood tarzı cool ve yüzeysel dışavurumlarına rağmen , Demir Kapılar sürükleyici , gizemini sonuna kadar koruyan bir film .
Odadaki ipuçlarını keşfettikten sonra izleyici de oyunun bir parçası haline geliyor .
Adamın duvarı delerek yan odaya geçişiyle beraber ise film daha ilginçleşiyor .
Yan odada tabutta yatan canlı bir kadın vardır ve adamımız , İngilizce bilmeyen bu siyah kadınla beraber düşünmeye başlar çıkış yolunu .
Bu noktada nedense ırkçılık temelli bir intikam oyunun kurbanı olduklarını düşünüyoruz , fakat keşfettikleri odalarda karşılaştıkları bazı metafizik objeler bizi filmin ' ulvi ' sonuna hazırlıyor .
Demir Kapılar'ın orijinal bir film olduğunu iddia edecek değiliz .
Ama bütün klişelere rağmen çok ilginç detaylar da yakalanmış .
Mesela benzer filmlerde görmediğimiz türde gerçekçi bir yapısı var .
Buna kurbanların kendi sıvılarını içmesi gibi nahoş detaylar da dâhil .
Mide bulandırıcı ama anlaşılır .
Filmin bizi en çok şaşırttığı anlar ise , iki kurbanın yaklaştığı bölümler .
Aralarındaki cinsel çekim oldukça ilginç ve etkileyici bir sahneyle taçlanıyor .
Tabii bunların hepsi final için ve filmin her şeyi açıklayan bir finali var .
Çok zekice değil ama filmdeki noktaları birleştirmeyi başarıyor .
Son günlerde Rockstar'ın yeni platform çılgınlığı L. A. Noire oyununa takılan biri olarak , günlerim kırklı yıllardaki bir dedektifin gözüyle ipuçları toparlayıp çeşitli olayları çözmekle geçiyor .
Bundan olsa gerek , Demir Kapılar bana oyun oynadığım hissini de verdi .
Üstelik iki kahramanımızın karşısına öyle acayip şeyler çıkıyor ki odalarda , filmin gizemi giderek artıyor .
Tabii acayiplik konusunda Symbol kadar yaratıcı değil .
Son noktada 3D meselesine gelmek lazım : Doğrusu filme loşluk vermek dışında bir hoşluğunu göremedik !
Video oyunlarını andıran , bulmacamsı ve gizemli filmleri seviyorsanız , klişelerine rağmen ilginç bulabilirsiniz bu filmi .
Üstelik beklenmedik bir şekilde insani ve romantik anlar içeriyor .
