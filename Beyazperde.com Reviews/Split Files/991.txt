Dikkat : Bu yazı , filmle ilgili bazı sürprizleri ele verebilmektedir . 

Sinemanın yöneldiği uçlar sivrileştikçe , filmin içine nasıl düşeceğimize dair içgüdülerimiz de gelişme göstermeye başladı .
Ülke sorunları , kişisel dertler , evhamlar ve büyük aşk acıları derken bir filmle ilgili çok öncesinden yargı geliştirmeye başladı benim bünyem .
Tabii filmlerle ilgili yaptığım röportajlar da arttırıcı unsurlar . 
Beni Unutma , sinema yazarı arkadaşımız Burak Göral'ın kaleminden çıkma .
Göral'la olan konuşmalarımızdan az çok nasıl bir senaryoya imza attığını tahmin ediyordum . ‘Bu filmde çok ağlayacaksınız ' cümleleri beni yoğun sevgiden imkansız aşka , hastalıktan sağlığa birçok düşünceye sevk etmişti .
Beni en çok Özer Kızıltan'ın bu filmin yönetmeni olması şaşırtmıştı .
Bu düşüncede Takva'nın etkesi vardı elbette .
Bir yönetmen nasıl başlarsa öyle devam eder ya hani bizde .
Kızıltan ters köşe yaptı , kimilerine göre aşkın bir halinden diğer bir haline uzandı . 
Beni Unutma , aynı anda sevgililerinden ayrılan Olcay ve Sinan'ın tanışmalarıyla başlıyor .
Birisinin nedeni aldatma , diğerininki ise gittikçe farklılaşan dünyalar .
Burada kızın , yani Olcay'ın ve Sinan'ın durumuyla ilgili bir açıklama yapmak istiyorum .
Olcay özgün , motorsiklet kullanan , keyifli , hafif salaş bir kız .
Sinan daha mantıklı bir adam , öyle çok fazla uç zevkleri yok .
Beni bu tarz filmler içinde en çok bu durum sinir eder .
Önce güzelliğe , paraya , kokoşluğa ve burjuva özentiliğe prim veren erkekler neden sonrasında ‘yandım anam ' diyerek özgün kızların yanında alırlar soluğu ?
Neden canları yanmadan anlamazlar bunu .
Burada da aynısı oluyor ! 
Sinan ve Olcay arasında o kadar aşk dolu bir ilişki başlıyor ki o noktadan itibaren eyvah dedim kendi adıma .
Gözyaşları yakındır !
Film zaten ortadan bir yerden koca bir bıçakla kesiliyor .
Sanki ilk bölüm başka ellerden , sonraki kısım bambaşka ellerden çıkmış gibi !
Mutlu aşk yavaş yavaş bizi hüznün içine çekiyor ama bunu biraz zorla yapıyor .
Biz burada iyiydik , demek durumunda kalıyoruz .
Filmi izlerken geçen sene iyi bir gişe yapan Aşk Tesadüfleri Sever filmi aklıma geldi .
Orada da büyük aşka engel olarak bir hastalık nüksediyordu . 
Tabii burada hastalık halinden çok onun etkileri anlatılıyor .
Hastalığı teşhis ederek filmin ipuçlarını bir bir ortaya saçıyormuşum gibi hissetsem de filmin yarısı bir hastalığı tanıyarak ve onun etkilerini yaşayarak geçiyor sonuçta !
Alzheimerin genç yaşta yavaş yavaş hafızanızı silip süpürdüğünü düşünün , işte böyle bir hastalığa düşüyor Olcay .
Güzel bir hayat , güzel bir gelecek bir anda darmaduman oluyor .
Beni Unutma hali de , hastalıkla , ‘unutma beni ' çiçeğiyle filmin hem hüzünlü hem de keyifli tarafına eşlik ediyor . 
Aslında romantizmle dramı yoğun bir biçimde harmanlamak da son yıllarda karşımıza çıkan sinemasal formüllerden .
Eski Türk filmlerinde de fazlasıyla kullanılan bir yöntem bu aslında .
Tabii biraz daha farklı şekilde !
Genelde yanlış anlaşılmalar sonucu adam kadını terk eder , kadın yaşamını sürdürmek üzere gazinolarda şarkıcılık yapar .
Ama mutsuzluk onu derin hastalıklara iter , yataklara düşürür , tam ölecekken adam yetişir ve kadın en azından mutlu ölür !
Ya da buradaki gibi masalsı mutluluğu ölümcül bir aşk gölgeler !
Yeşilçam formüllerinden gitmenin kesinlikle kötü bir tarafı yok , sadece modern örneklemeler konusunda biraz yetersiz kalıyoruz . 
Oyunculuklara gelince , Mert Fırat'ın hiperaktif , kimilerine göre neşeli / yüksek tarzı beni rahatsız etmedi .
Açelya Devrim Yılhan yeni bir yüz sinema için ve bunun avantajını kullanmayı becerebilmiş .
Kenan Ece filmin başında ve sonlarında karşımıza çıkmasına rağmen ağırlığını koyuyor ve filmin tekrarlayan ve uzayan anlatımına farklı bir giriş yapıyor .
Tuba Ünsal kötü bir seçim , çünkü ‘ben şimdi bunu oynamalıyım ' şeklindeki tarzı maalesef çok fazla yansıyor perdeden !
Beni Unutma aslında farklı bir şey söylemiyor , ikinci kısım fazlasıyla uzatılmış gibi geldi bana .
Biraz daha uzasa hastalıkla ilgili bir seminere katılmış gibi hissedecektim kendimi .
Bu konuda zamanı hesaplı kullanamadığını söyleyebilirim .
Ayrıca filmin ilk başlarındaki mutluluk harmanı , birazdan kötü şeyler olacak önermesini çok fazla gözümüze soktu , hastalığın şeklinin bir sürpriz olduğunu söyleyebilirim .
Onun dışında seyircinin etkileneceği , hatta gözyaşı dökeceği anlar fazlasıyla mevcut .
Sonuçta herkesin birbirine ‘beni unutma ' dediği bir durum mutlaka vardır ! 
banubozdemir@gmail.com
