Çocukluğu video furyasına denk gelen herkes gibi ben de bir video kiralamacıya girdiğim vakit korku filmlerinin olduğu kısımda alırdım soluğu .
Çünkü korku filmlerini sinemada görmemize izin verilmez , bu türün örnekleri TV’de de ( TRT ) pek karşımıza çıkmazdı .
O zamandan beri favori temam hep “tekinsiz evler” oldu .
Bu tema asıl iyi örneklerini , The Shining , The Changeling , Poltergeist gibi filmlerle 80’ler sineması döneminde verse de son birkaç yıldır yeniden revaçta …
Saw / Testere filmiyle uluslararası şöhreti yakalayan ve ardından gelen Dead Silence , Death Sentence gibi filmlerle yeni şiddet sinemasının önemli temsilcilerinden biri haline gelen yönetmen James Wan , bir önceki filmi Insidious ile ilk kez bir “tekinsiz ev” hikayesi çekmiş ve sanırım bundan hoşlanmış olmalı ki , yeni filmi de benzer bir hikayeyi aktarıyor .
Aslına bakarsanız , Insidious epey potansiyeli olan bir korku filmiydi ve Poltergeist’tan açık esinlenmeler taşıyordu ancak PG - 13 sınırlamaları içinde kaldığından tür meraklıları için TV’de yayınlanan herhangi bir Twilight Zone bölümünden daha ilgi çekici olamadı .
( Yatacak yerin yok MPAA ) James Wan , The Conjuring’i çekerken bu defa şiddete meyletmekten kaçınmamış . ‘R’ sertifikası ile sınıflandırılan film pek çok sekansta korku filmi meraklılarının istediğini vermeyi başarıyor .
Peki , bir korku filmi düşkünü ne ister ?
Bu filmler bizim gibiler için bir meydan okumadan ibaret .
Yönetmen tüm hünerlerini ve hikaye anlatıcılığını göstererek bizi korkutmaya , biz ise korkmamaya çalışıyoruz .
Yani , ne kadar korkunç , o kadar iyi !
The Conjuring bu etkiyi sağlamak açısından son yılların en başarılı filmlerinden biri …
Dürüstçe itiraf edeyim ; Stir of Echoes’dan beri hiçbir filmden bu kadar korkmadım !
James Wan her ne kadar temayı önceden çalışmış olsa da hikaye gerçekten iyi .
Evet , yeni bir şey yok , bol çocuklu bir Amerikan ailesi yeni bir ev alıyor ve 19. yüzyılda bu evde yaşayıp ölmüş Bathsheba Sherman adında bir kadının ruhu aileye musallat oluyor .
Bu ve benzeri konuları daha önce defalarca kez izledik ancak artık iyiden iyiye bir pazarlama tuzağına dönüşmüş olan “yaşanmış olaylardan uyarlanmıştır” ibaresi bu filmde sahici bir anlam kazanıyor .
Elbette her zaman olduğu gibi pek çok ekleme - çıkarma yapılarak .
Ed ve Lorraine Warren çifti gerçekten kafa kafaya verip bir sürü paranormal olayı aydınlatmış insanlar .
Filmde bir yan hikaye olarak izlediğimiz ve Warren’ların çocuğuna musallat olan oyuncağın ( Annabelle Doll ) Perron ailesinin lanetiyle alakası yok ancak The Conjuring ustaca yazılmış bir senaryo ile çiftin ele aldığı iki dosyayı birleştiriyor .
Ayrıca filmde aile eve taşınır taşınmaz başlayan olaylar gerçek hayatta bu kadar ani vuku bulmuyor .
Aile bu evde tam 10 yıl yaşamış …
Tabii bizim ilgimizi çeken gerçeğin ne olduğu değil , kurmacanın ne kadar iyi olduğu …
Belli ki , James Wan ürkünç bir film çekmeye çalışmış ve bunu başarmış .
The Conjuring yeni nesil korku filmi meraklıları için gerçek bir ödül , asla ıskalanmaması gereken bir film .
Geçtiğimiz aylarda gösterilen “en korkunç film” olarak lanse edilen Evil Dead yeniden çevriminden çok daha iyi ve bunu yaparken her tarafı kan içinde bırakmıyor .
Sonunda birileri , film izleyen insanları korkutmak için etrafa saçılan kollardan , bacaklardan ve kafalardan daha fazlasının gerekli olduğunu , önemli olanın iyi bir hikayede atmosfer sağlamak olduğunu fark etti .   Bu anlamda da El Orfanato’dan beri en başarılı çalışma The Conjuring olsa gerek .
Filmin ön adı olan “Warren Dosyaları” etiketinden anladığım doğruysa , The Conjuring sinemada ya da TV’de seriye dönüşecek . Warren’lar pek çok lanetli olaya el atmışlar ve en az 10 filmlik bir serinin malzemesi hazır gibi görünüyor .
Umarım olur , merakla bekliyorum . murattolga@gmail.com
