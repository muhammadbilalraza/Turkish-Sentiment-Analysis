17. Altın Koza film festivalinde , " umut veren erkek oyuncu " , " en iyi kadın oyuncu " , " en iyi müzik " ve " en iyi yönetmen " ödüllerini alan Kavşak , çok doğru bir zamanlamayla seyirci karşısına çıkıyor .
Bu ödüllendirmenin seyirci beğenisine ve bilet satışına katkı yapacağı muhakkak .
Biz de beyazperde . com ekibi olarak filmi festival sırasında izleme fırsatı bulduk .
Festivalin daha önce gösterilmemiş tek filmi olduğu için de seyirci ve basının ilgisi büyüktü .
Kavşak bir yere kadar bu ilgiyi boşa çıkarmıyor ama ne yazık ki bir başyapıt değil .
İlle de betimlemek gerekirse , hedefe çok yaklaşmışken ıskalamış bir ok gibi .
Filmin günahı şurada ; Yönetmen Selim Demirdelen , minimalist bir yönetmenlikle , üstelik de karakterlere bir sürü arazlar yükleyerek anlattığı koyu kıvamlı bir öyküye , bir anda bu işleyişe çok zıt gelen naif bir umut enjekte ediyor ve filmi , adına uygun ama hikâyeye ters gelen bir kavşaktan geçiriyor .
Filmin öyküsü müthiş bir " alacakaranlık hikâyesi " potansiyeli taşıyor .
Geçmişten gelen vicdan azapları , atlatılamayan travmalar ve kesişen hayatlarla açığa çıkan günahlar .
Bunlar , 50 dakika boyunca büyük bir bezmişlik ve umutsuzlukla beslendiğinden , giderek kötücül olabilecek bir hikâye var yönetmenin elinde ama Selim Demirdelen , kek hamurundan lahmacun yapmaya meraklı bir usta gibi girişmiş önündeki malzemeye .
Hal böyle olunca , seyircinin fark edemediği bir geçişle tüm karakterler ani bir şekilde sevimlileşiyor , tüm sorunlar çözülüyor .
Yani herşeyin daha da kararmasını beklediğiniz bir anda , her yer çiçek , böcek , bulut , güneş doluyor .
Senaryonun içerdiği mantık delikleri ise ozondakinden daha kocaman !
Spoiler / sürpriz bozan vermemek adına burada yazamayacağım kadar sezgileri güçlü insanlar var mesela hikâyede , hani neredeyse medyum olmuşlar diyeceğim .
Çünkü olan bitenden çıkardıkları sonuçları başka türlü anlamak mümkün değil .
Yerli ya da yabancı izlediğimiz tüm son dönem filmlerinde rastladığımız ortak zaaf ise şu ; bu filmlerin hiçbirinin uzun metraja yetecek nefeste bir öyküsü yok aslında .
Kavşak ta öyle ve sırf bu yüzden , 15 dakikada anlatılıp geçilecek giriş , filmin neredeyse 2 / 3'ünü kapsıyor .
Neyse ki oyunculuk ve kurgu tarafında güçlü bir çaba var da bu sarkma çok hissedilmiyor .
Bir de seyirci olarak , TV dizilerinin 90 dakika boyunca bir şey anlatmamasından idmanlıyız bu duruma .
Yiğidi öldür hakkını yeme demişler , Kavşak'ta beni en çok etkileyen şey , Güven Kıraç'ın her zaman standartların üstünde olan ama bu defa iyice ustalaşan oyunculuğu ve Selim Demirdelen'in hikâyenin ruhuna enfes bir katkı yapan , çok özenli müzik çalışması oldu .
" En iyi erkek oyuncu " ödülü 5 Şehir'den Tansu Biçer'e gitti ama jürinin , daha önce zaten ödüllendirilmiş bu performans yerine Güven Kıraç'ı takdir etmesini dilerdim .
TV'de gördüğümüzden daha fazlasını vermeyen Sezin Akbaşoğulları'nın performansının ödül almasına da şaşırdım aslına bakarsanız .
Gerçi haklarını yemeyelim , filmin tüm oyuncuları , oyunu inandırıcı kılmak adına ellerinden geleni yapıyorlar .
Daha önemsiz rollerde bile Dolunay Soysert , Mete Horozoğlu gibi isimlerin oynatılması da oyuncu seçimine oldukça kafa yorulduğunu gösteriyor .
Kavşak'ı izledikten sonra çok sevmek mümkün ama benim gibi tam bir tatmin duygusu yaşayamadan salondan çıkmanız daha kuvvetli bir ihtimal .
İnsanı tam anlamıyla arafta bırakan bir deneyim Kavşak .
Ne kötü diyebiliyorum , ne de iyi .
Yönetmenin , bir Bülent Ortaçgil şarkısına tüm öyküyü uydurma girişimi , filmi olmaması gereken bir finale taşıyor .
Yine de Kavşak , vizyonda gösterilenleri düşünürsek , şimdilik , seyrettiğimiz en iyi yerli film .
