Sarı Sıcak İstanbul Film Festivali’nde en iyi film ödülünü kazandıktan sonra ; Antalya Film Festivali’nde en iyi film , yönetmen ve senaryo ödülü alan Mavi Bisiklet’i baz alarak , renk ismi koyunca kazanılan filmler diye bir ifade kullanmıştım .
Mavi Bisiklet konusunda sonuna kadar vasat bir film olduğunu tekrarlayabilirim ama Sarı Sıcak’ta daha ifade bulmuş bir anlatım olduğunu telaffuz edebilirim .
Aytaç Uşun’un başarıyla canlandırdığı İbrahim’in büyüme hikayesi diyebiliriz kısaca Sarı Sıcak’a …
Usta yazar Yaşar Kemal’in aynı adlı eserinden esinlenilen ve aynı zamanda yönetmen Fikret Reyhan’ın çocukluğuyla bir yüzleşme taşıyan hikayede , fabrikaların arasında kalan bir tarlanın anlattığı hikaye de diyebiliriz Sarı sıcak için .
Aslında günümüzde sanayileşmeye kurban edilen tarım kültürünün ( kesinlikle sinemacıların el atması gereken bir konu )  kendi içinde yarattığı dinamikleri de sorgulayan , acımasız bir sistemin çarkları içinde var olmaya çalışan bir ailenin dramı var .
Baba faktörünün fazlaca despot olması ve İbrahim’in aldığı kararlarda bocalamasıyla sonuçlanan talihsizlikler … 
Filmin atmosferi , dokusu konusunda bir problem olmadığını söylemek mümkün ama tekrarlı anlatım hikayenin boyunu kısaltıp filmi kendi içinde bodur bir ağaç kıvamına getiriyor ne yazık …
Cenderenin içinden çıkmak isteyen bir genci sürekli durduran bir baba ve sermayeyi elinde tutmaya çalışan adamların sıkıştırmasıyla onların tehditleri arasında geçen hikayede hep aynı yere çıkıyoruz .
Hayaller ve gerçekler .
Bu da bir süre sonra hikayede aynı yere dokunuyoruz hissini çıkartıyor . 
İlk filmlerle ilgili bir şeye de buradan yola çıkarak dikkat çekmek isabetli olur .
Genelde ilk filmler yönetmenlerin yaşadıklarından , deneyimlerinden ilham aldıkları anılar , kareler oluyor .
O yüzden bir yanıyla samimi bir algı yaratırken , ekleme ve tamamlama anları bir o kadar da sakil durabiliyor .
Sarı Sıcak’tan bana yansıyan da bu oldu !
O yüzden filmi teknik açılardan başarılı ama konu olarak bir çemberin içinde döner vaziyette buluyorum .
Tabii filmin çekildiği toprakların Mersin civarları olması , biraz kabadayı kültürünün arada boy atması sebebiyle bir Yılmaz Güney yakınlığı sezilirken , İran filmlerindeki doğa - toplum etkisi de yok sayılamaz ölçüde . 
Sarı Sıcak’ın neredeyse iki senelik bir festival yolculuğu var ve festivallerden iddialı ödüllerle ayrılıyor .
Bu durum bende karşısındaki filmlerin güçsüzlüğü tezini yarattı , çünkü dediğim gibi Sarı Sıcak çarpıp geçen bir film değil , hoş birçok film öyle değil ama bu sanatsal ve içe doğru yapılan öfke patlamalarından biraz daha hareket bekliyorum .
Herkesin de hikayesi içine doğru akmasın , seyircinin de bilenmeye ihtiyacı var diye düşünüyorum .
Konu gerçekten iyi ama açılamıyor bir yandan da .
Üretimin değişen yüzü , sermayenin değişen eli …
Filmin geleneksel tarımla bezenen havasının yarattığı nostalji duygusu …
Ve hepsinin tekrarlı algısı .
Tosbağanın ters çevrilmesi ve işlerin tersine dönmesi imgesi , doğru ama yönetmenlerin hayvanlar üzerinden insanların duygularını parlatma haline son vermesi çok yapılan bir gösterme şekli .  Yapılmasa daha iyi olur .
Naçizane ! 
Fikret Reyhan’a eşlik eden ekibi gerçekten de başarılı bir iş çıkarıyor ve filmin ışığını yakmasa da ilk filminde Reyhan’ı gayet onore ediyor , geriye hikayelerin ışığa kavuşması kalıyor .
