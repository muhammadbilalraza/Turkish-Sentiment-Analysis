Daha önce pek çok yapımda görsel efekt süpervizörü olarak çalışmış , televizyon dizisinde rol almış ve 2011 yılında Kusursuzlar adlı kısa film çekmiş olan Volkan Adıyaman’ın ilk uzun metrajlı filmi olan Kabr - i Cin : Mühür geçtiğimiz hafta vizyona girdi .
Başrollerinde Sevil Uyar , Halit Karaata , Burcu Küçük , Turgay Başyayla , Mehmet Vanlıoğlu gibi isimleri içeren film yine günümüzün trendi “cin vakası”nı konu ediniyor .
Ancak bu sefer paralel bir kurgu ile 3 farklı zamanda olayları işliyor .
Filmde , yüzyıllar önce ateşten yaratılan şeytan ve onun izinden giden cinler iler insanoğlu arasındaki savaş resmedilirken iki tarafın anlaşması ile bu savaşa bir perde çekilmesi kararlaştırılıyor .
Ancak bu süre zarfında Bekçiler adı verilen bir grup , bu sükunetin bozulmaması için yüzyıllar boyunca sürekli denetimde oluyor .
1300’lü yıllarda yaşanan bu olayın ardından 1915’te bir köyde yaşanan trajik olay , akabinde 2016’da öz dedesinin mirasını almak için Elazığ’a giden genç bir kızın olayları kesişiyor .
Birbiri ile bağlantılı bu esrarengiz vaka nihayetinde pek çok karanlık sırrı da ayyuka çıkartıyor .
Filmde 1365 , 2007 ve 2016 yıllarında geçen paralel kurgulu bir hikaye izliyoruz .
Filmin ilk yarısı için korkudan ziyade drama yaslanan bir yapı var denebilir .
Ancak filmde göze batan pek çok aksaklık mevcut .
Bunun nedeni ise hikayenin biraz dağınık bir yapısı olması .
Hikayedeki kopukluklar , anlamsız geçişler ve havada kalan diyaloglar insanlara “ee yani ? ” dedirtecek cinsten .
Ayrıca bazı Amerikan korku filmlerinde sıklıkla gördüğümüz klişeyi yani 1-2 saat öncesine kadar arkadaşları ölmüş kahramanların birbirleri ile espri yapıp alay edebilmeleri adeta gözü tırmalıyor .
Paralel kurgulardaki hikayelerin geçişleri insanı içine almaktan çok uzak .
Bazı yerlerde bağ kurmak oldukça güçleşebiliyor .
Bunun yanında bir diğer göze batan detay ise ses ve müzikler .
Sonradan yapılan dublaj o kadar sırıtıyor ki , ağız hareketleri ile ses adeta birbirinden bağımsız koşuşturuyor .
Ağlayan kahramanın ağzını hiç kıpırdatmadan hıçkırıklarla ağlaması , ya da bağırmıyorken bağırma sesi çıkması gibi durumlar maalesef gözden kaçmıyor .
Müzikler ise adeta korku temalı video oyunlarındaki fon müziğinin replay tuşu ile tekrar tekrar çalması gibi .
Müzik yarıda kesiliyor , sonra aniden yeniden başlıyor ki bu kopukluk da ses miksajı konusundaki büyük sıkıntıyı ortaya seriyor .
Oyunculuklar da tıpkı diğer aksayan noktalar gibi nasibini alıyor .
Televizyon dizisinden hallice diyaloglar , karakterlerin sırıtan el kol hareket ve mimikleri maalesef filmin seyrini baltalayan unsurlar .
Karakterlerin yapmacık tavırları da seyirci ile özdeşleşme sorunu yaratıyor .
Birkaç gerilim yaratan sahne de maalesef havada kalıyor ve devamını getirmiyor .
Film , diğer cin temalı filmlerin aksine dini referansları büyük oranda baz almayarak gerilim unsuruna dayanıyor .
Ancak yapım bunu da doğru formül ile yediremiyor .
Son dönemde cin temalı fabrika çıkışlı seri üretim filmlerde en azından belli bir kriteri yakalamış olan Hasan Karacadağ , Alper Mestçi ve bunun gibi birkaç isim dışında , bu türe yenilik getiremeyen , dahası belirli standartların altına düşen yapımlar seyirciyi çekmediği gibi bu türden uzaklaştırıyor da .
O nedenle seyircinin cin temalı filmlere karşı serzenişlerini de bir yerde anlamak gerek .
Egemen Tokatlıoğlu
