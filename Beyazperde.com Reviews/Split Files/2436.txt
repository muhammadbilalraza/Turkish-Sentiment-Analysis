David Gordon Green’in 2013 içinde gösterime giren iki filminden ilkini , yani “Yolların Prensi” ( Prince Avalanche ) ' ni  DVD aracılığıyla izlemiş , sinemacının minimalizmin sınırlarında gezinirken gösterdiği özeni alkışlamıştık .
İki popüler oyuncuyu ( Paul Rudd ve Emile Hirsch ) böylesi bir atmosferin içinde dizginlemek zor görünüyordu , ama yönetmen bu zorluğun altından kalkmayı bilmişti .
Şimdiyse “Joe”yla benzer bir duyguyu yaşatıyor David Gordon Green , yanına Nicolas Cage’i de alarak . 
Larry Brown imzalı romandan Gary Hawkins’in uyarladığı senaryosu , “Joe”nun duygusunu açığa çıkaran en önemli eleman gibi görünüyor .
Bu senaryo , insanlığın ‘kötülük’le yaşadığı ilişkinin ‘iyilik’le bertaraf edilebileceğini işaret etse de , kötücül hamlelerin kazanma ihtimalinin de az olmadığını gösteriyor . 
Nicolas Cage’in canlandırdığı başkarakteri bir an olsun kahramanlaştırmayan , buna karşılık onu ‘sıradanlaştıran’ bir hikâyeleme söz konusu burada .
Yanında çalıştırdığı işçilere ‘insan gibi’ davranmaktan öte bir erdeme sahip olmayan Joe’nun , bir ailenin iç işlerine karışmasının ardından yaşananlarsa onu trajedinin göbeğine doğru fırlatıyor .
Yoksulluğun dibine yapışmış bu ailenin var olma savaşı veren oğlu ile kötülüğe tutunmuş gibi görünen babası arasındaki mücadele , ister istemez Joe’yu da bu çatışmanın içine çekiyor ve otoriteyle her daim problemli karakteri ‘isyan’ noktasına getiriyor .
Gerisiyse artık yaşanır olmayan dünyanın pisliğine baştan aşağı bulanmasını sağlıyor Joe’nun . 
“Joe” , Nicolas Cage’in ‘aksiyon yıldızlığı’ apoletlerini bir süreliğine rafa kaldırmasına vesile olduğu gibi , aktörün uzun zamandır özlemle beklenen ‘ölçülü’ oyunculuğunu da hatırlatma işlevi üstleniyor .
Karakterinin ‘iki arada bir derede kalmış’ doğasını başarıyla yansıtan Cage , iyilikle kötülük arasında sıkışan Joe’nun sürekli sızdıran ruh halini aktarma konusunda da yetkin bir görünüm sunuyor .
Sorunlu ailenin oğluna bir tür ‘ağabeylik’ yapan Joe , geçmişinden gelen sabıkasından kaynaklanan günahlarını tümden silmeyi başaramıyor , ama ‘iyilik’ motivasyonuyla hareket edip belli bir noktaya taşıyabiliyor kendini .
Karşısındaki gencin ‘onurlu yaşam’ motivasyonu da onu yükseltiyor bir yandan , babasının kötücül hamlelerine boyun eğmeyi reddeden gence karşı kendini sorumlu hissediyor . 
David Gordon Green , filmiyle insanoğlunun en karanlık yanlarını açığa çıkarırken , aynı zamanda karanlığın karşısına aydınlığı koymayı da ihmal etmiyor .
Bir tarafta olanca yoksulluk ve yoksunluk kendini gösteriyor , bunun yanında ‘kirlenme’ de başını çıkarıyor gizlendiği yerden .
İnsanın ruhunda çöreklenen ‘çürüme’nin şahlandığı bir atmosferde ayakta kalabilmenin resmine dönüşüyor film bir süre sonra .
Teslim olmayı değil , isyan etmeyi ve net bir duruş sergilemeyi öne çıkarıyor hikâye , Joe’nun kaybedeceklerini de hatırlatarak .
Evet , en nihayetinde ‘iyilik’ kazanıyor belki ama bu kazanım için de bazı şeyler feda ediliyor .
Kazanmak için kaybetmek gerek demeye getiriyor belki de bu hikâye .
Kaybedilenin ardına eklemlenen kazancın gelecek kuşakları etkileyeceğini işaret ediyor bir bakıma . 
Venedik Film Festivali’nde yarışıp iki de ödül kazanan “Joe” , sinemanın sokağa indiği filmlerin etkili örneklerinden .
Gerçekliği tartışılmaz bir resim ortaya koyuyor yapım ve bu gerçekliğe tutundukça kanatıyor yarayı , insanlığın vicdanla bağını sorgulayarak .
