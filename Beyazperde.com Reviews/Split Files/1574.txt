Ne gişede kayda değer bir başarı elde etmiş ne de türünün önemli bir örneği olarak kabul görmüş 2006 tarihli ilk filmin ardından , Wes Craven ve oğlu Jonathan Craven , yönetmenin 1977 tarihli orijinal filminin yeniden çevrimine bir de devam filmi eklediler .
Tepenin Gözleri 2'nin yönetmenliğini de , klip ve reklam kökenli Martin Weisz'a verdiler .
Yurtdışında hemen hemen hiç ilgi görmeyen bu yapım , ülkemizin korku filmine doymak bilmeyen genç seyirci kitlesi tarafındansa koşulsuz bir ilgi göreceğe benziyor .
Tepenin Gözleri 2'nin izlediği yol , bu ve benzeri türlerdeki çoğu devam filminin tercihiyle aynı .
İlk filmde yolunu kaybeden bir ailenin mahsur kaldığı çölün ortasındaki tekinsiz mekana , bu kez bir grup Amerikan askeri geliyor .
Zamanında nükleer araştırmaların yürütüldüğü bölgeyi mutasyona uğramış bir ailenin mesken edindiğini biz zaten biliyoruz .
Afganistan'a gönderilmeden önce eğitimden geçmekte olan askerler , sadece bir teslimat için uğradıkları üstteki herkesin öldüğünü fark ediyor ve kısa süre içinde duruma uyanıyorlar .
Gerisi aynı hikaye .
' 70'lerdeki Teksas Katliamı serisinden bu yana , mutasyona uğramış aile tehdidi , korku filmlerinde o kadar sık kullanıldı ki , Hollywood yapımcıları seyircinin hala ilgilenmesini sağlayabileceklerini nasıl düşünüyor , bilemiyorum .
" Hep daha fazlası " nı vermekten öte herhangi bir düsturları bulunmadığından bu sektörde , onlar da bildikleri tek formülü uygulamaya çalışıyorlar : Daha fazla kan , daha fazla iğrençlik .
Ama son yıllarda öyle şeyler gördük ki filmlerde , artık daha fazlası gerçekten bir şey ifade ediyor mu , emin değilim .
O çıtayı çoktan aştık aslında .
Bir de işin politik söylemi var tabii .
Çok şey beklemeyin , o da hep aynı .
Elbette muhafazakar , savaş taraftarı , maço , ayrımcı , Cumhuriyetçi ( Amerika'da halen iktidarda olan siyasi partiyi kast ediyorum ) vb. iseniz kurtulma şansınız yoktur .
Oradan sinemasal bir çelişki çıkmaz .
Kurtulanlar hep ılımlı , ölçülü , aslında savaş ve şiddet karşıtı , liberal görüşlü , kısaca Demokrat Partili kent soylular olurlar .
Ama kurtulmak için geçirmeleri şart olan bir dönüşüm vardır .
Şiddet karşıtlığından vazgeçmeleri elzemdir .
Naif siyasi ve toplumsal görüşlerini bırakıp , ellerine silahı / baltayı / elektrikli testereyi ( ya da Allah ne verdiyse artık ) alırlarsa , hayatta kalmayı hak etmiş olurlar .
Aksi mümkün değildir .
Fazla hümanist olursanız , korku filmlerinden sağ çıkamazsınız .
Bir de tabii kadınsanız , güzel ve beyaz ; erkekseniz , bebek yüzlü bir yakışıklı ve tabii yine beyaz olmanız tercih sebebidir .
Bütün bu tanımlara uyan kişilerin kim olduğunu , dolayısıyla filmin sonunda kimin hayatta kalacağını tahmin etmek de en fazla beş dakikanızı alır .
Tepenin Gözleri 2 , olabildiğine sıkıcı , yenilikten uzak , kötü ( ne kötüsü , felaket ) oynanmış , lüzumsuz bir film .
Ve utanmazca , hala sonunda yeni devam filmleri için bırakılmış bir açık kapı var .
Ama ille görmek istiyorsanız ve hatta daha izlemeden aylar önce filmin sitemizdeki sayfasına heyecanla 10 puan vermişseniz ; ben size daha ne diyebilirim , inanın bilmiyorum .
İyi seyirler .
