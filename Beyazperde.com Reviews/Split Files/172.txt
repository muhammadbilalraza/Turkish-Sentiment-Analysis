Ben Efsaneyim , her yönüyle mükemmel bir gişe filmi .
Hem her yaştan , her tür seyirciye hitap ediyor , hem de onlarca değişik film türünü ustaca bir araya getirmeyi başarıyor .
Fakat en önemlisi , 150 milyon dolarlık bütçesine rağmen hikayesini ve mesajını seyirciye kaşıkla yedirmekten kaçınıp , şaşırtıcı biçimde içten ve yetişkin bir yalnızlık ve ümitsizlik hikayesini , pahalı özel efektleriyle yarıştırmaktan çekinmiyor .
Aksiyon ve korku gibi türlerin yanında , trajik bir insan dramını ve eski usul Alacakaranlık Kuşağı tarzı bilim kurgu türlerini eşit oranda başarıyla sunan dört dörtlük bir paket .
Filmin bir araya getirdiği türlerin hepsi , kendi sınıflarında " pekiyi " notunu hak ediyor .
Aksiyon ile başlayalım .
Ben Efsaneyim , mega bütçeli aksiyon sahnelerinin başarısını , içerdiği patlamaların devasallığı ile ölçmenin ötesinde , incelikle elden geçirilmiş bir dinamizm ve beklenti ile buluşturmayı biliyor ( Transformers'ın kulakları çınlasın ) .
Küçük bir ara verip filmin basit olduğu kadar etkili kurgusunu özetleyelim : Kıyamet oranlarında yanlış giden bir kanser deneyi sonucu bütün dünya solgun derili , güneşe çıkamayan , insan kanına susayan " yaratık " lara dönüşür .
Deneyin yarattığı kaosu durdurmakla sorumlu virolojist Robert Neville ( Will Smith ) , New York'taki tek " sağlıklı " insandır .
Neville'in yalnızlıkla dolu yeni yaşamının tek amacı , bu hastalığa bir çare bulmak ve gece dışarı çıkan yaratıklardan olabildiğince uzak durmaktır .
Filmin aksiyon sahnelerinin yaratıcı dinamizmine en iyi örnek , Neville'in güneş battığı sırada arabasına dönmeye çalıştığı sahne .
Sahnenin seyircide yarattığı gerginlik , özel efektlerin başarısında değil , sahnenin kurgusuna bağlı iki adet yaratıcı elemente bağlı : Neville'in ayağı yaralı , bu yüzden arabasına sürünmek zorunda .
En önemlisi , iki metre ötesindeki yaratıklarla arasında sınır görevi edinen güneş ışığı , yavaş yavaş yok olmakta .
Işık yok olduğunda sonucun ne olabileceğini belirtmeme gerek yok sanıyorum .
Filmin korku sinemasına atıfta bulunan bölümleri de benzer bir dinamizm ile destekleniyor , belki de bu sefer daha ekonomik bir sebepten .
Hali ile Ben Efsaneyim'in dağıtımcı stüdyosu Warner Brothers , film pazarının yüksek bir dilimini oluşturan 13-18 yaş arası seyirciyi salonlara çekebilmek için , Amerika'da filmi 17 yaş sınırı yerine 13 yaş sınırıyla vizyona sokuyor .
Bu yüzden film , yüksek oranlarda kan ve bağırsak gösteremeyeceğine göre , korku bölümlerinde kandan çok gerilime odaklanmak zorunda .
Çoğunlukla bu tür bir kısıtlama , " çöp tenekesindeki kedi " tarzı ucuz numaralara yol açar .
Fakat yönetmen Francis Lawrence , sadece bir kaç basit dekor kullanarak bu handikapı avantajına kullanmayı biliyor .
Robert Neville'in köpeğinin peşinden yaratıklarla dolu karanlık binada dolaştığı on dakikalık sekans , sadece bir el feneri ve Neville'in hızlı nefes alıp veriş seslerinden oluşmasına rağmen , son yıllarda gördüğüm en ürkütücü sahnelerden biri .
Lawrence , sanki filmin milyonlarca dolarlık bütçesine rağmen , sinema sanatının en basit ve ucuz yöntemlerle bile seyircisini etkileyebileceğini bir kez daha kanıtlıyor .
Filmin insan dramı , hikayeye duyduğumuz sempatiyi en çok güçlendiren tarafı .
Ben Efsaneyim , Richard Matheson'un 52 yılında yazdığı korku / bilim - kurgu klasiğinin , Vincent Price'lı B - Filmi Dünyadaki Son Adam ve Charlton Heston'lı Omega Man'den sonra üçüncü sinema macerası .
Zombi tarzı yaratıklar yerine daha klasik usül vampirlere yer veren orijinal roman , hikaye bakımından bu son versiyondan olabildiğince farklı .
Sonuçta bu filmdeki Robert Neville , yaratıklar ile sarımsak ve kazıkla savaşmıyor .
Ve kitaba ismini veren en önemli özellik , kendi aralarında bir sosyal yaşam kuran , konuşan yaratıklar filmde yok .
Fakat kitabın her köşesine yapışan derin bir yalnızlık ve izolasyon hissi , filme diğer versiyonlardan daha yakın oranda enjekte edilmiş .
Kitaptaki alkolik ve kronik depresif Neville'e karşın , filmde uçak gemisi üzerinde golf oynayan , spor arabası ile boş şehirde gezinen Neville'in kendi varlığından birazcık daha haz aldığı ortada .
Filmin ilk yarısı , çoğunlukla Neville'in yalnızlıkla dolu günlük yaşamını inceliyor .
Neville , her ne kadar sert bir disipline sahip olsa da , köpeği ile uzun diyaloglara girmesi , şehrin etrafına yerleştirdiği mankenlerle konuşması , içindeki derin yanlızlığı ortaya koyuyor .
Neville'in acınası durumuna sempati duymamızı kolaylaştıran en önemli özellik , Will Smith'in olabildiğince içten ve gerçekçi performansı .
Smith , Hollywood gişe filmi , cool aksiyon yıldızı parametrelerinin arkasına sığınmak yerine , role getirdiği ciddiyet ve gerçekçilik ile üç boyutlu bir insan yaratıyor . %80'i boyunca sadece bir karakteri izlediğimiz bir filmde , Smith'in kalibresinin altında bir oyuncu , projeye büyük zarar verebilirdi .
Ben Efsaneyim'e düşük beklentilerle gittiğimi itiraf etmeliyim .
Kitabın büyük hayranlarından biri olarak , senaryo yazarı Akiva Goldsman'ın , bir önceki Will Smith aksiyon / bilim - kurgu projesi Ben Robot'u , Asimov'un efsanevi romanından uyarladığını ( darmadağın ettiğini desem ) biliyor olmam , Ben Efsaneyim'e duyabileceğim ilgiyi yükseltmedi tabii ki .
Fakat bu sefer Goldman ve Smith , orijinal kitaba saygıyla göndermede bulunduğu kadar , kendi ayakları üzerinde bağımsızca durmayı başaran dört dörtlük bir gişe klasiğine imza atıyor .
Size de bu haftasonu salonlara koşmak kalıyor .
