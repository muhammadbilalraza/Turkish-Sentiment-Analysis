1968 Paris'indeyiz .
Sokaklar devrim haykırışıyla çalkalanırken , bohem bir ailenin evinde üç genç arzularının kontrolünde bir oyun oynuyorlar .
Kendilerini sınırları zorlayan bir sapkınlığın kontrolüne bırakmış durumdalar .
Bu sunum filmin rotasını hemen belli ediyor .
Bertolucci filmin kapladığı alanı içerisi ve dışarısı olarak ikiye ayırıyor .
Bu şekilde , birbirine bağlı simbiyotik bir paralel akışla olanları izliyoruz .
1968 yılı , kendi başına filmin tematik anlamda yaptığı tercihi zaten kanıtlamaya yetiyor .
Tutkulu cinselliğin ve yavaş yavaş kontrolden çıkarak dramatik bir hal alan sapkınlığın dönemin özgürlük ortamına göndermeler yaptığı bir gerçek .
Bertolucci bu anlamda göndermesini güçlü kılabilmek ve attığı tokatın suratlarda iz bırakabilmesi için müstehcenliğin sınırlarını zorlamaktan çekinmiyor .
Evin içinde olanlar iç dünyaya yönelik ve dönemin karmaşık psikososyal yapısına dair saptamanın eleştirel bir uzantısı .
Olanca düzgünlüğüyle bize tanıtılan saf Amerikalı gencin değişim dönüşümündeki ilerleyiş insan doğasının dayanıksızlığını gözler önüne seriyor .
Sosyal ve entelektüel tarafını aldığı eğitimle inşa etmeye çalışırken , her insanda olduğu gibi doğasında bulunan hayvan kışkırtıcılar aracıyla bir anda ahırdan dışarı çıkıyor .
Dahil olduğu psikolojik oyun , eylem gücünü farklı bir tarafa kanalize etmesine yol açıyor .
Film , politikayı ve erotizmi aynı düzlemde vermeye çalışıyor .
Fakat erotizm tarafı politik tarafına göre çok daha ağır basıyor .
İç dünyalara yapılan yolculuk son derece detaycı , hesaplı , cesur ve cüretkar olsa da dışarıya yönelik anlatılar ve yorumlar kavruk kalıyor .
Elinde orak çekiçli bayraklarla yürüyen donuk figüranlar aracılığıyla devrim istemini anlatmak klişesiyle Bertolucci gibi bir yönetmen nasıl yetinebilmiş anlamak mümkün değil .
Yönetmen arka plan olarak bellediği çalkantılı Fransa'yı gereğinden çok dışarıda bırakmış .
Bu ihmal ediş bilinçli olarak da yapılmış olabilir aslında .
Yönetmenin niyeti , filmin salt bir sapkınlık olarak kabul edilmesine yol açabilecek kadar cüretkar olmamasını sağlayacak dengeyi bulmak , bunun için dönemin politik zenginliğini en asgari şekilde kullanarak çözüme ulaşmak olabilir .
Malzemeyi dozunda kullanmak adına aslında anlaşılabilir bir tutum da sayılabilir bu .
Ama bu bazı açılardan filmin kuru ve hatta ruhsuz olmasını maalesef engelleyemiyor .
Bilinçli bile olsa bu ihmal ediş çok daha ustaca bir kamuflajla bertaraf edilebilirdi .
Sokakların fokurdayan görüntüsünü basit bir müsamere rejisiyle geçiştirmek pek de kabul edilebilir bir durum değil .
Üç gencin bir labirentten diğer labirente geçerek oynadıkları oyunun en renkli yanını , evin içinde cereyan eden olaylarla geçmişin siyah beyaz filmlerine geçişler oluşturuyor .
Bertolucci'nin bence filmde vermiş olduğu seyirciye yönelik en büyük ödül bu .
Bir yandan filmin gerçekliğiyle uyum sağlamaya çalışırken , diğer yandan Jean Seberg , Greta Garbo ve Marlene Dietrich gibi yıldızların siyah beyaz görüntüleri sarmalayıveriyor sizi .
Filmde bu yıldızlar ve oynadıkları roller o kadar fetişleştiriliyor ki bu düşkünlük sembolik bir masturbasyon sahnesine kadar uzuyor .
Esrikliğin yavaş yavaş kontrolden çıkarak sapkınlığa dönüşmesine bu sembolik sahne aracılık ediyor .
Karakterlerin zengin , eksiksiz ve işlevsel oldukları ise muhakkak .
Sadece bedende kalmayan , ruhlara da yansıyan cömert bir çıplaklık var .
Aslında filmin pornografik öğeleri ruhsal anlamda ortaya serilen çıplaklıkta kendini belli ediyor .
Özellikle iki kardeşin ilişkilerindeki kural tanımazlık başlangıçta süper egosu çok güçlü olan Amerikalı yeni arkadaşlarının değişimindeki sürece dair yaptığımız şahitliğin daha kesin olmasına yol açıyor .
Bertolucci'nin kullanmayı çok sevdiği temaları tek bir filmde kullanarak kendi yönetmenliği açısından değişik bir egzersiz gerçekleştirdiği apaçık ortada .
Tutkunun her kareye sindirildiği bu filmde özellikle genç oyuncuların yakalamış olduğu kimya , zaman zaman fokurdayan aşırılığını hazmetmemizi kolaylaştırıyor .
Hikaye , kafiye uyumunu reddederek yazılmış esrik ve kural tanımayan şiirlere benziyor .
Seyirci beklentisi açısından bir görüş bildirmek gerekirse şunu rahatlıkla ifade edebiliriz : Film ne popcorn takviyesiyle izlenebilecek kadar hafif , ne de düğmeleri iliklenmiş bir takım elbiseyle izlenebilecek kadar ciddi .
