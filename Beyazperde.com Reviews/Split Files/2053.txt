2010’ların yerli sineması , maalesef filmlerin vizyona girdiği haftalardan bağımsız değerlendirilemeyecek bir halde ilerliyor .
Yorumladığımız her yerli filmde , mecburen ülkenin ve ülke sinemasının içinden geçtiği konjonktürü de beraberinde değerlendirmek gerek .
Yaktın Beni ülkenin tam da orta yerinden yandığı bir dönemde , tesadüfen de olsa vizyondaki bir eğlencelik olarak karşımızda . 
Yaktın Beni gerçekten usta oyuncu Uğur Yücel’in oğlu Can Yücel’in ilk yönetmenlik denemesi ; bir ilk yönetmenliğe göre de seyrettiğimiz pek çok ”benim ! ” diyen yerli yapımdan çok daha iyi bir çizgi izliyor , yönetmenlik duruşu olarak .
En azından bir sinema dili var tüm filme yedirilmiş olan .
Elbette bu göreceli başarıda başrol oyuncusu – ve yönetmenin babası , ilk öğretmeni olduğunu göz ardı edemeyeceğimiz
- Uğur Yücel’in müthiş varlığı yadsınamaz . 
Uğur Yücel , oğlunun filminde kelimenin tam anlamıyla döktürüyor da döktürüyor .
Ve de hasret kaldığımız müthiş bir oyunculukla bunu gerçekleştiriyor !
Yücel’in oyunculuk yeteneğini sorgulamak bu satırların haddine değil ama tüm filmin yüzde 85’ini sırtlıyor desek , sanıyoruz ki kimsenin itirazı olmayacaktır .
Film , senaryo gereği “itfaiye eri” Selam’ın ,  ‘resmi tören usulü’ gereği yakılmasıyla başlıyor ; ama bütün filme yayılan bir yangın teması mevcut .
Gerek Selam’ın ateşten ve yangından korkan bir itfaiye memuru olması , gerek şarkılarla yapılan göndermeler , gerekse aşkın insanda yarattığı yangının izlerini sürdüğü için , filmin senaryosu daha ilk baştan Yeşilçam nüvelerine dokunmaya başlıyor .
Ve öykü geliştikçe , Uğraş Güneş kaleminden çıkan senaryonun adım adım bu şablonu izlediğini görüyoruz . 
Bu noktada belirtmek gerekir ki muhtemelen senaryo gereği oldukça güçlü yazılmış Macit ( Uğur Yücel ) karakteri bu filmin esas noktası .
Yücel hem yetkin oyunculuğu gereği , hem de ilk başta yadırgayacağız , sonra kanıksayacağız muhteşem bir ses tonuyla üstlendiği Macit rolüne öyle bir gerçekçilik aşılıyor ki filmin tüm düşen karakterlerini geride bırakıyor , yeğeni rolündeki Sarp Apak’ı bile .
Tüm film , Macit için yazılmış gibi .
Dediğimiz gibi Yücel de karakterinin ve senaryonun hakkını yerden göğe veriyor .
Eskimiş , hatta modası geçmiş , “sepya filtresi” yemiş bir karakter Macit .
Kralı olduğu alemler ve onun camiası çok gerilerde kalmış ; artık işler onun “babaları” ile yürümüyor , bir ikisi hariç kapılar eskisi gibi ona açılmıyor .
Batmış , yitip gitmiş …
Ama hala oralarda bir yerlerde benliğini korumaya çalışıyor ; tıpkı ve aynen Yeşilçam’ımız gibi .
Baba - oğul Yücel’lerin emek döktüğü belki tam da bu .
Yeşilçam ruhundan , kaldıysa üç beş hatıra ya da miras , ellerinden geldiğince onu yaşatmak ya da yeşertmek .
Yoksa bu devirde kaldı mı mafyaya ameliyat parası için böbreğini satmak ? 
Dediğimiz gibi baba Yücel oyunculukta ders veriyor , taş çıkartıyor ; ama talebesi Sarp Apak’ın ondan geri kalmaya pek niyeti yok .
Sarp yine bildiğimiz ve sevdiğimiz gibi , altına girdiği rolün her açıdan hakkını veriyor ; özellikle yarı panik atağa bağladığı kekeme sahnelerde .
Sinem Kobal’ı cici “ev kızı” rolünde seyredebilmenin keyfi bir yana Bülent Şakrak , “her devrin adamı bürokrat” rollerini ne kadar da başarılı canlandırıyor !
Umarız ki bu oyunculuk kimliği üstüne yapışıp kalmaz da kendisini Son Mektup gibi daha da karakteristik rollerde yine , yeniden izleyebiliriz .
Ama Yalan Dünya’nın Gülistan’ı Hasibe Eren’in oynadığı bir mafya anası rolü var ki !
Parmak ısırtır ; hem oyunculuğu ile hem kendisine yazılmış sahneleriyle ! “Ayyus Teyze” sıfatlı mafya anası karakteri ve onun ağzından öyle güzel yazılmış replikleri var ki , " iyi ki Eren oynamış " dedirtiyor . ‘Ekşiya’ya yapılan gönderme ise cabası ; tebessüm etmeyen seyircinin sinema sevgisinden şüphe ettirir .
Tüm bunların genelinde harika bir sanat ve görüntü yönetimi de seyirciyi doyuracak nitelikte .
Organ mafyasının kırmızı et ticareti ile özdeşleştirilmesine " apartılmış " da diyebilirsiniz , gayet yerelleştirilmiş yorumunu da getirebilirsiniz .
Ben , oldukça ülkemize yedirilmiş buldum ve eğlendim seyrederken .
Darısı sinema koltuğunda gülemeyenlerin başına .  
Uzun lafın kısası , baba Yücel’i eğlendiren bir karakterde beyazperdede izlemeyeli hayli zaman olmuştu .
Yerli sinemamızda komedi filmleri çekilecekse böyle olsun !
İyi seyirler olsun !
