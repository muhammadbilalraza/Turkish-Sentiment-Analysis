Birbirinden habersiz , biri profesyonel diğeri acemiliğin dibine vurmuş iki ayrı hırsız çetesi aynı bankayı aynı saatte soymaya kalkışırsa ne olur ?
Üstüne üstlük bankanın o sıradaki müşterilerinden biri fazlasıyla takıntılı , detaycı bir hesap dâhisiyse işler ne kadar sarpa sarabilir ?
Rob Minkoff'un yönetmenliğinde kotarılan ve geride bıraktığımız senenin komedi - suç karışımı yapımlarından olan Çifte Soygun iyi değerlendirildiğinde ve eğer havanızdaysanız seyirciyi güldürme kapasitesi olan bir orta kıvam hikâyeye sahip . 
Rob Minkoff ismi Hollywood büyük yapımlarıyla anılmasa da yönetmeni , 1994 çektiği ve efsane klasikler arasına giren Aslan Kral ve Stuart Little serisiyle tanıyoruz .
Fakat yönetmenin animasyonlarda gösterdiği kalburüstü çizgisini gerçek oyuncuların işin içine girdiği kurgusal komedilerde yakaladığını söylemek zor .
Örneğin yine fantastik bir komedi olan Perili Köşk The Haunted Mansion'ün hem seyirciler hem de eleştirmenler gözünde notu bir hayli düşüktü . 
Bu hafta ülkemizde oldukça gecikmeli olarak gösterime giren Çifte Soygun filmine dönecek olursak , iyi işleyebilecek bir hikâyenin maalesef ucuz güldürü hilelerine heba edildiğini söylemek mümkün .
Güneş gözlükleriyle banka soymaya kalkışan ve aranan suçlular listesinde ancak son 10'a giren amatör suçlular Reçel ( Pruitt Taylor Vince ) ve Fıstık Ezmesi ( Tim Blake Nelson ) bol sakarlıklarıyla profesyonel ekibin planlarını ilk andan itibaren altüst ediyor .
Bu alışılageldik güldürünün ortasında ise Patrick Dempsey'in canlandırdığı takıntılı ve üstün hesap yeteneğine sahip Tripp karakteri duruyor .
Tripp bir yandan veznedar Kaitlin'e ( Ashley Judd ) yakınlaşmaya çalışırken diğer yandan da ipuçlarını birleştirip iki soygun girişimi arasında bir bağ kurmaya ve olayın gerçek yüzünü ortaya çıkartmaya çalışıyor . 
Patrick Dempsey 2005'ten bu yana rol aldığı Grey's Anatomy dizisiyle ülkemizde dahi hatırı sayılır bir hayran kitlesi edinmiş olsa da , karizmatik yüzünün popülerliğini aynı ölçüde sinema kariyerine geçirdiğini söylemek zor .
Gelin Benim Olacak , Sevgililer Günü gibi hızla tüketilebilecek romantik komedilerde görmeye alıştığımız Dempsey , " takıntılı bir hesap dâhisi " gibi geliştirmeye açık bir karaktere daha fazla şey katabilirdi .
Bakalım Dempsey şeytanın bacağını ne zaman , hangi filmle kırıp çapkın - aşık adama geçmeyen gerçek bir karakter oynayacak , merakla bekliyoruz . 
Filmin geride kalan ama aslında ikinci başrolü olan Ashley Judd ise bu filmde neden var olduğunu dahi bilmiyormuş gibi orada .
Veznedar Kaitlin'in karakter ve oyunculuk performansına dair herhangi bir ışık yok , ta ki ters köşesini görene kadar .
Filmin sürprizini bozmamak için daha fazlasına girmeyeceğim ama yakın zamanda televizyon ekranında Missing * dizisi ile de karşımıza gelen Ashley Judd oyunculuk performansı açısından inandırıcılığına günbegün kaybediyor . 
Sonuç olarak karşınızda sulandırılmış bilmece - bulmaca kurgusu olan , sakarlıklar , aksilikler komedisiyle güldürmeyi hedefleyen ve tecrübeli senaristlerinin aralara serpiştirdiği esprilerle de bunu yakalayan vasat bir film var .
Çok kötü değil ama çok da iyi değil .
87 dakika eğlenmekten başka tercihi olmayanlar için . 
 * Missing dizisine dair yorumu için Hande Kara'ya teşekkürlerimle . 
twitter : @duygukocabay
