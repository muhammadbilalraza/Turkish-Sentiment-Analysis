The Crow ve Dark City gibi hatırı sayılır bir hayran kitlesine sahip filmlerin yönetmeni Alex Proyas , daha küçük ölçekli bir öykü anlattığı ama biçimci yanından da vazgeçemediği keyifli filmi Garage Days'in ardından yeniden Hollywood'a dönüş yaptığı Ben Robot ( I , Robot ) ile nihayet Türkiye sinemalarına da ulaştı .
Bilim kurgu türünün son dönemdeki başyapıtları arasında sayabileceğimiz Dark City'nin ardından Isaac Asimov'un öykülerinden yola çıkan bu projenin arkasında da Proyas'ın bulunduğunu ilk öğrendiğimizde beklentilerimiz oldukça artmıştı .
Asimov'un bilim kurgu edebiyatına yön veren ' üç robot yasası ' , insanlara hizmet etmek üzere robotların tasarlandığı bir geleceği anlatan bu filmin de çıkış noktasını oluşturuyor .
İlk kurala göre , bir robot bir insana asla zarar veremez ya da bir insanın zarar görmesine seyirci kalamaz .
İkinci kural , bir robotun bir insanın emirlerine uymak zorunda olduğunu belirliyor .
Tabii , birinci kuralla çelişmediği sürece .
Üçüncü kural ise , ilk iki kuralla çelişmediği sürece bir robotun kendinin zarar görmesine de izin veremeyeceğini belirliyor .
Ancak , Asimov'un kendisi bu kurallara yıllar içinde bir yenisini eklemiş ve diğer üç kuraldan önce gelen " sıfırıncı kural " la bir robotun insanlığa zarar veremeyeceği veya insanlığın zarar görmesine seyirci kalamayacağını da belirlemiştir .
Ben Robot filmi , bu kural üzerinden getirdiği bir yorumla , Asimov'un öykülerinden bir aksiyon filmi çıkarıyor .
Asimov , bilimkurgu edebiyatı ( ve sineması ) ya da özellikle söz konusu öykülerin hayranları için Proyas'ın filminin büyük bir hayalkırıklığı olacağını kestirmek zor değil .
Çünkü karşımızdaki , üç robot yasasına getirdiği yorum da tartışmaya açık bir aksiyon filmi ve hatta ırkçılık kavramı üzerine bilim kurgu felsefesinden daha fazla kafa yoruyor . Will Smith , filmden yüksek beklentileri olanların canını sıkacak ölçüde kendisinin perdedeki artık klişeleşmiş imajını tekrarladığı rolünde ; üç robot yasasına rağmen , bir cinayet davasının şüphelisi olarak ısrarla bir robotu gören , geçmişe özlemi ağır basan ve açıkça robot türüne karşı önyargılı bir polisi canlandırıyor .
Fakat , azınlıklara ya da farklı olana karşı ortaya çıkan her türlü fobide görüldüğü üzere , önyargının kökeninde kişinin kendisine ve / veya geçmişine yönelik bir tepki saklı .
Bu rol için siyah bir oyuncunun seçilmiş olması bile filmin ortaya seyirciyi ırkçılık teması üzerine düşünmeye sevk edecek bazı sorular atmaya çalıştığının göstergesi .
Belki yeterince ileri gidemiyor , yüzeysel ve kolaycı çözümlere başvuruyor gibi görünebilir ama yine de bu yan temalar Ben , Robot'u en azından içi boş bir aksiyon filmi olmaktan kurtarıyor .
Ancak filmin içini esas amacından uzak temalarla doldurmaya çalıştığını da söylemek mümkün .
Ne de olsa bu bir bilim kurgu filmi ve her ne kadar jenerikte sadece " esinlenmiş " olduğu belirtilse de Asimov'un öyküleri esas çıkış noktasını oluşturuyor .
Bu da kesinlikle ciddi bir sorumluluğu beraberinde getiriyor ; sadece Asimov hayranlarına değil , yazarın kendisine karşı da bir sorumluluk .
Alex Proyas'ın filmi , yazık ki sorunları zeka yerine silahla çözmeye çalışarak bu mirası aksiyona feda ediyor .
Ve Asimov'un özüne aykırı bir yolda , neredeyse gelişmeye , teknolojiye karşı , ilkelci bir tavrın sınırlarını zorluyor .
Filmin teknik başarısına rağmen , robot tasarımlarının Björk'ün All Is Full Of Love adlı şarkısına Chris Cunningham tarafından çekilmiş klipteki tasarımları fena halde andırıyor olması da , yaratıcı eksikliğe bir başka örnek olarak dikkat çekiyor .
Fakat kabul etmek lazım ki , Asimov'un öykülerini bilmeyen ( ve belki umursamayan ) bir seyirci için Ben Robot yine de gayet keyifli bir aksiyon filmi ve - onlar beklediklerimiz olmasalar bile - bir aksiyon filmi için yine de kayda değer bazı soruları seyircinin zihnine iletmeyi deniyor .
