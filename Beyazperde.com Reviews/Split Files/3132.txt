Stolen : Nicolas Cage’den yeni aksiyon bombası !
Stolen : The Expendables 2’nin yönetmeninden dolu dizgin bir macera !
Stolen : “Safe House”un senaristinden akılları zorlayan yenilikçi bir film ! . ve Stolen : izlerseniz , hayatınızdan eksilmesine en üzüleceğiniz 96 dakika ! 
Sonuncusu doğru , maalesef .  
Nicolas Cage ile başlayalım .
Sahi ; o Oscar alan adama ne oldu ?
ABD’de “Nic Cage B - filmlere devam ediyor” yazmışlar .
B - filmi mi ? ( bu konuya döneceğiz ) 
Bir zamanlar “öyle bir rol verin ki ona ruhumu vereyim” diyen Cage , şimdi bataklıktan çıkmaya çalıştıkça daha derine saplanan , kariyerinin başlarındaki ruhunu çoktan kaybetmiş bir aktör . 
Eski karısı Lisa Marie Presley’in , çocukluğundan beri biriktirdiği o devasa çizgiroman arşivini yakmasından sonra psikolojisi mi bozuldu acaba ? “City of Angels”da bizi melek olduğuna inandıran adam , şimdi ancak Jason Statham’ın reddettiği rolleri alabiliyor . 
Simon West .
Hatırlar mısınız , İngiliz yönetmen sinemada “aks çizgisi” diye bir şey olduğunu hiçe sayıp “Tomb Raider”da ortalığı karman çorman hale getirmişti .
Sadece o filmi izlediği için gözü bozulmuş seyirciler olabilir . West daha kötüsünü yapabileceğini önceki işi , John Travolta’lı vasat mı vasat “General’s Daughter”la göstermişti , sağolsun .
Üstelik ilk uzun metrajı “Con Air”de ( yine Cage oynuyordu ) beğeneni bile olmuştu .
Simon West ve Nicolas Cage ne mutlu bize ki , tam 15 yıl sonra yine birlikte . 
David Guggenheim .
Doğrusu ‘Stolen”ı izleyince insan “Safe House”un değerini daha iyi anlıyor .
Denzel Washington’lı filmde zeka pırıltıları gösteren bir iş yapmış olan Guggenheim’ın , bu denli ilginçlikten uzak , yapmacık , heyecansız bir metne imza atmış olması enteresan . 
Filmde Nicolas Cage’in karakteri , arkadaşının attığı kazık nedeniyle yakalanıp 8 yıl hapis yatan usta bir banka soyguncusu .
8 yıl sonra özgürlüğüne kavuştuğunda kızının kaçırıldığını öğreniyor .
Üstelik kaçıran da , eski mesai arkadaşlarından biri .
Arkadaşı , yakalanırken yanında olan 10 milyon dolardan pay istiyor .
Ama Cage’in karakterinin parası yok , acil bir soygun yapması lazım . 
Aslında her şey o kadar da kötü başlamıyor .
Nicolas Cage’in karakterini filmin hemen başında , arkadaşlarıyla iş üstünde görüyoruz .
Biraz “National Treasure”da oynadığı dahi karaktere benzeyen performansıyla Cage , FBI ajanlarını aptal yerine koyarcasına bir soyguna girişiyor .
Üstelik olayın FBI tarafında Danny Huston gibi kalburüstü bir aktörün karakteri var .
( Tüm bu x’in karakteri olayına takılmayın . Ortada herhangi bir karakter olmadığı için filmdeki isimlerini yazmadım ) 
Sevgili Cage’in karakteri 8 yıl yatıp çıktıktan sonra Simon West tam anlamıyla devreye giriyor .
Filmin bırakın olmayan ritmini , olay örgüsü o kadar inandırıcılıktan uzak ki , herhangi bir anında ciddiye almanız için bir sebep yok .
Yine kayda değer bir aktör olan Josh Lucas’ın karakteri , 8 yıl sonra uyuzluk yapıp Cage’in kızını kaçırıyor .
Cage’in karakterinin 12 saat içinde 10 milyon dolar bulması gerekiyor . 
Nicolas Cage artık 49 yaşında .
Arabaların kaportaları üzerinde zıplayarak dolaşması , caddeler boyunca koşması gibi “üst seviye” aksiyon sahneleri mevcut .
( Statham olsa ne yapardı acaba ) Kızının kaçırıldığını öğrendikten sonra , son bir soygun için bir başka arkadaşını iknaya çalıştığı sahnede gözlerine iyi bakın .
İkna için “ama o benim küçük kızım” dediği anda karşınızda “bir aktörün gerçekten ama gerçekten çöküşü” konulu bir müsamere seyrettiğinize inanabilirsiniz . 
Filmin sözüm ona çatışma örgüsünün merkezini teşkil eden küçük kız mesela .
Umurunuzda bile olmayan bir adamın hiç de umurunuzda olmayan kızını kurtarma macerasını seyretmek zorundasınız .
Senarist - yönetmen ikilisi “küçük” kızı hikayeye öylesine ani dahil ediyor ki , birden başka bir film seyretmeye başladığınızı sanabilirsiniz . 
Gelelim B - filmi meselesine .
Nedir B - filmi ?
Yıldız kategorisinde oyuncu bulunmaması , kısıtlı bütçe ve mekan kullanımı gibi olaylara hiç girmeyeceğim .
Gerçekten , nedir bir B - filmi ?
Albeni , cazibe , çocuksuluk , naiflik .   Stolen yeterince basit ve ilkel ama çekici değil .
Samimiyet , çocuksuluk yok .  
Kendini iyi film sanma hali var . 
“The Sixth Sense”in ölü olduğunu bilmeyen insanları gibi .  I see bad movie . 
twitter : orkansanci
