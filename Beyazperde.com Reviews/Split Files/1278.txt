Ürkütücü masallar anlatmayı , kendi anlatmadığında ise anlatanlara arka çıkmayı seven Guillermo del Toro , yapımcılık macerasına eklediği yeni halka olan Mamá ile alışkanlıklarına devam ediyor .
El verdiği Andres Muschietti'nin 2008'de çektiği iki buçuk dakikalık kısa film Mama'dan çok etkilenen del Toro , hayranlığını iş ortaklığına dönüştürmekte gecikmemiş .
Beş sene hiç de yabana atılacak bir zaman zarfı olmamasına rağmen , iki buçuk dakikayı yüz dakikaya yaymak da pek kolay olmasa gerek .
Kısa filmi izleyenler Andrés Muschietti'deki ışığı hemen farketmişlerdir .
Neredeyse tamamı tek bir plandan oluşan kısa Mama , gerek yarattığı atmosfer gerek altı doldurulabilir hikayesiyle ilgi çekici bir deneyimdi .
Filmi uzun metraja döndürme macerasının senaryo ayağında yine kardeşi Barbara Muschietti'yi yanına katan Andrés Muschietti , yüksek ihtimal del Toro isteğiyle Neil Cross ile tanışmak zorunda kalmış .
Eee kısa filmi beğenmek , bir yapımcı için gözü kapalı güven anlamına gelmiyor tabii .
Cross'un bir editör gibi çalıştığını tahmin etmek çok da zor değil .
Muschiettiler , daha önce yarattıkları karakterler ve perili ev hikayesine fiziksel bir boyut ekleyerek uzun metraja alan açmaya karar vermiş .
Cinnet halindeki bir babanın , eşini ve eşinin iş ortaklarını öldürdükten sonra iki kızını alıp kendini dağa taşa vurmasıyla açılıyor film .
Orman içinde bulduğu bir kulübeyi gözüne kestiren baba , burada cinnetini tamama erdirmeye kararlı .
O zihinsel durumda buna plan diyemesek de , olacaklar basit : Önce kızlarının kafalarına birer tane sıkmak , sonra da kendinin .
Tam bu anda ortaya ruhani bir varlık çıkıp kızları kurtarıyor , babalarını pek umursamıyor .
O günden sonra da iki kız kayıp statüsüne yerleşiyorlar .
Peki bu kızların başka sevdicekleri , başka akrabaları yok mu ?
Gotik kız arkadaşı Annabel ( her haliyle güzel Jessica Chastain ) ile yaşayan amcaları ( Nikolaj Coster - Waldau , ) aradan geçen beş seneye rağmen kızlardan asla vazgeçmiyor .
Vazgeçmemenin ödülünü aldığında ise gördükleri pek hoş değil .
Kızlar vahşi yaşama ayak uydurmuş , fiziksel olarak değişmiş ve insan formatından ( ! ) uzaklaşmış durumdalar .
Daha da kötüsü doktorların hayal dünyası ve şizofreniye bağladığı ancak bu kayıp döneminde onlarla gerçekten ilgilenen bir ikinci anneleri var .
Mama dedikleri bu varlık , onlarla birlikte amcalarının yanına yerleşmekten de pek utanç duymuyor .
Mama , stile içerikten daha çok önem veren filmlere güzel bir örnek .
Bazılarının biçimci diyip yok saydığı bu yaklaşım , korku filmleri için doğru bir tercih .
Yine de film daha az ile hiç arasındaki büyük farkı anlamış görünüyor ve hikayeyi kabul edilebilir temellere oturtuyor .
Kızların onları büyüten Mama'ya olan bağlılıkları gayet normal .
Bu süreçte yaşanan , " Annabel'i kabullenme zorluğu " da katmanları arttırıyor .
İlk etapta kızları üzerine yüklenmiş gereksiz bir sorumluluk olan Annabel'in anaç duygularının ortaya çıkması aceleye getirilmemiş .
Tek problem kızlardan Victoria'nın uyum sürecinin biraz yavan durması .
Gizemi çözme konusunda ciddi faydaları olan doktor karakterinin pozitif bilime olan sarsılmaz inancının darbeler alması alışıldık bir numara .
Bu alışıldık numarayı irrite etmeyecek bir şekilde sunmayı başarabilmesi de Mama'nın bir diğer başarısı .
Bütün ürkütücü olayların  Guillermo del Toro duyarlılığını gözler önüne seren masalsı bir tona bürünmesi harika bir sekansla nihayete erdiğinde , Mama'nın başarılı bir korku filmi olarak anılması için daha fazla ayrıntıya gerek kalmıyor .
Andrés Muschietti'nin yönetmenliği bazı ilk film amatörlükleri dışında göz kamaştırıcı .
Kısasını oluşturan sahneyi film içerisinde neredeyse birebir şekilde yeniden canlandıran yönetmen , kimi anlarda ' daha iyisi olamazdı ' diyebileceğiniz ' jump moment'lar konusunda ise sınırı çizememiş .
Bu anlar tamamen Mama'nın ani çıkışları üzerine kurulduğundan , filmin korku nesnesini fazlaca görmek gibi bir hataya yol açıyorlar .
Takdir edersiniz ki gizemi azaltan en büyük problem de bu oluyor .
2012'den sonra 2013'ün de onun senesi olacağına emin olduğumuz Jessica Chastain , alıştığımız kızıl saçlı güzellik duruşundan uzak , gotik bir karakteri canlandırmasına rağmen yine çok başarılı .
Chastain'i her türde izledikten sonra bu sefer korkuyu denemesini görmek büyük bir zevk .
Bu günlerde iyi oyuncu olan bir çığlık kraliçesine rastlamak çok zor .
Haydi korku filmi hayranlarıyla elele , hep beraber kraliçeliğe Jessica !
İlk filminde bolca korkutucu an , az sayıda orijinal olmayan fikirle işini layıkıyla yapan Muschietti , günümüz korku sinemasının bizi alıştırdığı ' boşa giden zaman ' hissiyatını kesinlikle akla getirmeyen bir film çekmiş .
İyi bir korku filmi , terörize edilmek ya da iğrençlik üzerine kurulmak zorunda değildir .
Bu görüşü bizimle paylaştığı için kendisine bir kez daha teşekkürler .
