70'li yılların , hatta 80'lerin renkli olduğu kadar çileli yolları , o dönem çocuk olan şimdiki yetişkinlerin kaleminden yeni yeni yansıyor yüzümüze .
Daha da yansıyacak kuşkusuz .
Çünkü dünyanın akıl almaz bir hızla değiştiği , özgürlüklerle , tabuların çöpe atılmasıyla açılan kapıdan , istismarın , sapkın yolların da sızması tam da bu dönemlere denk düşmekte kimileri için .
Tüm dünyayı modasıyla , müziğiyle , düşünce devrimiyle etkisi altına alan bu muhteşem dönemlerde , kendisini bir çöp arabasının içinde öğütülürken bulanlar da oluyordu elbette .
Kuşkusuz , bunda ne dönemin ne de gerekli düşünce evriminin bir kabahati yoktu .
Ancak son dönemde izlediğimiz bir çok aile faciasının , bu yıllar içersinde çocukluğunu yaşamış sanatçıların ellerinden çıkması da kuşkusuz boşuna değil .
Zira dertlerini ancak açabiliyor , acılarını ancak paylaşabiliyorlar .
Trier'in , Polanski'nin hatta yazın alanında da osla Beckett'in savaş ile ilgili nasıl acıları varsa , geçtiğimiz otuz yılın içerisinde yetişen nesilin de kendine has acıları var .
Neşeli gençlik filmleri , eskiden akla bile gelmeyecek türden rahat bir yaşam , ama kimisi için de bu fonda yaşanan çöplük bir hayat , travmatik bir çocukluk .
J. T. LeRoy'un , Asia Argento tarafından filmleştirilip önümüze servis edilen bu acı yüklü kitabında da bunun izlerini görmek mümkün .
Yazarın , annesiyle birlikte çocukluğunda yaşadığı fevkalade katlanılmaz ve de travmalardan travmalara transit geçişe sebebiyet verebilecek olaylar silsilesi ile burun buruna getiriyor bizi Argento .
Babasından iyi olmasın , son derece etkileyici bir biçimde kitabı görselleştiren genç yönetmenimiz , filmin başrolünde de oldukça cefakar bir performans sergiliyor .
Film bir yandan istismarlarla , dayakla , acıyla geçen bir çocukluğu anlatırken , bir yandan da anne ve çocuğu arasındaki tüm bu çöplüğün içinde varolmayı yine de başarabilen sevgiyi elden bırakmıyor .
Ayrıca , Argento'nun bu denli yoğun bir filmin içersinde ne kendisini ne de filmdeki çocukları mümkün mertebe istismar etmeden harika bir iş çıkardığını da söylemek mümkün .
Zira tecavüzden , dayağa , işkenceden , çöplükten yemek yemeye kadar binbir türlü çileye katlanan anne ve çocuğunun bir yandan da bunu yaşamlarının normal bir seyri haline getirdiğini görmemiz için bu eylemleri filmde sıradanlaştırmak zorunda kalıyor rejisörümüz .
Ancak bunların sebepleri de var .
Akli dengesi tartışılır boyutlarda olan anne Sarah'ın , hastalıklı derecede katolik ailesi , bir şekilde oğlu Jeremiah'ın da hayatına girip , varolan çocukluğunun bir kısmını da onlar tarumar ediyor .
Daha önce Sarah'a yaptıkları gibi .
Bu da filmin gerçek hayattan alınma öyküsüne son derece önemli bir dolgu yapıyor .
Zaten J. T LeRoy'un kitabında da bol bol bahsettiği dedesi ve anneannesi , tüm bu marjinal yaşamın , mutaassıp sebepleri oluyorlar .
Gelgelelim kendilerinin de bu mütevazilik içersinde yaşadıkları ruh hastalığına varan katolik hayat , Sarah'ın fahişelik ve uyuşturucu bağımlılığıyla dolu yaşamından farklı değil .
Şu halde , hepsinin içersinde sadece annesine bağlı olan Jeremiah'ın durumuna insanın diyeceği herhangi bir söz kalmıyor kuşkusuz .
Hepsi bir yana , Aldatan Yürek son yılların eskiden kalma kabusu çocuk istismarı üzerine yoğunlaşan filmleri içersinnde önemli bir yere sahip .
Çünkü film hemen her yerde hergün yaşanması muhtemel bir gerçek yaşamı izleyicilere sindire sindire , ele aldığı hikayeyi sömürmeden anlatmayı başarıyor .
Elbette bu başarı henüz ikinci filmini yöneten bir insan için az buz bir şey değil .
Üstelik , Jeremiah'ın , hayatını cehenneme çevirmesine rağmen annesine duyduğu sevgiyi de görmezden gelemiyor bizim yüreklerimiz .
Ki o yüreklerin içlerinde varolan hilekar solucanları balıklara yem etsek bu yükten kurtuluruz belki .
