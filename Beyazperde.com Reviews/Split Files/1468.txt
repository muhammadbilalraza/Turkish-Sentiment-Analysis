Ozon’un ‘görünenin ardındaki gerçeklik’e ilişkin savlarla kurduğu senaryolarını seviyorum .
Gizem , gerilim , mekansal hazımsızlıklar izlerken peşimizi bırakmayan duygular ve hezeyanlar yaratıyor .
Ozon’un filmlerini izlemekten keyif alan biri olarak  L’amant Double / Tutku Oyunu’nda belki filmin koymak istediği mesafeden dolayı konudan uzağa düştüm .
Fiziksel bir etkinin psikolojik dışavurumlarının anlatıldığı filmde epey sancılı bir kadın karakter olan Chloe’nin ‘ikiz’ dünyası karşısında tökezleyişine tanıklık ediyoruz .
Ben hikayeyi biraz zorlama buldum , çözümleme kısmı başka bir konu .
Zaten o sarmal içinde hikayeyi çözümlemeye çalışmaktan başka şansımız kalmıyor .
Carol Oates imzalı İkizlerin Yaşamı kitabından uyarlanan Tutku Oyunu bir kişinin kuşkularının herkesi potansiyel suçlu gösterebileceğinin altını çizen hikayelerden .
Ama işin içine katılan ikizlik sosu fazla bulandırıldığı için hikayenin asıl ayağının bilinçlice kaydırıldığını düşünüyorum .
Chloe ve Paul arasında sınırlarını aşan bir hasta doktor ilişkisi yaşanmasına rağmen , filmin büyük kısmının zihinsel olarak ilerlediğini düşünüyorum .
Yani Chloe’nin kafasında yarattığı küsuratlarla …
Paul’un kendisinin tamamen zıttı bir ikizi olup olmadığı konusu da bir muamma , daha çok Chloe’nin karanlık yanı gibi duruyor .
Ya da bu zıt ya da reddedilmiş ikizlik hali kendisine bir / çözüm mekanizması yaratmak için kurulmuş gerçek bir düzenek … 
Chloe toplumda epey rastladığımız huzursuz tiplerden !
Ama derinliği olmayan , yaptığı işi bile sorgulamayan ama karşısındaki adamın iliğine kemiğine kadar bilmek isteyen tiplerden .
Burada kadınları değil , bir tiplemeyi eleştirdiğim umarım anlaşılıyordur diye not düşeyim yazımın arasında .
Chloe bir fantezinin içinde , erkek arkadaşının huzuru içinde öfke nöbetleri yaşıyor .
Paul’le olan ilişkinin ona yetmediğini , daha karanlık yanlarının beslenmesi gerektiğini anlıyoruz .
Aynı bedende farklı kişiliklerin zuhur etmesi durumu da denilebilir , zıt ikizlik ya da zihin oyunları da .
Ama şöyle bir yanı da var Chloe’nin .
Etkileşimde bulunduğu her insanın karanlık yanlarına kayıyoruz bir süre sonra .
Hikayenin sürekli gerilim taşırması Ozon’un dışı pembe kaplı kara filmleriyle elbette örtüşüyor ama filmin bağlandığı nokta tam bir Cronenberg esinlenmesi olmuş ki zaten yönetmenin Dead Ringers  / Ölü İkizler filmi aklımıza düştü filmi izlerken .
Ama orada daha olgun ve belirgin bir ikiz kavramı var .
Burada ikiz kavramından çok kendini anlamlandıramayan kadının anlam arayışı var ki …
O anlamı bulduğumuzda da ufak bir hayal kırıklığı hasıl olmadı değil !
Gerçi bu da Ozonvari bir sürpriz olsa gerek , çünkü onun bu tarzı çözülmüş gibi duran sorunların aslında hep bir boşlukla orada asılı kaldığı izlenimini de veriyor .
O yüzden onun filmlerini sevdiğimizi düşünüyorum . 
Bir yandan da Paul’ün bu kadar tepkisiz kalması Chloe’nın şüphecilik kıvamını artıyor , ikiz Louis ise kötücül , baskın , çapkın ve yıpratıcı duruyor .
Hangisinin daha baskın olduğu yönünde filmin analizi de bir hayli farklı .
Sakin olanın daha baskın kalarak , diğerini yıprattığı ve onu geri planda bıraktığı tezi de Chloe’ye yarar sağlıyor ; içindeki acı ve ağrının sebebiyle birlikte her şey bir anda pırtlayıveriyor ! 
Ozon’un Fransız sinemasına yakın , en kısa yoldan manevracı tarzını seviyorum ama dediğim gibi bu filmde biraz arapsaçı kıvamı aldım ve bunu çözmek için yönetmenin bizi fazla zorladığını düşündüm .
Ama ikiz kavramına , fetüs ve bunun etkilerine dair farklı bir yorum olduğu da aşikar .
