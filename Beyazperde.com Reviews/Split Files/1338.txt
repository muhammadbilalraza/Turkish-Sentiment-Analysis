Bu filmle ilgili yazmaya başlamadan önce , serinin ilk filmi için kaleme aldığım kritiğe göz attım .
Söyleyebileceğim çoğu şeyin aynı olmasından biraz endişe ettim doğrusu .
Bu , birileri için olumlu bir değerlendirme olur mu bilemem ama Çılgın Dersane Kampta'nın ilk filmden pek bir farkı yok .
Berksan adlı pop müzik şarkıcısının kendi ismiyle , kendi benzeri ( sadece daha popüler ) bir pop yıldızını canlandırdığı film , onun konser görüntüleriyle açılıyor .
Daha jenerik bile başlamadan bize birkaç dakika şarkılı danslı bir klip sunan film de durduğu yeri belli ediyor .
Bu bir film değil .
Bir tür eğlence programı .
Üniversite sınavlarına girmek isteyen genç şarkıcı Berksan'ın dershaneye katılımıyla , bu kez kamp ortamındaki kadromuzla buluşuyoruz .
Ondan sonrası yine aynı : bikinili kızlar , geyik muhabbetiyle geçen dersler , cinsellik muhabbetleri ve dershaneyi sabote etmeye çalışan aynı kötü adam .
Evet , yeni bir entrika kurmaya bile gerek görülmemiş .
Bu filmde Tuba Ünsal oynamıyor ama ilk filmde onu elde etmeye çalışan Berke Hücran hala dershaneyi batırmaya çalışıyor .
Ciddi ciddi eleştirmeye çalışmak gerçekten manasız böyle bir filmi .
Doğrudur , ipe sapa gelir bir öyküsü , dramatik bir yapısı veya karakterleri yok bu filmin .
Sadece sabun köpüğü bir eğlencelik olma iddiasında .
Ama gerçekten güncel bir mizah anlayışı da yok filmde .
Herhangi bir dönemde tuttuysa bile köhneyeli en az on beş , yirmi yıl olmuş bir komedi tarzı bu filmin barındırdığı .
Güldürmüyor , eğlendirmiyor .
Ve ilk filmde düşülen başka bir hataya da yeniden düşülüyor : Böyle bir film en fazla doksan dakika olur .
Fakat Çılgın Dersane serisinin ikinci filminin süresi de ilki gibi iki saati buluyor .
Varın siz düşünün işkenceyi .
Bence her şeyi özetleyen bir detay var filmde .
Herkesin gözüne çarpmayacak bir detay aslında bu .
Benim yakalamamın sebebi de söz konusu oyuncuyu dolaylı yollardan tanıyor olmam .
Filmde ufak bir rol oynayan , dansçı kökenli Ahmet Erim , basın bültenine bakılırsa Timur adlı bir karakteri canlandırıyor .
Fakat bir sahnede kendisine diğer oyuncular tarafından Ahmet diye hitap edildiğine şahit oluyoruz .
Detay gibi gözükebilir ama bu küçük örnek sette kimsenin senaryoymuş , karaktermiş , devamlılıkmış umursamadığını belli ediyor .
İşin ne kadar umursamazca , ciddiyetsizce yürütüldüğü anlaşılıyor .
Ben ne dersem diyeyim , bu filmin kaçınılmaz olarak seyircisi var .
Zaten Çılgın Dersane Karda adlı üçüncü film de yapım hazırlığındaymış .
Sinemamıza hiçbir faydası olmayan , sadece yapımcılarının cebini dolduran bir başka seri olarak karşımıza çıkmaya devam edecek yani bu ekip .
Ben almayayım , alana da mani olmayayım .
