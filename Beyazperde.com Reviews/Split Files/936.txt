Sundance Film Festivali , düzenlendiği yılın en büyük bağımsız sinema hitlerinin ilk kez görücüye çıkmasıyla yerini sağlamlaştırmış durumda .
Festivalden yayılan coşku ya da hayal kırıklığı dalgalarının ne menem boyutlara varabileceğini bugüne kadar çokça tecrübe ettik .
Yapıtın sene boyunca ilerlediği yolda her daim peşine takılan , ‘abartılmış’ ya da ‘hakkı verilmemiş’ terimlerinin , filmin başına oturduğumuzda bizleri ön yargılara hapsetmesi ise işin kötü tarafı . 
Seyircinin , sinema yazarları tarafından yere göğe sığdıramamış bir filmin dahi limitlerinin olacağını bilmesi gerekiyor .
Kaldı ki sosyal medya çağındayız ve rüzgara kapılmakla sırf ‘çıktı olacağım’ diye rüzgarı dindirmeye çalışmak birbirine eşit mesafede duruyor .
Hereditary , her türden filmi dağıtmasına rağmen son yıllarda hiç boş geçmeyen korku filmleriyle ön plana çıkan A24’ün yeni bebeği . 
İlk filmlerini çeken genç yönetmenleri parlatmasıyla tanınan şirket , It Follows , The Babadook ve The Witch’in ardından yine / yeni / yeniden eleştirel olarak zaferini çoktan ilan etmiş ama muhtemel coşkunun itici görünme ihtimaliyle seyirciyi ikiye bölebilecek bir filmle karşımızda .
Filmi senaryosunda da imzası bulunan yönetmen Ali Aster’in arthouse sinema geleneğini saf korkuya yedirmeye çalıştığını söyleyebiliriz .
Bunu yaparken filmini ağır tempolu , şüpheci sembolizmin varlığıyla güçlendirmekten çekinmemesi de seleflerinin duruşunu kabul ettiğini ve modern korkunun şeklinin yavaş yavaş belirlendiğini ispatlıyor . 
Graham Ailesi’nin büyükannesini toprağa vermesiyle açılıyor Hereditary .
Kalp kırıklıkları ve buhranlara alışkın çekirdek yapı , an meselesi olan bu ölümü metanetle karşılıyor .
Her bir ferdin birbiriyle pek iletişime geçmedikleri kendi dünyaları var .
Anne Annie minyatür yapımıyla uğraşarak , baba Steve birleştirici görevi görerek , oğul Peter ergenliğini marijuanaya boğarak , özel bir çocuk olan küçük kızları Charlie ise içine kapanıklığını açacak uğraşlar edinerek yaşayıp gidiyorlar .
Kendilerini tekrar inşa etmeleri aile olmak bakımından zor , hayat getirilerine tepki vermek açısından kolay görünen ailenin rutini başka bir cenaze ile alt üst oluyor . 
Bu cenaze öyle bir ‘eve düşen yıldırım’ ki geçmişte bırakılan tüm sırlar açığa çıkmaya başlıyor .
O ana kadar aile draması sularında gezinen Hereditary zincirlerinden boşalıyor .
Tek bir hamle , Aster’in karakterlerine ve size sorduğu soruyu da beraberinde getiriyor : Ne oldu ve bundan sonra ne olacak ?
Cevap verilmesi hiç de kolay olmayan hatta filmdeki olay örgüsünden dolayı manipülatif de bir soru bu . 
Keder , suçluluk , trajedi , stres ve anksiyete rahatsız edici aile dinamikleriyle birleşiyor .
Düşünmekten bile korkacağınız ancak başa gelme ihtimali olanı yaşayan aileyle kurabileceğiniz bir anlık empati , sizin de filmin süresi boyunca ceza çekmenizi sağlıyor .
Hayal gücünüzü değil kabus gücünüzü harekete geçiren bir film Hereditary .
Bu yönden öyle bir parlıyor ki gözünüzü alıyor .
Dramatik tansiyonun hiç düşmemesi seyirciye rahatlama imkanı vermeden finali getiriyor . 
Yarattığı yoğun etkiyi filmin bir korku filmine göre uzun sayılabilecek süresiyle paralel ele almak gerekiyor .
Son derece başarılı kurgusunun hissettirdiği bir şey değil bu bahsettiğimiz .
Hikayenin doğası nedeniyle uzun bir türbülanstayız .
Aile arızalarının çoğu doğaüstü gerilimden çok daha etkileyici olabileceğine dair ders veriliyor perdede .
Hissiyatımız Aster’in daha fazlasını isteyip perdeye aklındaki diğer cinlikleri atmasıyla dalgalansa da gösterilen titizliğin etkisiyle deneyim yara almıyor . 
Pawel Pogorzelski’nin kalburüstü görüntü yönetmenliğiyle kurulan atmosferin aynı derecede etkileyici yapım ve sanat yönetimiyle birleşmesi Hereditary’i fena halde güzel görünen bir film yapıyor .
Toni Collette’nin gayet normal olarak övgülerle karşılanan performansı , Gabriel Byrne’nın sessiz varoluşu , Alex Wolff’un paranoyası ve Milly Shapiro’nun kendine özgülüğü ile birleşmese aynı etkiyi yaratamayabilirdi .
Lakin her şeyin bu denli iyi hesaplandığı bir ortamda , görsellik ve oyunculuğun aksaması da büyük bir sürpriz olurdu . 
Yazıyı , girişimize atıfta bulunarak bitirelim . ‘Yeni jenerasyonun Exorcist’i’ gibi süslü bir cümlenin altı ne kadar doldurulabilmiş ?
Jenerasyon bu kalitede devam ettiği müddetçe iddia taraf değiştirebilir ama Hereditary oldukça iyi bir film !
