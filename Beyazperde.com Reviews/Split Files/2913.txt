Yüksek apartmanlardan birinde tek başına yaşayan genç bir adam .
Akşam dışarı çıkmaya hazırlanıyor , az sonra öğreneceğiz ki yakın arkadaş olduğu bir çiftin evine gidecek .
Bu heteroseksüel çift , kızlarının vaftiz babası seçecek kadar yakınlar Russell’a .
Genç adamın belli ki özel durumlarda giymek için aldığı yeni bir çift spor ayakkabısı var , bu gece de onları mı giysem diye düşünüyor kısa bir süre .
Vazgeçiyor , her gün giydiği ayakkabıları geçiriyor yine ayağına ama belli ki o da dış görünüşe dair bu detayların önemli olduğu bir küçük burjuva dünyasının parçası .
Yalnız ve beğenilmek isteyen her eşcinsel erkek gibi belki …
Sonra evden çıkmadan önce biraz uyuşturucu kullanıyor çünkü kolay bir akşam olmayacak onun için .
Ne özgüveni yüksek bir adam Russell ne de katıldığı ev partisinde rahat eder gibi bir hali var .
O insanlar tek sosyal çevresi belki ama onların yanında bile rahatsız , tedirgin , çekingen .
Eşcinsel bir arkadaşları olduğu ve onu yargılamadıkları için kendileriyle gurur duyuyordur muhtemelen o insanlar ama en azından bazılarının Russell’a gerçek anlamda saygı duyduklarını söylemek zor .
Russell’ın gündelik yaşamında fazla gay davranmaktan , algılanmaktan sürekli çekiniyor olmasının tek sebebi , bu gibi insanlar tarafından dışlanmaktan korkması .
Aslında oraya ait hissetmiyor Russell kendini ve erken ayrılıp , muhtemelen en başından beri planladığı gibi , bir gay kulübüne gidiyor .
Aslında sevmediği bu mekanda tek aradığı , yalnızlığını geçici de olsa unutabileceği bir deneyim .
Ve bir köşede kendi kendine müziğe ayak uydurmaya çalışırken , barın orda durmuş kendisini kesen Glen ile göz göze geliyor . 
Glen ile ilgili ilk öğrendiğimiz ise Russell gibi içine kapalı ve çekingen biri olmadığı .
Vücut dilinden bile belli bu .
Russell’a kalsa , o gece sadece bir iki bakıştıklarıyla kalacaklar . “Bu bana nasılsa bakmaz” diye düşünüyor çünkü Russell .
Sabah birlikte uyanmaları , Glen’in girişkenliğiyle oluyor , görmüyoruz ama biliyoruz .
Glen bir sanat projesi üzerinde çalışıyor .
Bu proje gereği de birlikte olduğu adamlara beraber geçirdikleri vakitle ilgili sorular soruyor , anlattıkları her şeyi kaydediyor .
Russell huzursuzca anlatırken fark ediyoruz ki kendine güvensizliği seks sırasında bile sürmüş .
Glen dışadönük biri ve çok insan tanımıştır muhakkak , Russell’ın çekincelerini hemen fark ediyor , adını koymaktan ve yüksek sesle dillendirmekten çekinmiyor .
Ve farkında olarak ya da olmadan , Russell’ın bu hayatta istediği , ihtiyaç duyduğu tek şeye yardım ediyor .
Kabuğunu kırmaya başlamasına . >Kolay değil tabii bu .
Vedalaşmak için evin kapısında durdukları sırada , az ötede heteroseksüel bir çift aynı şeyi pekala öpüşüp koklaşarak yapabiliyor .
Glen de uzanıp öpmek istiyor ama Russell’ın cesaret edebileceği bir şey değil bu .
Glen yolda biri arkasından “İbne ! ” diye hakaret etse de umursamadan yürümeye devam edebilir .
Russell yapamaz .
Henüz yapamaz .
Bir veda daha bekliyor onları .
Küçük karşılaşmaları , o haftasonu boyunca devam eden bir kaçamağa ve hatta aşka dönüşüyor .
Ancak Glen’in Amerika’ya gitme , eğitim için en az iki yıl orada kalma , belki yepyeni bir hayata başlama planı var .
Russell aşkı bulmuşken , duygusal bir ilişkide nasıl rahat hissedeceğini yeni yeni öğrenirken , Glen’i nasıl bırakacağını bilmiyor .
Glen için de sırtını dönüp gitmesi zor bir ilişkiye dönüşüyor aralarındaki .
Kapı önündeki o ilk vedadan , tren istasyonundaki son vedaya kadar geçen süreci anlatıyor aslında Hafta Sonu ( Weekend ) .
Russell’ın bu küçük karşılaşma sonrası ne kadar acı çekse de daha tam , kendiyle barışık , cesur bir insana dönüşmesini anlatıyor .
Gündelik yaşamını dört taraftan çevreleyen homofobik dile inat , kimseden çekinmeden , sevdiği adamı herkesin içinde öpebilecek hale gelmesini anlatıyor .
Biri ilişkilere , diğeri özgürlüğüne inanan iki adamın birbirlerini nasıl değiştirdiğini anlatıyor .
Yazar ve yönetmen Andrew Haigh’in müthiş bir sahicilik hissiyle perdeye aktardığı , başrollerdeki Tom Cullen ve Chris New’un da o sahiciliği mükemmelen tamamladığı , küçük ama çok etkili , belki biraz geveze ama çok duygusal bir öykü karşımızdaki .
Gladiator , Black Hawk Down , Kingdom of Heaven gibi filmlerin kurgu asistanı olarak başladığı kariyerinde senarist ve yönetmenliğe geçtiğinde daha ekonomik , hatta minimalist denebilecek bir üslup tutturan Haigh , bir rent - boy’un hayatını anlatan yarı belgesel Greek Pete’in ardından Haftasonu ile adını duyurdu , ödüller aldı .
Şimdi HBO dizisi Looking’in yazar , yönetmen ve yapımcılarından biri olarak San Fransisco’daki geylerin benzer ilişkilerini , dertlerini küçük ekrana taşıyor .
Kariyerine eşcinsellik öyküleri anlatarak devam edeceğini sanmıyoruz ama yine de bu öykülerin insanlara ulaşması adına çok büyük şeyler başardığı muhakkak .
Ülkemizde üç yıl gecikmeyle vizyon şansı bulan Haftasonu sinemada izlediğimiz en dürüst , gerçek ve güçlü eşcinsellik öykülerinden biri olarak çoktan kabul gördü bile …
Ünlü İngiliz yazar E. M. Forster , 1914 yılında yazdığı ama ölümünden sonra yayınlanan romanı Maurice için , “Hiç değilse edebiyatta , iki erkek birbirlerine aşık olsunlar ve edebiyatın izin verdiğince sonsuza dek öyle kalsınlar istedim” demiş .
Eşcinsel edebiyatı veya sineması için mutlu son belki de günümüzde iki erkeğin aşkının bir kurmacanın sınırları içinde böyle sahici bir şekilde perdeye yansıtılabiliyor olması .
Russell’ın şu sözleri haksız değil neticede : “Bir adamın , başkaları ne kadar iğrenç veya yanlış olduğunu söyleseler de , sevdiği adama ‘Seni seviyorum ve hayatımı seninle birlikte geçirmek istiyorum’ diyebilmesi son derece radikal bir beyandır . ”
Twitter : aliercivan
