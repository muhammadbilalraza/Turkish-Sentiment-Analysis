“Cehennem” ( Inferno ) , güzelim ve biricik İstanbul’umuzu , öyküsünün finaline kattığı için elbette değerli , bunun dışında ( oyunculukları hariç tutarım ) , ne yalan söyleyeyim , pek bir numarası yok , çünkü kurgu tamam , bilim yerle yeksan .
Kalabalıklaştıkça , tüketen dev bir canavara dönüşen insanlık yüzünden , dünyanın hali duman …
Neyse , filozof ve şair abimiz Dante’nin de hatırı kalmasın , Floransa ve Venedik’ten sonra yolu Dersaadet’e çıkan filmi , seyretmek ıskalanmasın .
Artık iyice sacayağını oluşturan Yazar Dan Brown , Yönetmen Ron Howard ve Aktör Tom Hanks , “Da Vinci’nin Şifresi” ve “Melekler ve Şeytanlar”ın ardından üçüncü kapıyı , Cehennem'e açıyorlar .
Demirbaş kahraman , simgebilim profesörü Robert Langdon’u canlandıran Tom Hanks’e , Felicity Jones , Ben Foster , Irrfan Khan , Sidse Babett Knudsen ve Omar Sy eşlik ediyorlar .
Giderek çoğalan insan nüfusunun yarısını yok etmek , geriye kalanlara da büyük , sarsıcı ve acı bir ders vermek isteyen , zeki , deli , milyarder iş ve bilim adamı , yarattığı virüs ile tehdidi - tehlikeyi tetikler .
Sorunu bulmak , meseleyi çözmek ise elbette bizim elemana kalır , gizemli maceraya , hiç düşünmeden atılır .
Dante , Cehennem - Araf - Cennet üçlemesinden oluşan İlahi Komedya yapıtında ; “Bu yüzden yitiğiz biz , başka bir suçtan değil , tek cezamız , umutsuz bir özlemle birlikte yaşamamız” der. İnsanın , bir şeye hasret kalması ve buna dair umudunu kaybetmesi , onu tereddütsüz bir silaha da çevirebilir , karamsarlıktan ve karanlıktan beslenen gözdağı unsuruna da …
Dante , haliyle pek çok insanı derinden etkilemiş , onun ilmek ilmek ördüğü Cehennem tasviri , yüzyıllar ötesine , hatta bugüne taşınmıştır .
Bu anlamda romanda ve devamında uyarlandığı filmde , Dante ile yola çıkılmasının , tarihi mekânlar ile sanat eserleriyle süslenmesinin şık ve yerinde bir hareket olduğu konusunda , sanırım hepimiz hemfikiriz .
Virüsün dünyadaki insanların yarısını ortadan kaldırma noktasında ise , işte ortalık karışır , ilim ağlar , bilim ağlar , fen ağlar .
Nasıl bir mikropsa bu , sana bulaştım , sana bulaşmayacağım diye insan seçiyor , yok öyle bir dünya .
Tüm insanlık , tarihe karışmasın , tahrip edilen doğa , hep yaşasın diyenlerin kötü ve zalim olması , bu azgın , kızgın , güçsüze , fakire yaşam hakkı tanımayan ve dünyadaki diğer türleri ortadan kaldırmaya çalışanların ise iyi insanlar olması , harbiden kara mizah olsa gerek .
Hollywood projelerinde , hep bize iyi belletilen insanların kazanmasından gına gelmedi mi hala ?
Dünya kötülerin elinde , savaşlar , yıkımlar , katliamlar peş peşe , e bakın beyazperdede iyiler kazandı .
Oldu canım .
Bu resmen kuzular hadi uyuyun , yoksa kurtlar uluyacak demek değilse , nedir ?
Napolyon demiş ya ; dünya tek ve kocaman bir ülke olsaydı , başkenti İstanbul olurdu diye , haksız da sayılmaz hani .
Cehennem filminin finaline yerleşmesi , ona yakışır , iki kıtayı birleştiren , üç imparatorluğun merkezine oturan , bizim kadim kent , bunu ziyadesiyle hak eder .
Ancak bıktık arkadaş , İstanbul’un Tarihi Yarımadaya sıkıştırılmasına , salt Kapalıçarşı , Yerebatan , Ayasofya’dan oluşmasına , yabancı artistlerin , anında başını kapamasına , memleketin karikatür gibi işlenmesine .
Harbiden doyamadı elemanlar , biz ise dolduk , taştık .
Misal İstanbul Üniversitesi , bildiğin terör merkezi gibi , tamam , oradan mezun oldum , duygusallık yapma diyebilirsiniz , ama isyan ediyor insan , neyse , her neyse … 
Dedik ya , reklamın iyisi kötüsü olmaz diye , geçenlerde Sultanahmet’te idim , turistlerin bunca azalmasına hem şaşırdım , hem de üzüldüm .
Belki dünya çapındaki bu prodüksiyon , ilgiyi tekrar İstanbul’a çeker , kim bilir ?
