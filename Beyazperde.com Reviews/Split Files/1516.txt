Dönem filmi çekmek zor iş .
Gerçekten yetkin teknik ve sanatsal kabiliyetler oluşturmadan hiç bulaşmamak gerek ama bizimkisi gibi bir imparatorluk tarihiniz varsa , bunları sinemalaştırmak adına güçlü bir heves , o da olmadı , zorlama hissediyorsunuz .
Başrolünde , artık reenkarne bir Osmanlı kadını olduğuna emin olduğum Selda Alkor'un ( Kösem Sultan ) yanında , Damla Sönmez , ( Emine Kösem Sultan ) Gökhan Mumcu , ( I. Ahmet ) Selda Özer , ( Safiye Sultan ) Ayten Soykök , ( Handan Sultan ) Öykü Çelik , ( Mahfiruz ) gibi oyuncularla kotarılan Mahpeyker : Kösem Sultan'da bu ihtiyaçtan ortaya çıkmış bir film .
Ama memleketin sektörleşememiş sinemasının , İmparatorluk dönemine her el attığında ortaya çıkan tüm kusurlara sahip .
Damla Sönmez'in , Selda Alkor'la fiziksel benzerliği inanılmaz ve belki de filmin en büyük başarısı bu .
Ne yaparsanız yapın , eksik tek bir şey yaptığınızda çökecek bir yapıya sahip olan dönem filmleri ya da tarihi filmler , burada da sahteliği çok belli olan takma sakallara , teatral oyunculuklara ve bütçesizliğe kurban gidiyor .
Bu bütçesizlik yüzünden önemli bir bölümü saray içinde entrikadan , entrikaya atlamakla geçen filmde insan şöyle dört başı mamur bir sefere çıkış , savaş , seferden dönüş sahnesi arıyor ama bulamıyor .
Elbette olmayacak duaya âmin denmez ama Osmanlı ile ilgili izlediğimiz tüm yapımlar yüzünden , imparatorluğun bir saray ile birkaç sürgün köşkünden ibaret olduğunu sanacağız neredeyse !
Kostümlerin şaşaasıyla , çekilen tarihi mekânların yıpranmışlığı arasındaki tezat ise epey bir rahatsız ediyor izleyeni .
Böyle bir yapımda zaten anlatılan döneme ait olan tarihi mekânları kullanmak çok mantıklı ve makul olmakla birlikte bir miktar düzeltme ya da oynama yapmak şart .
En azından masa başında .
Kolezyum'un şimdiki halinde , Roma'nın en ihtişamlı zamanına ait bir gladyatör filmi çekmeye benzer bu çaba biraz abes kaçmış .
Dış çekimlerde Bilgisayar marifetiyle kotarılan ihtişamın ki onun bile tam olarak yapıldığını söylemek zor , aynı mekânın içine girince epey bir köhneleşmesi , seyircinin izlediği şeye yabancılaşmasına , bunun bir oyun olduğunu anlamasına yol açıyor .
Aslına bakarsanız Yönetmen Tarkan Özel , şimdiye kadar hep lanetlenen " güçlü kadın " figürü olarak karşımıza çıkarılan bu tarihi şahsiyetin hırslarını , zaaflarını , tutkularını anlamamız için elinden geleni yapıyor .
Fakat Bu defa kadını güçlendireyim derken erkeği tamamen edilgenleştiren , Padişahları elleri işte gözleri oynaşta birer playboy'a çeviren bir hikâye anlatımı çıkıyor ortaya .
Ayrıca hala Kuruluş ya da Kurtuluş dizilerinin etkisindeki yavaş , dağınık ve silik bir kurgudan medet ummak büyük bir hata .
Mahpeyker'i izlerken asla bir sinema filmi izlediğimize ikna olamadık .
Sanki TV için çekilmiş 4 bölümlük bir mini dizi birleştirilip gösteriliyor gibiydi .
Anlatım da çok tutarlı değil .
Montajda çöpe atıldığını düşündüğüm sahneler yüzünden olsa gerek , Osmanlı'ya ilk geldiğinde oldukça masum ve mazlum olan Kösem Sultan'ın ileriki zamanları ise tam bir gözünü hırs bürümüşlük ve zalimlik içinde geçiyor .
Bu değişimin bu kadar hızlı olmasının sebeplerini tahmin etmemiz bizden bekleniyorsa eğer , bu muhteşem hayat hikâyesini izlemek için karanlık salonda işimiz ne ?
Yine de Kösem Sultan çok güçlü bir karakter ve onun yolculuğunu kısmen de olsa izlemek keyif veriyor .
Osmanlı'yı ve onun figürlerini anlatan güçlü bir yapımı henüz izlemiş değiliz ama o zamana kadar " bir tutam bal " niyetine tavsiye edilebilir belki .
Twitter : murattolga
