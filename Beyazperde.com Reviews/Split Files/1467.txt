" Devrim Arabaları , " popüler bir Türk filminde var olması gereken bütün özelliklere sahip ; Sansasyonel oyuncu kadrosu , çarpıcı hikayesi , sevecen atmosferi ve sürükleyici akışıyla dikkat çeken film , kimi kusurlarına karşın son dönemlerde popüler Türk sineması adına üretilen tüm yapımlara örnek teşkil edebilecek düzeyde .
Daha önceleri " Hititler " ve " Gelibolu " gibi belgesel filmleriyle adını duyuran yönetmen Tolga Örnek , " Devrim Arabaları " nda belgesel film alanındaki tecrübelerini fonksiyonel bir biçimde kullanarak derdini oldukça iyi anlatan sürükleyici bir hikayeye imza atmış .
Kalabalık kadrosuna rağmen her karakteri akılda kalıcı ve içten bir surete büründürmeyi başaran Örnek , hikayenin belgesel yönünü karakterlerin bu sevecen tavırlarıyla satır aralarına gizlemeyi başarmış .
Bununla birlikte , filmin didaktik bir belgeselden çok karakterler üzerinden ilerleyen dramatik bir yapıya kavuşmasında , oyuncu kadrosunda yer alan kuvvetli isimlerin katkıları da büyük .
" Devrim Arabaları " başta Taner Birsel , Selçuk Yöntem ve Vahide Gördüm olmak üzere tüm oyuncuların özverili ve üretken performansları sayesinde renklenen ve sürükleyicilik kazanan bir film .
Canlandırdığı karakteri büyük bir sorumluluk duygusuyla sırtlayan 1985 doğumlu genç oyuncu Onur Ünsal'ın samimi , içten ve interaktif performansınınsa filme apayrı bir sevecenlik duygusu kattığını söyleyebiliriz .
Böylesine kalabalık bir oyuncu kadrosunu ustalıkla kontrol altında tutmayı başaran Tolga Örnek'in oyuncu yönetimi konusundaki kabiliyeti ise keşfedilmeye değer .
Her şeye rağmen , yaklaşık on iki karakterin ruh halini aynı anda beyazperdeye yansıtmak zorunda kalan " Devrim Arabaları " nın kimi noktalarda tıkandığını da belirtmek gerek .
Öyküde yer alan karakterlerin sayıca fazlalığı genellikle anlatılan yan öykülerin yarıda kalmasına ve gidişatta önemli bir yer tutan aile ilişkilerinin belli bir noktadan sonra şablonlaşmasına neden oluyor .
Öyküyü destekleyen kadın karakterlerin kişisel çatışmalarına yeterince odaklanılmaması ise kimi sahnelerde filmin klişe ve ' muhafazakar ' bir surete bürünmesine sebebiyet veriyor .
Bu durum " Devrim Arabaları " nın dramatik özelliklerini kaybetmesine neden olsa da , film özellikle son dakikalarında giderek hızlanan ritmi ve izleyenlere heyecanlı anlar yaşatan aksilikler zinciriyle dramatik yapısını yeniden kazanıyor .
Gidişat süresince karakterlerle birebir özdeşleşmemize ve uzun bir süre diken üstünde oturmamıza olanak tanıyan bu aksilikler zinciri , bir yanıyla " Devrim Arabaları " nın eleştirmeye çalıştığı yaygın bakış açısının sorumluluğunu da omuzlarımıza yüklüyor .
Her dakika bir aksilik olacak ve karakterlerin filmin başından beri hedefledikleri sonuca ulaşmaları engellenecek diye düşünmekten kendimizi alamadığımız bu süreç boyunca , aslında bizlerin de ' Devrim ' projesine yeterince inanmadığımızın altı çiziliyor .
Böylelikle 1960'lı yılların Türkiye'sine hakim olan özgüven eksikliğinin aslında hala daha içimizde bir yerlerde saklı olduğu rahatsız edici bir biçimde yüzümüze vurulmuş oluyor .
Diğer yandan , hareketli ritmiyle seyredenlerin bakış açısına eleştirel bir yorum getiren filmin , odaklandığı dönemin politik atmosferine olan yaklaşımının ise oldukça kısıtlı olduğunu söyleyebiliriz .
Çoğunlukla anlattığı öykünün dönemin siyasi gelişmelerinden etkilenmemesi için büyük çaba harcayan Tolga Örnek'in , bu tercihle filmini popüler sinema alanına yaklaştırdığı açıkça anlaşılıyor .
Ancak karakterlerini günün siyasi gelişmelerinden uzak , arıtılmış bir bölgede tutan film , bu sebepten dolayı bir süre sonra ' gerçekçi ' duruşunu kaybederek masalsı bir nitelik kazanıyor .
Oysa anlatılan öykü yoğun bir biçimde dönemin politik haberlerini içeren belgesel görüntülerle ya da mühendislerin ' Devrim ' projesi üzerinde çalışırken çekilmiş hakiki fotoğraflarıyla desteklenseydi " Devrim Arabaları " nın izleyenler üzerindeki etkisi bambaşka olurdu bana göre .
Böylelikle , ' Devrim ' projesinin tıpkı filmdeki karakterlerin gidişat süresince üzerine basa basa vurguladıkları gibi sahici ve amacına ulaşmış bir çalışma olduğu seyredenlere daha net bir biçimde aşılanabilirdi .
Dahası , bu projenin önünü tıkayan zihniyetin sadece kötü bir karakterde değil , içinde yaşadığımız sistemin tam göbeğinde vücut bulduğu daha gerçekçi bir dille vurgulanabilirdi .
Her şeyi geçtim , sadece ufak birkaç fotoğrafla gerçek hayatta Devrim projesinde çalışmış hakiki mühendisler bir biçimde onurlandırılabilirdi .
Yine de " Devrim Arabaları , " bahsettiğimiz eksikliklere ve senaryosunda var olan kimi aksaklıklara rağmen , son zamanlarda popüler Türk Sineması adına çekilen en tutarlı çalışmalarından biri .
İçerisinde her yaştan izleyicinin ilgisini çekebilecek farklı malzemeler barındıran film , her şekilde seyredilmeye değer .
