Türk sinema evreni ve korku diyarının bitmek bilmeyen serüveninde yeni bir perdeye daha hoş geldiniz .
Çok uzun yıllardır Hollywood tarafından sömürülen ve bazı efsanevi yapımlar haricinde sömürülmeye devam eden tür , ülkemiz topraklarında ise bambaşka bir formda yoluna devam ediyor .
Hasan Karacadağ’ın her izleyiciye göre farklı yorumlar alan Dabbe serisinin getirdiği muhteşem gişe hasılatları , başka isimlerin de heveslenmesine yol açtı .
Birkaç yıldır dur durak bilmeyen Türk korku ve gerilim filmleri , özellikle de cinler ile birlikte türün seyircisini avlamaktan bıkmıyor . 
Tek tük özel - yerli - korkular ayrı bir yerde durmak üzere , büyük kısmı sadece gişeyi hedef alan projeler sinema aşıklarını üzmekten de geri durmuyor .
Bu hafta vizyonda karşımıza çıkan Kü’fa : Cin Kapanı filmi de ne yazık ki bunlardan bir tanesi olarak perde ile buluşuyor .
Pek tabii bu söylediğimiz sert sözlerin filmin ekibinden öte , içeriği ile ilgili olduğunu da not düşmüş olalım . 
İlk filmini çeken yönetmen Aykut Karagöl her ne kadar iyi niyetli olduğunu belli etse de , janrın hayranları için taze , şaşırtıcı ve heyecan vaat aden bir iş ortaya koymaktan uzak kalmış .
Şimdiye kadar benzerlerini ıkına sıkıla izlediğimiz ya da mecbur kaldığımız Türk korku filmlerine böylece bir yenisi daha katılmış .
Karagöl’ün üzerinde öyle ya da böyle emek harcadığı belli olan ancak pek çok konuda sakil bir film olmaktan öteye gidemeyen Kü’fa : Cin Kapanı , basit , tahmin edilebilir ve hepsinden de önemlisi korkuseverler için hiçbir yenilik içermeyen “yavan” bir yemek .
Bundaki en büyük neden ise şaşırtması umulan ancak bu konuda hiç başarılı olamayan hikayesi . 
İki sevgili ve çiftin arkadaşları , miras kalan eski bir köy evine “dinlenmeye” giderler , izbe ve tekinsiz nedir , ne değildir’i öğreten didaktik ( ! ) anlatımla dehşet dolu bir serüvene mahkum olurlar .
Gittikleri eski köy evi , tahmin de edilebileceği üzere çok kötü bir geçmişe sahiptir , bu metruk yapının önceki sakinleri pek de tatlı olmayan tecrübeler edinmiştir .
Sırlar yavaş yavaş ortaya çıkar , çok daha iyilerine defalarca tanık olduğumuz özel efektlerin “en sıradan”larına tanık olduğumuz , gore mantığı ile “yedirilen” kanlı organlarla beraber macera devam eder .
Bu noktada senaryo oyunculara pek bir şey sunmadığından ötürü de , izleyici olarak oradan oraya koşturan , şok olmak “zorunda kalan” karakterlerin artık Hakk’ın rahmetine kavuşmasını beklemek zorunda kalırız . 
Kü’fa : Cin Kapanı’nın anlam verilmesi güç detaylarından bir tanesi de , halen gerekliliğini , sebebini çözemediğimiz bir kadına giren varlığın illa ki boğuk bir erkek sesiyle kulakları “bayram” ettirip durması .
Türk korku sinemasının en meşhur ( lakin başarısı tartışmalı ) filmlerinde de sık sık yaşadığımız bu “coşku” Cin Kapanı için katlanılması zor bir detaya dönüşüyor .
Bilinçli ya da değil ; Karagöl’ün bol bağırtılı karakterleri seyirciyi germekten öte sıkıyor . 
Bir tür Ruh Tahtası ( orijinal adı ile Ouija ) ’ya da denk geldiğimiz hikaye , tam da beklendiği gibi sona eriyor , siz de salondan sıkıntının verdiği bunalmışlıkla ayrılıyorsunuz .
Yavan özel efektler , bilindik bir hikaye , ortalama performanslarla tatmin etmekten uzak olan Kü’da : Cin Kapanı en azından kısa süresi ile can acıtıcı olmaktan uzaklaşıyor . 
Bu haliyle birlikte film , sadece vakit geçirmek isteyenler için “olsa da olur , olmasa da olur”lar arasındaki yerini alarak , Türk korkusu okyanusunda kaybolup gidiyor . 
burcinaygun@gmail.com
