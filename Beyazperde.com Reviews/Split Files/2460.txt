Gündelik hayatın içerisinden gelip , insanlık suçu işleyen bir çarkın dişlisi oluyorsunuz , üstelik canı gönülden …
İşiniz , eviniz , aşınız var , çoluk çocuğunuz var , aileleriniz var .
Sıradan insanlarsınız , yetkiniz , etkiniz , gücünüz yok , ne oluyor , nasıl oluyor da , bir anda komşularınızın toptan katledilmesine sebebiyet verebiliyorsunuz .
Bir toplumda çoğunluk , modern bir savaş aygıtına , bir büyük öğütücüye nasıl dönüşebiliyor ?
Ve her şeyin sonunda , bedel dahi ödemeden , tekrar eski işine , hayat denen keşmekeşe dönebiliyor insan , bunca acıya rağmen , sadece elimin kiriydi dercesine …
Evet , “Yalan Labirenti” ( Im Labyrinth des Schweigens ) , Berlin’in düşmesinin ardından , Nazilerin bir anda buhar olmasını , yani tekrar topluma karışmasını anlatmaya çabalıyor , hiçbir şey olmamış gibi susmalı mı , unutmaya çalışmalı mı , yoksa her suçlu cezasını bulmalı mı ?
Onlar , öğretmen , memur , avukat , fırıncı , işadamı idi , sarılacak bir ideoloji bulunca , düşman edinmek de kolay oldu , şan , şöhret , ün ve elbette para , kısa sürede canavara dönüştüler .
Unvan ve rütbeler , gözlerini kamaştırdı , kariyer hırsı ve üstün ırk safsatası , bir halkın , tüm halklara meydan okumasına , dünyayı zapt etme tutkusuna yol açtı .
Aslında Michael Haneke , Beyaz Bant  ( 2009 ) filminde , Alman köylüsü özelinde , Avrupa’nın , faşizmi nasıl içselleştirdiğini ve bu kıyamet tohumunun nasıl atıldığını göstermişti .
Nürenberg Duruşması ( 1961 ) , Okuyucu ( 2008 ) gibi filmlerde de , Nazilerin yargılanması işlenmişti .
Kazananlar , kaybedenleri yargılarlar , göstermelik davalarla .
Çünkü bu bir paylaşım savaşıdır , galipler de birbirlerine düşecektir , kısa zamanda .
Bir kısım meşhur Nazi , idam edilir , önemli bir bölüm , haliyle kodaman , Latin Amerika’ya sığınır .
Korkunç ve kalıcı deneyimlerinden faydalanılır , cuntalar gelir , kanar yine insanlık .
Asıl çoğunluk ise , askeri kıyafetlerini çıkartır , sivil hayata karışır .
İşte İtalyan aktör Giulio Ricciarelli , yönetmenliğe soyunduğu ilk filmde , Almanya’ya dağılan Nazilere , savaştan tam 13 sene açılan davanın peşine düşüyor .
Bu gerçeklikten beslenen öykü , bir yere kadar , tıkanmadan ilerliyor .
Sonra acemiliğin getirdiği amatörlük baskın çıkıyor , finale doğru , inandırıcılık ekseni yamuluyor , gidişat topallıyor .
Çokça laf , diyalogların vurucu olmaması yüzünden , kuru gürültü etkisine dönüşüyor .
Oyuncular , Alexander Fehling , André Szymanski ve Friederike Becht , Nürenberg Duruşması filminde , aktörlük resitali veren Burt Lancaster’in yakınından bile geçemedikleri için , katkıları da haliyle yavan oluyor .
Auschwitz gibi derin bir mevzuya , çok dalınamazsa , yüzeyde kalınıyor , Yalan Labirenti’nin derdi bu , ne yazık ki .
Olumsuzluklara karşın , filme şans tanıyın derim , bireyler dışında , toplumun da , kanmaya ve kanamaya her an hazır olması , korkutucu bir gerçek ve bu seyredilmesi ve ders alınması gereken bir yapıt , en nihayetinde .
Ve elbette ‘her şey bitti ve sonra ne yaptılar ? ’ , şüphesiz merak uyandırıyor , her koşulda .
Genç savcı Johann , salt trafik cezalarıyla uğraşırken , sonradan Almanya’nın ceza reformunu başlattı denilecek , çok önemli bir davayı üstleneceğini bilmiyordu , kuşkusuz .
İnsanların , ya toplama kamplarından haberleri yoktu , ya da hakkında konuşmamayı tercih ediyorlardı .
Susmalarına karşın oradaydılar , unutmak değil , unutulmak dertti belki de .
Gençler ise babalarını , ülkesi uğruna savaşmış kahramanlar sanıyordu .
Hannah Arendt’in , “Kötülüğün Sıradanlığı” kitabından şunu anlarız , sinemadaki karikatürize kötüler gibi değildir onlar , suç işlemediklerine inanan , çoğu memur olan , görevlerini yaptıklarını savunan sıradan insanlardır .
İşte kötülüğün bunca sıradan olması , asıl çekinilmesi gereken budur .
Zygmunt Bauman ise “Modernite ve Holokost” adlı yapıtında şöyle der ; " Auschwitz modern fabrika sisteminin sıradan bir uzantısıydı . Mal üretmek yerine , hammadde insanlardı ve son ürün ise ölümdü . Tanık olduğumuz , toplumsal mühendisliğin büyük bir şemasından başka bir şey değildi” Yani özetle ; barbarlık , uygarlık geldi diye kaybolmuş değil , hatta daha da baskın ve iliklerine dek işlemiştir , yaratma ve yok etme , artık iç içe geçmiştir . Ayrılmaz bir bütünü , yine ve yeniden oluşturmak , ihtiyaç anında , kötülüğün sıradanlığını kullanabilmek için .
