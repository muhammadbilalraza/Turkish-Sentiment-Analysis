İtalyan senarist , aktör ve yönetmen Giovanni Veronesi , kendisini önce iyi bir senarist olarak kabul ettirmiş daha sonra da çektiği üçlemenin ilk ikisiyle gişede iyi rakamlara ulaşmış biri .
Üçlemenin üçüncüsü ise bu hafta ülkemizde vizyonda .
İlk iki film ülkemizde vizyona girmedi , bizde filmlerin vizyona girmeleri , yurtdışında yaptıkları hasılatla ve filmin oyuncularıyla paralel gider , bu anlamda diğer iki filmin neden girmediği de merak konusu doğrusu . 
Diğer iki filmde de yer yer rol alan isimlerden Monica Bellucci , Robert De Niro , Riccardo Scamarcio filmin dikkat çekici isimleri .
Daha önceki iki filmin konularına baktığımızda , tipik aşk ilişkilerine örnekler sunan , oyunlu bir senaryo yapısıyla karşı karşıya kalıyoruz , nitekim üçüncü film Her Yerde Aşk ( Manuale d'Amore3 ) da aynı yoldan devam ediyor .
İlk iki film , aşkın hallerinden bahsetmek için dört ayrı hikaye anlatıyor .
Üçüncü film ise üç hikaye anlatıyor , ilk hikayenin karakterlerinden biri ikinci hikayeye geçiş yapılmasına yardımcı oluyor , ikinci hikayenin karakteri ise üçe geçişi sağlıyor .
Konularımız ise belli : Gençlikte aşk , orta yaşta aşk , ileri yaşta aşk . 
Film , sinemaya her zaman şık kareler vermiş olan İtalya'nın muhtelif yerlerinde geçiyor .
İlk hikayede Roberto evlenmek üzeredir ve nişanlısına aşıktır , iş gezisinde ise seksi bir kadın onu baştan çıkarır .
Bu hikayedeki espriler , sıcak arkadaşlık ilişkilerinin tasvirleri , müzikler ve ortam , izleyiciyi havaya sokar nitelikte .
Fakat hızlı başlayan hikaye aynı hızla ters dönüş yapıyor ve karışmış işler yoluna sokularak ikinci hikayeye geçiş yapılıveriyor .
40'lı yaşlarında olan Fabio , evli ve hayatından mutlu biridir , belirli bir düzen ve kalıplar içinde yaşayan , ciddi bir haber sunucusudur , manik depresif olduğunu bilmediği bir kadınla kendini hızlı bir ilişkinin içinde bulur , daha sonra tacizler başlar ve başı belaya girer .
İkinci hikayede esprilerin dozu artıyor , bu kez işler yoluna girmeden üçüncü hikayeye geçiş yapıyoruz . 
Ünlü aktör Robert de Niro'nun canlandırdığı Adrian , en yakın arkadaşının kızı Viola ( Monica Belluci ) ile hızlı bir şekilde aşk yaşamaya başlarlar .
Ne Viola'nın babasının tepkisi ne de aralarındaki 15-20 yaşlık fark onları durdurmaya engeldir , bu aşk gelip geçici bir aşk değildir . 
Filmde beni çok rahatsız eden bir durum vardı ki o da filmin başında ve aralarda karşımıza çıkan ve bir taksi şoförü şeklinde vücut bulan aşk meleği ( cupid ) !
Ancak çok amatör bir öğrenci filminde başvurulsa kabul görebilecek bir şekilde , bu aşk meleği , filmin başında karşımıza çıkıp , " evet işte aşk böyledir şöyledir , şimdi aşkın oku kime gelecek bakalım " diyerek okunu fırlatır , ara ara ise filmdeki karakterlerden biri olup kameraya yani izleyiciye göz kırpar , filmin finalini de kendisi yapar .
Yönetmenin böyle gereksiz bir detaya neden ihtiyaç duyduğunu anlayamadım .
Farklı hikayeleri birbirine bağlamada zaten yeterince başarılı olmuş , bu didaktik sözümona meleğe ne gerek vardı allahaşkına ?
İşi tamamen amatörleştiren , işin doğallığını kaçıran , tatsız bir ayrıntı olmuş .
Ama sıcak bir İtalyan aşk filmi izlemek , güzel ve yakışıklı oyuncularla göz banyosu yapmak , biraz da gülümsemek isteyen seyirci için hoş bir film olduğunu söyleyebiliriz . 
twitter : blossomel
