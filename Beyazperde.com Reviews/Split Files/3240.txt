Wim Wenders’ın ne kadar şaşalı bir kariyere sahip olduğunu anlatıp sıkıcılaşmak istemeyiz .
Zira yönetmenin yaklaşık elli yıllık kariyerine nasıl filmler sığdırdığıve ne kadar fazla yönetmeni etkilediği malumunuz .
Sadece 1987 yapımı Der Himmel Über Berlin  ( “Wings of Desire” ) bile yönetmenin başardıklarına dair pek çok şey söylüyor .
Gelgelelim , Wenders , uzun bir süredir , yaptığı kalburüstü belgeseller dışında ( Pina ve The Salt of the Earth örnekleri verilebilir ) iyi bir kurmaca film çıkaramıyor .
En yakın tarihli iyi filmini , en hoşgörülü ihtimalle , 20’lerin başlarında buluyoruz .
Bu kabul görmezse kendimizi 90’lara doğru yolculuk yaparken buluyoruz .
Dile kolay , sinemada iyi bir Wenders filmi izleyemeden geçen yaklaşık 20 yıl .
Yazımızın konusu olan ve bu hafta gösterime giren “Everything Will Be Fine”a karşı merakla birlikte korku da beslememizin sebebi , Wenders’ın son 20 yıllık hikayesi . 
Sevgilisiyle kavga ettikten sonra arabasıyla yollara düşen yazar Tomas ( James Franco’nun sinemadaki aurası bir yazar olduğuna olan inancımızı sekteye uğratsa da ) , bir çocuğa çarpıyor ve ölümüne sebep oluyor .
Kazada bir hatası yok ; ancak bu kaza onun büyük bir travmaya kapılmasına yol açıyor elbette ki .
Yaşamına bir şekilde devam ediyor , ancak ne zaman kendiyle baş başa kalsa , bir katille aynı bedeni paylaştığını düşünüyor .
Devam etmenin , hatta artık gerekirse umursamamanın yollarını aramaya başlıyor zamanla . 
Everything Will Be Fine , ABD sinemasının yabancı yönetmenlerin elinden 90’lar sonunda çıkardığı bazı filmleri çağrıştırıyor konusu itibariyle .
Örneğin , Ang Lee’nin Ice Storm’u ya da Atom Egoyan’ın başyapıtı The Sweet Hereafter .
Zira ‘soğuk’ hissine gömülü , bir tür vicdan muhasebesini mesele edinen bir tarafı var .
Lakin Everything Will Be Fine’da bir şey eksik ve bu eksiklik adı geçen diğer filmlerle yan yana durunca daha da vahim bir biçimde görünür hale geliyor : Zamanın ruhu . Wenders’ın bütün o 3D tantanasına , popüler oyuncularına ve çabasına rağmen , filmi aşırı derecede demode duruyor . 
Daha vahimi , Wenders’ın şairane kamerasında kariyerinde hiçbir köşeye konduramayacağımız bir körelme var . Wenders , sinemada belki de milyon kere etrafında gezilmiş bir meseleyi , hiçbir yaratıcılık katmadan , hatta , sanki özellikle ‘bayağı’ bir kılıfa geçirmek istiyormuş gibi anlatıyor .
Karakterler arasındaki ilişkiler inandırıcılıktan uzak , mizansenler iyi kurulmamış , üstelik diyaloglar ciddiyetle gülünçlük arasındaki ince çizgide dengede durmaya çalışıyor . Wenders , daha önce de kendini aşırı ciddiye almasına rağmen gülünç olan birkaç filme imza atmıştı ; ancak Everything Will Be Fine , başka bir seviyede sanki , bu yüzden aşırı dikkat çekiyor . 
İyi bir kasting bu filmi kurtarabilir miydi ( daha doğrusu en azından vasatlığa taşıyabilir miydi ) sorusu , filmden sonra akıllara düşen tek soru .
Doğrusu James Franco’nun zaman zaman ‘kaypaklaşan’ bir karakteri canlandırabileceğini düşünmek çok çılgınca değil .
Lakin Wenders’in bu kaypaklığın altını derinlikle boyutlandıramaması beklenmedik .
Belki Franco’dan daha detaycı bir oyuncu , iyi yazılmamış olan bu karaktere seviye atlatabilirmiş .
Gerçi Charlotte Gainsbourg’un dahi tek boyutlu karakteri içerisinde çırpınıp durduğunu görünce ‘keşke’lerin pek de önemi olmadığını fark eder gibi oluyoruz . 
Everything Will Be Fine , oldukça öznel bir görüşle , Wenders’ın kariyerindeki en kötü filmi .
Daha bir sene önce başarılı bir belgesele imza atmış olması ya kafamızı karıştırmalı ya da kafa karışıklığımızı gidermeli .
