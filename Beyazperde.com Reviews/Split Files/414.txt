Malefiz’in ilk filmini izleyenler devam filmi kıvamındaki Malefiz : Kötülüğün Gücü filmine de çabucak adapte olacaktır .
O yüzden ilk filmi izlemek şart oluyor .
Filmimiz Uyuyan Güzel’i uyutan , ama uyutacağı prenses Aurora tarafından iyilik perisi olarak adlandırılan , siyahlar içinde , kanatlı , boynuzlu , kalbi kırık peri Malefiz’in değişimini anlatıyor .
İlk bölümde insanlar ve ağaçların , - biz ona doğanın diyelim - savaştığı bir sahne vardı .
İşte ikinci bölümde de o savaş çeşitli şekillerde devam ediyor .
Yani insanoğlunun her şeye muktedir olma hırsıyla yine karşı karşıyayız !
Malefiz’in ne kadar kalbi taşlaşmış gibi görünse de gerçek aşkın her türlü kapıyı açacağına olan inancı devam ediyor .
Ve hikaye biraz da olsa Aurora’ya devrediliyor .
Aslında ilkinde de öyleydi .
Bir prenses olmasına rağmen bir orman çocuğu kıvamında büyüyen , perilerle arkadaşlık eden Aurora’nın aşk duygusuna tanıklık ediyoruz .
Malefiz üvey kızını öyle çok seviyor , onu gözlemlerken öylesine onunla dolup taşıyor ki , Aurora günün birinde aşık olduğunda , bu aşkın en yakın destekçilerinden biri oluyor . 
Film iyiyle kötünün çatışma atmosferini kurarken yine çok başarılı !
İlk filmde bir detay olan demir , burada perileri yok etmek için gece gündüz üretilen bir sanayiye dönüşmüş durumda !
Ve kötülük el değiştiriyor , yani Malefiz’e mal edilen ve ondan beklenen her kötülük Prens Phillip’in annesi olan Kraliçe Ingrith’ın ellerinde şekilleniyor .
Filmin büyük bir kısmı Ingrith’ın planlarını uygulamaya koyması ve eşrafın bu planları bozması yani savaşmaları yönünde gelişiyor .
Aslında ilk ve ikinci filmde de gerçek anlamda Malefiz’in kötü olduğuna inanmak çok zor .
Malefiz kötülükle eşdeğer gösterilse de aslında kırgınlık ve kızgınlık arası intikam duygusuyla hareket ediyor .
Ve sonrasında yumuşuyor ! 
Hikayeye eklenen birçok şey var .
Ama Malefiz’in kendi ırkından perileri bulması tam bir sürpriz oluyor .
İnsanların tüm dünyayı ele geçirme duyguları ve yayılmacı politikaları sonucunda , bir mağaranın içinde yaşamaya mecbur kalan perilerin bir anlamda kurtuluş hikayesi de Malefiz’in elinden oluyor .
Babası Aurora’yı Malefiz’in büyü ve gazabından korumak için ormanın derinliklerindeki bir kulübeye saklamış ve ülkedeki tüm çıkrık makinelerini yaktırmıştı .
Burada da periler insanoğlunun gazabından kaçmak için saklanıyor .
Filmin burada bir tersinleme duygusu üzerinden baskıcı olma duygusunu anlattığını düşünüyorum .
Yani bir yandan sadece insanlara eleştiri getirmiyor , yüreğini kin ve hırs bürümüş herkesin baskılayıcı olabileceğini vurguluyor .
O yüzden ikinci filmde kötülüğün gücü Kraliçe Ingrith’a geçmiş oluyor .
Tabii film gerçek bir aşkın ne tür zorluklar yaşarsa yaşasın yoluna devam edeceği vurgusunu da filmin merkezine oturtmayı başarıyor . 
Filmin ekibi hemen hemen aynı .
Yani Angelina Jolie , Elle Fanning ,  Sam Riley ve üç orta boylu geveze peri yine bizimle .  Michelle Pfeiffer yeni bölümün kötüsü olarak karşımızda .
Filmi fantastik filmlere olan sempatimden dolayı keyifle izledim , türün meraklılarının da ilk filmin referansıyla keyif alacaklarını düşünüyorum . 
twitter . com / banubozdemir
