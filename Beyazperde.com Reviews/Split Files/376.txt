Arada bir görünüp sonra yeniden kaybolan yönetmenler kuşağından Gary Ross , kendisinin ilk ve en iyi filmi olan Yaşamın Renkleri ( Pleasantville ) ile çok uzaklardan akraba olan bir distopyayla geri döneceğini açıkladığında heyecanlanmamak pek de mümkün değildi .
Harry Potter ve Twilight gibi genç kuşağı etkisi altına alan popüler edebiyat uyarlamalarının ucuna yeni eklenen Açlık Oyunları ( The Hunger Games ) ' in ‘bestseller romanlar ' raflarından sinema perdesine taşınıyor olması , kitabın geniş hayran kitlesi kadar Gary Ross'un kısacık ama etkileyici yazar - yönetmenlik filmografisine aşina olan sinema seyircisini de cezbetmeyi başarmıştı .
Sonuç olarak sezonun ilk blockbuster'larından biri olan Hunger Games , dünya çapında dikkate değer bir gürültü koparmayı ihmal etmeden sinema salonlarını ziyaret ediyor bu hafta .
Kendi kuralları ve sistemi olan bir ülkede , distopik bir yakın gelecekteyiz .
12 eyaletten oluşan ve bir modernitenin karanlık yüzüne ışık tutan Panem adlı bu ülkede , " açlık oyunları " adında geleneksel ve ölümcül bir yarışma yapılıyor .
Her eyaletten bu yarışmaya katılacak ve kura ile belirlenecek olan bir kız ile bir oğlan , geriye yalnızca bir kişi kalana kadar birbirlerini katletmek ve hayatta kalma içgüdüsüne büsbütün bağlanmak zorundalar .
Sınıfsal farklılıklar , toplumsal çatışmalar ile iyiden iyiye silikleşen sosyal devlet yapısının şekil değiştirerek çoktan modern bir faşizme evrimleştiği ülke topraklarında alt ve üst tabakanın farklı nedenlerle bel bağladığı " açlık oyunları " , korku dolu bir toplumun boynu bükük itaatkarlığını ölümün gölgesinde muhafaza ediyor .
Gary Ross'un özellikle filmin ilk yirmi dakikasında yarattığı ve distopya sözcüğünün hakkını veren tekinsiz anlatım dili ile birlikte Açlık Oyunları , izleyicisini kısa sürede avucuna almayı başarıyor .
Acıyla yoğrulduktan sonra korkuyla doldurulmuş sıradan insanların kıtlık içerisinde , zorlukla nefes aldıklarını , şık ve etkileyici bir şekilde perdede görebiliyoruz .
Yaşadığımız bu kısa süreli çarpılma hissiyatı ise , filme başladığımız kaotik , kasvetli ve bu nedenle sinema açısından cazibeli ‘district 12'den aktarmasız bir seyahatle ulaştığımız ve sıradan fütürizmiyle filmin görselliğini plastik bir biçimde makyajlayan Capitol şehrinin görselliğiyle birlikte azalmaya başlıyor .
Şehrin milyon dolarlar harcanarak kotarılan mekan tasarımları kanadındaki bu tembelliği , Gary Ross'un filmin geri kalanında da ne tip hatalar yapacağının ipuçlarını veriyor .
Şunu son derece makul bir ön kabul ile özümseyelim ki Gary Ross'un önünde romanın yazarı Suzanne Collins'in sahip olduğu kadar bir hareket alanı yok .
Bu nedenle öykü akışındaki bazı karakterlerin hikayeye dahil edilme sürecinde filmin yaklaşık iki buçuk saatlik süresine rağmen büyük sıkıntılar yatıyor .
En net sezilebilen örneği vermek gerekirse , Woody Harrelson'ın sarhoş , hovarda ve umarsız bir giriş yapan ‘mentor ' karakteri , hiçbir girdaba girmeden bir anda dünya tatlısı , anlayışlı bir insana dönüşüveriyor .
Filmin karakterler konusunda yaşadığı sıkıntılar nedeniyle dramatik yapıyı sağlayacak olan aşk üçgenini de hislendirebilir bir şekilde kurmadığı söylenebilir .
Filmin içerisindeki bir diğer büyük problem ise , tüm gücünü içerdiği vahşet fikrinden alan bir öykünün bu vahşeti bir türlü hissettirmemesi .
Öyle ki yıllardır ‘açlık oyunları'nı izleyerek şiddeti ötelemeyi başaran ülke halkından daha farklı hissedemiyor ve bir yarış atı tutar gibi baş karakterimizi destekliyoruz .
Dipsiz bir ıssızlıkta ‘last man standing ' oynamaya mahkum edilen açlık oyunları yarışmacılarımız , mevzunun derin gerilimini yansıtmakta sorunlar yaşıyorlar .
Buna etkiyen en önemli tercih ise elbette ki filmin yapımcılarından kaynaklı .
Zira fikir bazında kanın gövdeyi götürdüğü bir ortam olarak tasvir edilen yarışmada rastlayabildiğimiz en ‘gore ' öğe , apifobisi olan sinemaseverlerden başka kimseyi içten bir şekilde etkileyemeyecek gibi görünüyor .
Şunu baştan söyleyelim ki kitabın edebi niteliklerinden çok sürükleyiciliğine vurulan okurları , Hunger Games'den epeyce mutlu ayrılacak .
Zaten sinemasal anlamda birçok sıkıntısı olan bu filmin en büyük kozu da bir an olsun yavaşlamayan temposu .
Yaşadığımız hayal kırıklığı ise , Gary Ross'un daha geniş bir vizyonla yola çıkmamasından ileri geliyor .
Bu da ortaya , sevabından çok günahı olan ; yaralamış gibi hissettirse de unutulacak bir seyirliği ortaya çıkarıyor . kaankarsan@gmail.com twitter . com / kkarsan
