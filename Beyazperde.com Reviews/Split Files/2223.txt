Sekiz filmin vizyona girdiği bu hafta , her telden çalıyor filmler .
Can Yoldaşım ( Darling Companion ) ise ilk bakışta oyuncu kadrosu ile dikkati çeken bir romantik komedi .
Diane Keaton , Kevin Kline , Richard Jenkins , Dianne Wiest isimlerinin biraraya gelmesi bile izleyicide güven oluşturan bir durum bana sorarsanız . 
Aslında filmin yönetmeni de , güven duygusuyla sırtımızı yaslayıp filmi izletebilecek bir isim : Lawrence Kasdan .
Her ne kadar son filminin üzerinden epey yıllar geçmiş ve kendini hafiften unutturmuş olsa da , yaptığı işlerle saygı uyandırmış bir yönetmen o .
80'li yıllardan beri senarist olarak da yönetmen olarak da güzel işlere imza atan Kasdan , en son 2003 yılında Düş Kapanı ( Dreamcatcher ) ' nı yönetti .
2010 Titanların Savaşı ( Clash of the Titans ) filminin de senaristlerinden biriydi . 
Şimdi bir aile romantizminin içine sokuyor bizi Kasdan , eşiyle birlikte yazdığı hikayede .
Romantizm dediysek , aslında orta yaştan yaşlılığa geçiş yapmakta ve mutluluk pırıltılarını kaybetmekte olan bir çiftten bahsediyoruz .
Beth ( Diane Keaton ) , aşırı hassas ve duygusal bir kadındır , kızları ise teker teker evlenmekte , onu yalnız bırakmaktadırlar .
Eşi Joseph ( Kevin Kline ) ise işine ve kendine aşık , başarılı bir doktordur ve eşinin hassasiyetlerine hep " aşırı tepki veriyorsun " şeklinde cevap verir .
Beth eşinin bu denli iş odaklı yaşamasından ve duygularını göstermemesinden şikayetçidir düpedüz .
Bir gün Beth , otobanda arabayla giderken karlar içinde yaralı bir köpek görür ve onu veterinere götürür . 
Köpeğe bağlanan Beth , onu orada bırakamaz ve evine alır , kocası hayır dese bile onu dinlemez ve kısa bir sürede , ismini Highway ( Otoban ) koydukları bu köpek hayatlarının odağı oluverir .
Özellikle de Beth'in tabii ki , iş dolayısıyla çoğu zaman evde olmayan Joseph de Highway'i sevmekte , arada gezdirmektedir ama Beth kadar bağlanmamıştır köpeğe . 
Köpeğin veterineriyle evlenen kızlarının düğünü sonrası kaldıkları dağ evinin etrafında Highway'i gezdirirken birdenbire gözden kaybeden Joseph , köpeğin kayboluşunu bile çok umursamamaktadır .
Beth ise çıldırmıştır adeta , " o sadece bir köpek , insan değil ! " der Joseph , Beth ise " sevgi sevgidir , köpeğe veya insana olması farketmez ! " diye yanıt verir kocasına ! 
Beth , evlerinde misafir olan akraba ve arkadaşlarını da seferber ederek günlerce Highway'i arar .
Burada en önemli konu umuttur .
Beth'in umudunu taze tutan ise Carmen ( Ayelet Zurer ) karakteridir .
Gizli güçleri olduğunu savunan , bazı şeyler gördüğünü ve kaybolan şeyleri bulma yeteneği olduğunu savunan çekici Carmen , Highway'in durumuyla ilgili söyledikleriyle zaman zaman tutturup , zaman zaman saçmalasa da , genel anlamda Beth'in umudunu devamlı taze tutar . 
Aslında filmin hemen başında köpek kaybolur ve durumun neticelenmesi de filmin sonlarına rastlar .
Fakat filmin konusu aslında köpeğin kaybolması ve bulunup bulunmaması meselesi değil .
Bir yandan köpek aranırken , diğer yandan karakterlerin kendileriyle ve birbirleriyle yüzleşmeleri , konuşulmamış şeylerin konuşulması , yanlış anlaşmaların , önyargıların , sevginin ve bağların yoğun bir şekilde ortaya çıkması gibi bir süreç yaşanıyor .
Kasdan'ın da bize göstermek ve anlatmak istediği bu filmde .
Kamera hareketleriyle , geniş açılarla , devamlı birkaç insanın biraraya gelip konuşması üzerine yoğunlaşıyor aslında .
The Big Chill gibi bazı eski filmlerini hatırladığımızda , yönetmenin bu tarz insan tepkileri ve diyaloglarını sevdiğini anlıyoruz .
Filmde en hoşuma giden bölümlerden biri ise , Beth'in rüyasının animasyon olmasıydı , hatta keşke yönetmen ara ara filme katsaymış bu animasyonu diye düşünmeden edemedim . 
Filmde olağandışı bir durum olmuyor , heyecan çok fazla yükselmiyor , tempo düşmese de , bir süre sonra köpeği arama sahneleri biraz sıkıcı olmaya başlıyor .
Fakat oyuncu kadrosunun muhteşemliği , filmin sonuna kolayca gelmenizi sağlıyor .
Yıllar sonra döne döne bu filmle mi döndün diye serzenişte bulunabilirsiniz yönetmene , fakat vakit kaybı bir film olmadığı konusunda da hakkını teslim edelim . 
twitter : @blossomel
