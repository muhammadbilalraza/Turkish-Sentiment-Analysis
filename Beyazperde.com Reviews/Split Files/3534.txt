Animason filmler pazarında sadece Hollywood mu var sanıyorsunuz ?
Hayır !
Bu pazarın ardında , Çin gibi önemli bir ülke ve kültür daha yatıyor .
Bazen de bu iki isim , ABD ve Uzak Doğu’nun en kalabalık diyarı , ortak çalışmalar sunuyor , ortaya ilginç işler çıkartabiliyorlar .
Bu hafta vizyona girerek küçük izleyicileri kendine çekmeye çabalayacak olan Ayı Kardeşler : Kurtarma Operasyonu filmi de bunlardan bir tanesi .
Çin ve Amerikan ortak yapımı olan animasyon , enteresan konusu , teknik anlamdaki ortalama başarısı ve şirin atmosferiyle çocukları mest edebilecek bir deneme .
Ayı Kardeşler : Kurtarma Operasyonu , özünde dikkat çekici bir hikaye barındırıyor .
Küçük bir çocuk , kim olduğu ve nereden geldiği tam olarak belli olmayan , tatlı bir insan yavrusu .
Oduncu Vick , ormanda ağaçları keserek , odun temini sağlayarak hayatta kalmaya çalışan bir adam .
Bir de ayı kardeşler var !
Briar ve Bramble !
Oduncu ve ayı kardeşler arasında ise bitmek bilmeyen “sözde” bir husumet var .
Vick , mecburi olarak ağaçlara dadanıyor , ayılar buna izin vermemek için ellerinden geleni ardlarına koymuyorlar .
Günlerden bir gün , işler değişiyor , bu güzel ormana kötü insanlar geliyor .
Bir de küçük bir çocuk .
Kaçırıldığı her halinden belli olan ufaklık , bu adamlardan uzaklaşmak için çabalıyor , bizim kanlı bıçaklı olan üçlü de , bir araya gelerek miniği kurtarmak için planlar yapıyor .
Ayı Kardeşler : Kurtarma Operasyonu animasyon filmi de bu çerçevede bir hikayeyle yola devam diyor .
Peki ama ne derece başarılı olabiliyor ?
Her şeyden önce , Ayı Kardeşler beklendiği kadar iyi bir işçiliğe sahip değil .
Teknik olarak küçükleri ziyadesiyle memnun edebilecek film , büyükler için ufak tefek gözü rahatsız eden çapaklara sahip .
Karakterlerin hareketleri her ne kadar doğal gibi gözükse de , zaman zaman “sanki karakter animasyonları tamamlanmamış gibi” görünüyor .
Bir başka deyişle , işçilik olarak başarılı diyebileceğimiz ancak tamamına bakıldığında yetersiz kalan bir teknik çalışma söz konusu .
Filmin bir başka eksisi ise hikaye akışında yatıyor .
Karakterler ilginç bir şekilde , olan biteni “genellikle” pek sallamıyor gibi gözüküyor .
Ayı kardeşler olanlara rağmen filmin büyük bir kısmında neşeli neşeli oynamaya devam ediyor , Vick ile olan “mini mini” kavgalarına tam anlamıyla ara vermiyorlar .
Asıl büyük sır , dikkat çekici gizem , yani ufaklığın kim olduğu ve nereden geldiği ise son ana kadar saklanıyor .
Finale doğru son 20 dakikada tempo artarken , daha önceki kısımlarda akış olarak yavanlık , bir başka deyişle “büyükler için” sıkıcı dakikalar mevcut .
Ayı Kardeşler : Kurtarma Operasyonu filmi , özünde küçüklerin ilgisini çekebilecek , oldukça soft - şiddet sahnelerine sahip ( absürd sekanslarla süslüler ) , şirin ama anlatım tarzı hatalı bir hikayeyle durumu kurtarmaya çalışan , ortalama diyebileceğimiz bir animasyon .
Yine de çocukların keyif alabileceği , en azından bir şans verilmesi gereken işlerden bir tanesi . burcinaygun@gmail.com
