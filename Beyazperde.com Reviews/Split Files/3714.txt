Nuri Bilge Ceylan'ın Kasaba , Mayıs Sıkıntısı ve Uzak'ında ‘amatör oyuncu ' kimliğiyle var olan , sonuncusuyla Cannes Film Festivali'nde ‘en iyi erkek oyuncu ' seçilmeyi de başaran Muzaffer Özdemir , ilk yönetmenlik denemesi Yurt ile ustasının izinden giden bir anlatıya tutunuyor .
Derdi başka olsa da , Nuri Bilge Ceylan'ın atmosferlerinden epeyce etkilendiğini , özellikle de yönetmenin ilk dönem filmlerine öykünen bir yapı kurduğunu söylemek mümkün . 
Muzaffer Özdemir , yazıp yönettiği Yurt ile , çevreyi harap edip yaşadığımız dünyayı ‘çöplük'e dönüştüren insanoğluna olan nefretini kusuyor adeta .
Bunu yaparken , genel bir bakışın ardına saklanmaktansa , durumu özelleştirip ‘yurt ' kavramına tutunuyor ve hedef tahtasındaki tek bir noktaya odaklanıyor .
Baş karakterini bunaltıyla baş başa bıraktıktan sonra , memleketi Gümüşhane'ye gönderip huzura ermesini sağlamaya çalışıyor film .
Ancak onun büyük kentteki ruh sıkışıklığı , yerini çok daha büyük bir ‘daralma'ya bırakıyor burada .
Çocukluğunun geçtiği ‘cennet'in insan eliyle ‘cehennem'e dönüştürüldüğünü gören karakter , evi olduğu halde artık bir yabancı gibi gözlemliyor durumu , tespitlerde bulunuyor .
Müdahale etmeden ağlıyor yurdunun ardından , dövünüp bunaltısını katlıyor , ama isyan bayrağını açmak gelmiyor aklına . 
Yurt , Türkiye'nin dört bir yanını tahribata uğratan HES'leri Gümüşhane özelinde lanetleme işlevi üstlense de , tek derdinin bu olmadığı açık .
Doğaya saygı duymayan otoritenin günahlarına ortak olan halkı da hedef tahtasına oturtuyor film ; iş işten geçene kadar kılını kıpırdatmayan halkın , sonrasında ağıtlar yakmasının anlamsızlığına vurgu yapıyor .
Evet , doğanın hiç edilmesinin temel sorumlusu olarak iktidarı gösteriyor , hatta onları ‘münafıklık'la suçluyor , ama küçük hesaplar peşindeki halkı gözüne kestirmeyi de ihmal etmiyor . 
Muzaffer Özdemir de tıpkı ‘geç kalmış ' halk gibi ağlıyor doğanın ardından , o da geç kaldığının farkında çünkü .
Bu günah çıkarmanın gösterdiği şeylerden biri de , insanın onca kötülüğüne rağmen yaşamaya devam eden doğanın direnişi .
Film , çirkinliki bolca hissettirmesiyle birlikte , doğanın o tarifsiz güzelliğine şapka çıkarmayı da ihmal etmiyor , direnişini ayakta alkışlıyor .
Bu noktada , İlker Berke'nin bu dengeyi ustaca yansıtan görüntülerine bir parantez açmakta yarar var .
Berke , Özdemir'in kafasındaki ‘paradoks'u görselleştirirken ahenkle turluyor manzara içinde .
Birbirinden lezzetli anlar yakalıyor kamerasıyla , büyük resmi sindirmemize olanak tanıyor ustalıklı çabasıyla . 
Kurmaca bir film olmasına karşın , belgeselvari bir yaklaşımın izlerini taşıyan Yurt , doğaya karşı duyarlılığını hikâye anlatımında aynı oranda yakalayamıyor ne yazık ki .
Bize hissettirdikleriyle yetiniyor , karakterin bunaltısını deşifre etmeye yönelik hamlelerden soyutluyor kendini , hikâyeyi karakter özelinde derinleştirmiyor .
Bu bir tercih olabilir , ancak bu tercihin doğruluğu da sorgulanmalı kuşkusuz . ‘İlaç ' niyetine memleketine giden karakterin buradaki düş kırıklığını anlayabiliyoruz belki , ama öncesini bilmeden bugününü çözmek pek de efektif durmuyor .
Yarısında başlayan bir hikâyesi var gibi genç adamın , onu çözümlememize imkan tanıyacak verilerden yoksun .
Bu eksiklik , doğal olarak hikâyenin ritmine de etki yapıyor , kimi anlarda kopmalara yol açıyor . 
Gediklerine rağmen filmle görülesi bir sonuca ulaştığını söyleyebiliriz Muzaffer Özdemir'in .
Sonrası gelir mi , meselesini çeşitlendirebilir mi bilemeyiz ama Nuri Bilge Ceylan'ı sadece görsel dinamiklerliye değil , hikâye anlatımıyla da örnek almalı diye düşünüyoruz .
Özellikle senaryo matematiğine biraz kafa yormasında sonsuz yararlar var .
