1973 tarihli Şeytan ( The Exorcist ) , korku sinemasının klasikleri arasında kabul edilir .
Buna da kimsenin pek bir itirazı olmaz doğrusu . William Friedkin imzalı film , son derece muhafazakar bir tavrına rağmen , korku türü içinde bir mihenk taşıdır .
Zaten o yıllarda korku türü içinde en önemli eserlerin benzer bir muhafazakar tavrı içerdiklerini görmek mümkün .
Jaws ve Cadılar Bayramı gibi türün en iyi örnekleri arasında sayılabilecek diğer filmler de , dönemin Amerika'sında yayılan liberal hareketlere tepki olarak ortaya çıkmışlardır .
Çok daha gerilere gidersek , nasıl ki İkinci Dünya Savaşı sonrası cepheden evlerine dönen erkekler , yokluklarında başlarının çaresine bakmak zorunda kalıp iş güç edinmiş ve kendi kendilerine yeter hale gelmiş kadınlarla karşılaştıklarında , bu sinemada öncelikle kara film türü içinde ortaya çıkan ve " erkeklik " için bir tehdit unsuru olarak sunulan femme fatale tiplemelerine yol açmışsa ; ' 70lerde de cinsel özgürleşme hareketleri , özellikle korku sinemasında karşılığını bulmuştur .
Bu filmlerde , cinselliklerini özgürce yaşayan gençlerin nasıl katledildiği ; çekirdek ailenin zarar gördüğü ya da belki zaten ortada olmadığı durumların nasıl tehlike arz ettiği sıkça karşımıza çıkan durumlardır .
Elbette söylemeye çalıştığım şey , ahlakçı bir tavrın kesinlikle kabul edilemez olduğu değil .
Ancak bu tavır , kadın cinselliğini ve hatta genel olarak özgür bir cinsel yaşamı toplum için tehdit olarak seyircilerin bilinçaltına sokmaya çalışırken , karşılığında sığınılacak liman olarak tartışmasız şekilde aile ve din kurumlarını dikte etmekte ; fırsatını yakaladığı anda da bilim ve gelişmeyi öcü pozisyonuna sokup , ilkelci bir tavrı yüceltmektedir .
Tüm kariyeri , insanların zihinlerine ayrımcılık , ahlakçılık ve önyargı mesajları pompalamakla geçmiş William Friedkin'in elinden çıkma Şeytan da istisna olmak bir yana , bu çizginin en tutucu örnekleri arasındadır .
Bu noktada , 20 yıl sonra gerçekleştirilen bu " prequel " ın da aynı çizgiyi sürdürmesine şaşırmak zaten safça olurdu .
Gösterime girdiği yıl , ' ABD'de o güne kadar en çok gişe yapan film ' unvanını da ele geçiren Şeytan'da anlatılan olayların öncesine dair bir film yapma projesi uzun zamandır Warner Bros'un gündemindeydi .
Projenin başlangıç aşamasında yönetmen olarak John Frankenheimer ( Ronin , The Manchurian Candidate ) düşünülmüştü ancak yönetmenin sağlık durumu ( ve akabinde vefatı ) bunu imkansız kılmıştı .
Daha sonra projeye Paul Schrader dahil oldu .
Martin Scorsese'nin Taksi Şöförü ( Taxi Driver ) , Kızgın Boğa ( Raging Bull ) gibi önemli eserlerinin senaryo yazarı ; ayrıca American Gigolo , Kedi Kız ( Cat People ) gibi filmlerin yönetmeni , bu projenin özüne de uygun düşen muhafazakar tavrıyla bilinen bir isimdi .
Ancak yapımcıların istediği türde , 360 derece dönen uzuvların ve bolca kusmuğun egemen olduğu bir korku filminden ziyade psikolojik bir film ortaya çıkarmaya çalışan Schrader , projeden uzaklaştırıldı .
İşte bu noktada , amaca daha uygun görülen Renny Harlin işin başına geçirildi .
Bu seçimin ne kadar mantıklı olduğunu anlamak için , ortaya çıkan filmi Harlin'in birkaç yıl önce çektiği Mavi Korku ( Deep Blue Sea ) ile karşılaştırmak yeterli .
Artık muhafazakarlığı falan da aşıp , kahramanı olarak eğitimsiz ve maço bir erkeği , tüm belaların kaynağı olaraksa bir bilim kadınını seçen , açıkça bağnaz ve ilkelci bu film , Exorcist : The Beginning ile derin benzerlikler içeriyor .
İlk filmin ana karakteri olan Peder Lankester Merrin , bu yeni filmde , Şeytan'daki olaylardan 25 yıl önceki haliyle yer alıyor .
İnancını kaybetmiş bir din adamı olan Peder'den , kilise adına , Doğu Afrika'da bulunan ve M. S. 5. yüzyıla ait bir kilisenin günışığına çıkarılması için yürütülen arkeolojik kazıda araştırma yapması istenir .
Fakat Peder Merrin burada gerçek kötülükle yüzyüze gelecektir . '
73 yılında usta oyuncu Max Von Sydow tarafından canlandırılmış olan Peder Merrin karakterine , bu kez bir başka usta İsveçli oyuncu Stellan Skarsgaard hayat veriyor .
Tabii ki , bu güçlü oyuncu ve özellikle Oscar ödüllü görüntü yönetmeni Vittorio Storaro'nun filme kattıkları çok şey var .
CGI sırtlanlar dışında teknik olarak hiçbir sorunu bulunmayan filmin özellikle açılış sahnesinin gerçekten etkileyici olduğuna da şüphe yok .
Ayrıca , kabul etmeli ki karşımızdaki korkutmayı ya da en azından asap bozmayı başaran bir korku filmi .
Belki 1973 yılında Şeytan filminin seyirci üzerindeki etkisini , bugün artık neredeyse görülebilecek her şeyi görmüş bir seyirciyle yeniden yakalamak mümkün değil .
Ancak bu filmin problemi , bir korku filmi olarak başarısında değil .
Yüzeyin gerisindeki niyetinde .
Esas niyetlerin yüzeyin ne kadar gerisinde olduğu bile tartışılır hatta .
Bu film aleni bir şekilde , bilimle uğraşan kadınların kötülük taşıdığına , cinselliğin şeytaniliğine falan inanıyor .
Kurtuluşu sadece yeniden inanca sığınmakta ; hatta inanca da değil , Vatikan'a sığınmakta görüyor .
Ve artık muhafazakar korku filmi klişelerinin bile ötesine geçip , Şeytan'ın kişiyi inancından saptırmak için kullandığı numaraları Peder Merrin'in travmatik İkinci Dünya Savaşı anıları üzerinden Naziler ile ilişkilendiriyor .
Nasılsa herkesin desteğini göreceğini düşünerek , Nazi Almanya'sını salt şeytani kötülüğün bir parçası olarak sunuyor .
Ha eğer diyorsanız ki , bütün bunlar beni ilgilendirmiyor ya da bu numaraları bana yediremezler , ben sadece adrenalin salgılamakla , kalp atışlarımın hızlanmasıyla , biraz ürkütülmekle ilgileniyorum ; o halde Exorcist : The Beginning'den zevk almamanız için hiçbir sebep yok .
İnsanı gerebilen korku filmi pek sık çıkmıyor karşımıza ne de olsa .
Ama sizin de midenizi asıl bulandıran parçalanan vücutlar veya irin değil de Hollywood sinemasının bilinçaltı oyunlarıysa ; elimden sadece " Uzak durun ! " demek geliyor .
