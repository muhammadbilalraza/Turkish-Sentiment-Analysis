Özcan Deniz filmlerine başından beri ılımlı yaklaşıyorum .
Ya Sonra ile başladığı yolculuğuna , Evim Sensin , Su ve Ateş , Sevimli Tehlikeli ve İkinci Şans ile devam eden Özcan Deniz , bu kez son filmi Öteki Taraf ile karşımızda .
Öncelikle Deniz’i cesaretinden ötürü tebrik etmek istiyorum .
Bir türe saplanıp kalmadığı , yeni yollar denediği ve çoğunun altından da ustalıkla kalktığı için de tabii .
Evet Öteki Taraf İspanyol gerilimi La cara oculta ( The Hidden Face ) isimli filmden uyarlama , ancak Hollywood bile uyarlamalardan geçilmezken ve özellikle ülkemizde bir dönem illegal uyarlamalar almış başını gitmişken , resmi bir uyarlama yapmak da takdir edilesi . 
Özcan Deniz , dram , romantik komedi , fantastik bir gençlik hikayesi derken bu kez çekinmeden bir gerilim hikayesine uzanıyor .
Başarısız bir yönetimle rahatlıkla komik anlara sahne olabilecek bir hikayeyi , ilk 15-20 dakika sonrasında gerilimi yükselterek ilerletmesi , oyuncu yönetimi ve kurulan atmosfer oldukça başarılı .
Aslı Enver ve Meryem Uzerli karakterlerine oldukça çalışmış ve ısınmış görünüyorlar .
Özcan Deniz yönetmenliğine her filmde yeni bir şeyler katarken , oyunculuğu konusunda hala çekimser olduğumu itiraf edebilirim .
Sevimli Tehlikeli hariç bütün filmlerinde başrolü oynayan Deniz , Öteki Taraf’ta da kendini ön plana çıkarmaktan geri kalmıyor . 
Öteki Taraf’ın oldukça sürprizli bir hikayesi var aslında , eğer filmi henüz izlemediyseniz ve bu yazıyı bir fikriniz olsun diye okuyorsanız , buradan itibaren okumayı bırakmanızı tavsiye ederim .
Zira az sonra bahsedeceklerim filmin sürprizini bozacak ayrıntılar . 
Gelelim filmin konusuna ; Çetin ve Ece Antalya’da yaşayan mutlu bir çifttir .
Ancak Çetin’in yaşadıkları yerde iyi bir iş imkanı yakalayamaması ve tam bu sıralarda eski sevgilisi Sara’dan İstanbul’da bir iş teklifi alması üzerine , Ece pek istemese de İstanbul’a taşınırlar .
Burada gözlerden uzak eski bir eve yerleşen çiftin arası zamanla Sara yüzünden açılır ve sonunda Ece’nin bıraktığı bir video kaydı ile Çetin’i terk ettiğini öğreniriz .
Çetin her yolu deneyip Ece’ye ulaşamayınca onun başına bir şey geldiğini düşünmeye başlar ancak polis onunla aynı fikirde değildir .
Gerçekler de zaten hiç böyle değildir . 
Burada Öteki Taraf orijinal hikayeyi biraz değiştirerek işin içine bir eski sevgili sokarak aslında daha dayanıklı bir temel yaratıyor .
Zira ikinci kadının motivesinin eli kuvvetlenmiş oluyor böylece , ancak orijinal filmdeki ikinci kadının tamamen bir yabancı oluşu da adamın güvenilirliği konusunda bizi daha çok şüpheye sevk etmeye yetiyor .
İşte burada bir seçim meydana gelmiş ve eski sevgili ile Çetin karakterinin güvenilirliği yükseltilmiş .
Ayrıca yine hikayenin orijinalinde erkek karakterin ne kadar acı çektiğini görmek için pek fırsatımız olmuyor .  
Bana kalırsa hikayenin en zayıf noktası test etme işini , hem orijinal hikayede hem de Öteki Taraf’ta karakterlerin çok çabuk kabul etmeleri .
Bu olayın biraz daha altının dolu olmasını tercih ederdim .
Bunun dışında iki filmin de sonunun farklı olduğunu ve Öteki Taraf’ın hikayeyi çok daha heyecanlı bir noktaya taşıdığını itiraf etmeliyim .
Ayrıca filmi tek uyarlayan da biz değiliz , film 2013'te de Bollywood tarafından Murder 3 ismiyle uyarlanmış . 
Özetle elimizde iyi bir uyarlama var ve yerli sinemamızda tür olarak çok da sıcak olmadığımız gerilime Öteki Taraf ile biraz daha ısınıyoruz .
