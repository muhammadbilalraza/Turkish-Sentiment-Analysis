Hong Kong’lu aksiyon yıldızı Jackie Chan’i Amerika’ya tanıtan film 1995 tarihli ' Rumble in the Bronx ' olmuştu .
Dövüş konusundaki yetenekleri , aksiyon ve mizahı yaratıcı bir şekilde buluşturan ' hafif ' tarzı Amerika’da duyulmuştu duyulmasına , ama Amerika’da geçen ' Rumble in the Bronx ' ile daha geniş bir kitle tarafından tanınmaya başladı .
Bu filmde Chan iyi bir dövüşçü olmasına rağmen iyi dövüşçülerde bulunması gereken soğuk ve ölümcül karizmaya sahip değildir .
Filmin daha ilk sahnelerinde Amerika’ya yeni gelmiş bir uzakdoğulu olarak , arkasındaki toplantı odasından habersiz bir şekilde bir süpermarket aynasının önünde sivilcesini sıkar .
Sıradışı kaslarına rağmen komik yüzünden de ilham alan bir sempatikliği vardır ve bunu sonuna kadar kullanmaktan çekinmemektedir .
' Rumble in the Bronx'un sonrası malum .
Amerika , kolay kolay yerinde duramayan ama durduğu zaman da güldüren bu şaşkın halk kahramanını çok sevdi .
Chan sinemalardaki ' Kapımdaki Casus ' filminde de ' Rumble in the Bronx'taki şaşkın profesyoneli oynamaya devam ediyor .
O günden bugüne çok fazla şey değişmedi aslında .
Kapımdaki Casus’da Jackie Chan gizli bir casus olarak karşımıza geliyor .
Yan evdeki üç çocuklu kadınla olan ilişkisini ve mahallenin sevimli göçmeni rolünü sürdürebilmek için esas kimliğini gizlemektedir .
Sevgilisi acil bir iş için ortadan kaybolunca , gizli ajanımız çocuklara bakmak zorunda kalır .
Rus kökenli kötü adamların ortaya çıkmasıyla önce çocuklar sonra ise ortada olmayan anneleri bu sevimli komşunun sırrını öğrenir .
Adamın tehlikeli mesleği çocukların yeni babaya daha çok bağlanmalarına neden olacak , anne adayı ise koruma içgüdüsüyle mesafeli duracaktır .
Chan’in ' The Karate Kid ' filmine ısındığı Kapımdaki Casus , süper casusların çocuk filmleri için cazip olmaya devam ettiğinin bir kanıtı gibi .
Öte yandan seksenlerin çocuk filmlerini de akla getiriyor .
Bebek bakıcısının başını belaya sokarak bakmakta olduğu çocukların hayatını tehlikeye attığı pek çok film çekilmişti bu dönemde .
Kapımdaki Casus , casus filmlerini ti’ye aldığı , saçmasapan casus eşyalarının ortaya çıktığı bölümlerde ilginçleşiyor sadece .
Küçük bir izleyici , çocuk dizilerini hatırlatan kurgudan ve aksiyon sakarlıklarından keyif alabilir ; ama bu gösterilerin yetişkin bir izleyiciyi memnun edeceğini sanmıyoruz .
Jackie Chan zıplıyor , sıçrıyor , bir şeyleri saklamaya çalışırken komik duruma da düşüyor ama role kendisi de inanmadığı için olsa gerek , filmi sürüklemeyi başaramıyor .
Casusların tehlikeli ve gizemli hayatı ile çocukların naif dünyası arasındaki kontrastın iyi bir komedi aksiyon malzemesi olduğuna şüphe yok ; ama bu konuda yeni filmler çekilmesine de gerek yok doğrusu .
