Yeşilçam'ın o naif ruhunu hatırlar mısınız ?
Hani şu gerçekte yaşanması pek kolay olmayan , sevgi ile her problemin çözüldüğü , en büyük düşmanların el sıkışıp can dostu olduğu , bütün mahallelinin el ele vererek zor durumdaki kahramanımız için büyük işler başardığını ?
Pek tabii Yeşilçam'ın tamamı bundan ibaret değildi , ne de seyirci sadece bunları talep ediyordu .
O dönemin yerli sinema izleyicisi her ne kadar kendisine sunulanı tüketmek zorunda kalsa da , farklı tatlar da aramaktan vazgeçmedi .
Gel zaman , git zaman bu anlayış evrildi ama tam manasıyla değişmedi .
Günümüz yerli sinemasının bitmek bilmeyen , geneli ucuz cinli korkuları ve sulu zırtlak komedimsileri hariç arda kalan projeleri işte tam da bu tadı korumayı başarıyor .
Evet , belki örneklerine sürekli olarak denk gelmiyoruz ancak başarılı olsun ya da olmasın , benzeri hisleri uyandıran örnekler vizyondan geri kalmıyor .
Bunlardan bir tanesi de taze taze vizyona girmiş olan Bol Şans filmi !
Geçtiğimiz ilkbahar döneminde vizyona giren ve ağırlıklı olarak olumsuz yorumlar alan Türk Lokumu filminde görev alan Gökhan Yılmaz'ın ilk yönetmenlik denemesi .
Temelini dramatik bir hikayeye dayayan , araya hafif hafif komedi nüansını da sıkıştırmayı başaran Bol Şans , haftanın kafa dinlemelik , biraz duygulanıp , biraz da gülümsemelik filmi .
Bol Şans'ın konusu daha önce benzerlerine defalarce kez denk geldiklerimizden bir kuple gibi .
Memleketinden nicedir uzak olan , artık kusursuz bir kentliye dönüşmüş kahraman , acı verici bir gelişme sonucunda yurduna döner , işini gücünü hallettikten sonra geri dönmeyi düşünse de şartlar bir türlü izin vermez kendisine .
Hem gönül meselesi , hem de baba ocağını hale yola koymak için ister istemez diretir kendini .
Bol Şans başrollerinde her ne kadar sektörün önde gelen büyük yıldızlarını barındırmasa da , tanınmış ve kendisini sevdirmeyi başarmış oyuncuları taşıyor .
Şemsi İnkaya'nın ağızları açık , yürekleri acılı bırakan performansı ile şahlandırdığı efsane dizi Üvey Baba'nın Lamia'sı , yani Burçin Abdullah , Bol Şans'ın güzeli olmuş .
Karşısında ise , kendisine farkına varmasa da abayı yakıveren yuvaya dönen jön olarak Selim Gülgören eşlik etmiş .
Gülgören , uzun süredir müzik piyasasında yer alan ve kendine has bir hayran kitlesine sahip kaliteli bir isim .
İşin oyunculuk kısmına da el atan sanatçı , Bol Şans ile birlikte bir bakıma yeni bir şans arayışına da girmiş .
Kendisinin İstanbul'a yıllar önce yerleşmiş bir müzisyeni canlandırdığını da not düşelim . 
Uzun senelerdir hem memleketinden , hem de ailesinden uzak kalan Deniz ( Selim Gülgören ) gelen bir telefonla acı haberi alır .
Babası hayatını kaybetmiştir ve yakın zamanda defnedilecektir .
Yıllardır uzağında olduğu yurduna giden genç adam " kendisinden beklenenleri " yerine getirir ve dönüş hazırlıklarına başlar .
Lakin karşısına çıkan Buse ( Burçin Abdullah ) hafiften gönlünü çelince , üstüne üstlük kasabanın başına bela olan ve bir yandan da Buse'nin peşinden koşan Ümit ( Burçin Abdullah ) ' in varlığı canını sıkmaya başlayınca dönüşünü erteler .
Bu arada babasının işletmiş olduğu ve artık bakımsızlıktan yıkılan sinema salonu için çabalayan genç kadın , ne yapacağına karar vermek zorundadır . 
Daha önce de dediğim gibi , Bol Şans'ın hikayesi aynen o eskilerin yarı acı yarı tatlı , hafif buruk tadı ile bildiğimiz yerli filmlerine benziyor .
Trakya'nın kendine has serüvenlerinden biri olarak kameraya alınan yapım , aşk , romantizm , komedi ile yoğrulmuş , sonlara doğru da drama dönüşen yapısıyla da bilindik .
Tabii önemli olan işin ne kadar alışıldık olduğu değil , özünde neler barındırdığı ve seyircisine neler sunabildiği .
Bu bakımdan Bol Şans tabiri caizse bir ileri bir geri hareket eden , yuvaya dönüş , eski dostluklar , aşk , gelecek korkusu , sinema dünyasına ait nostaljik öğeler ile pişirilmiş bir macera . 
Oyunculuk açısından ortalama bir performansla yola çıkan filmin en büyük eksikliklerinden biri , oyuncuların sık sık didaktik bir üslup takınmaları , hatta dramatik sahnelerde işi abartıya taşımaları .
Ayrıca komedi , romantizm ve dramatik öğeler arasında bir parça kontrolsüz ilerleyen senaryo , bu yüzden seyirci ile olan irtibatını ara ara da olsa kaybedebiliyor .
Bir başka deyişle , dağınık bir kurgu , kontrolsüz bir hikayeyle birleşince , kalpleri çalması gereken anlar klişe olmanın ötesine geçemiyor .
Bol Şans bu gibi sıkıntılarına rağmen , bir " ilk yönetmen filmi " olarak kabullenilebilinecek , seyri rahatsızlık vermeyen , hem keyifli hem de duygusal bir tadımlık .
Yine de salondan çıkarken aklınıza " aslında daha farklı olabilir miydi ? " sorusu çalınmıyor da değil .
İyi seyirler ! burcinaygun@gmail.com
