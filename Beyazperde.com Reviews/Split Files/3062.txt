Marsilya yakınlarında bir koyda , denize nazır bir villa .
Mekan , filmin karakterlerinden biri .
Daha ziyade yaşlılar , emekliler için bir sayfiye yerine dönüşmüş köyde , geçmişe dair şeylerin simgesi ama yıkılmadan ayakta kalmış ve durduğu yerden geleceğe de şahit olan bir yapı .
Deniz Kıyısındaki Ev  ( La villa ) burada tek başına yaşayan , geçirdiği felç sonrası sağlığı iyice bozulmuş Maurice’in , onu ölüm döşeğinde yalnız bırakmamak için bir araya gelen üç çocuğuna dair öyküler anlatıyor .
Onların bu eve , köye , babalarına dair anıları ; yeni hayatları ve bu dünyadaki yerlerine dair . 
 
Üç kardeş , kendileri de artık yaşlanmış , değişen dünyaya adapte olmakta zorluk çeken üç koca insan .
Yüzleşmek istemedikleri her şey , kendilerine söyledikleri tüm yalanlar , umutları ve hayal kırıklıkları sırtlarında .
Yaşlandıklarını kabullenmeye hazır değil hiçbiri .
Babalarına ve villaya göz kulak olan komşuları Martin ve Suzanne da onlardan farklı sayılmaz , artık bu dünyada bir yerleri kalmadığını hissediyorlar .
Maurice’in çocuklarından Armand , köyde sürdürmüş hayatını , babasından kalan lokantayı işletmeye devam etmiş .
Joseph erken emekliliğe mecbur bırakılmış , genç sevgilisi Bérangère ile kendini hala hayattan kopmadığına ikna etmeye çalışıyor .
Angèle ise bu köyle ve aile eviyle en trajik ilişkiye sahip olanı .
Kızını burada kaybetmiş çünkü .
Babasına emanet ettiği kızının ölümü , onda kapanmayacak yaralar bırakmış . 
 
Fransız sinemasının usta yönetmenlerinden Robert Guédiguian , sadece bu karakterlerin değil , kendi hayatına ve geçmişine de bakıyor sanki .
Sık sık aynı oyuncularla çalıştığı için , üç kardeşe yine kendi filmlerinin birinden , 1986 tarihli Ki lo sa ? ’dan bir sahneyi flashback olarak kullanabiliyor .
Kendi yaşlılığını , Fransız sinemasının bugününde kendi yerini de filme konu ettiğini hissettirebiliyor . 
 
Aslında birçok güncel kritere göre , oldukça demode bir sinema yapıyor Guédiguian .
Filminin daha sıkı bir yapıya ihtiyaç duyduğu söylenebilir .
Karakterlerini tanıtmak , onların ilişkilerini detaylandırmak için çok vakit harcıyor ama mesela öykünün esas tetikleyicisi olan , yakınlarda batmış bir tekneden kurtulup köye sığınan , uzun süre ormanda gizlendikten sonra üç kardeş tarafından bulunan mülteci çocukları filme çok geç bir aşamada sokuyor .
Bu mülteci hikayesi bile artık çok klişe , eski görünebilir bazılarına , göz devirtebilir .
Üç küçük burjuva kardeş , kendileri gibi iki erkek bir kız bu üç çocuğun henüz o yaşta yaşadığı tecrübelere çok yabancı bir yandan .
Fakat duyarsız da değil .
Robert Guédiguian , yaşlandık ama yapabileceğimiz çok şey var hala demek istiyor sanki .
Yaşlandık , bize vaktimizin geçtiği söyleniyor ama hayata yeniden bağlanmak , bir fark yaratmak , bu bizim elimizde .
Yapmamız gereken , geçmişin acılarında kendimizi boğmak yerine , atıl kalmamayı , geleceğin bir parçası olmayı öğrenmek .
Kendi bildiğimiz yol hangisiyse . 
 
Pes edenlerin öykülerine de hüzünle bakan ; gençlere sempatiyle yaklaşan ; köşesine çekilmek istemeyen ihtiyarlara karşı ise umutlu , cesaretlendirici bir film Deniz Kıyısındaki Ev .
Kendisi de köşesine çekilmek istemeyen Guédiguian , evet biraz eski moda ama duygusu kuvvetli , ince bir film yapmış . 
 
Twitter : aliercivan
