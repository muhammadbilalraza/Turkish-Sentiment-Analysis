Geçtiğimiz günlerde sahiplerini bulan Oscar ödüllerinde , Animasyon kategorisinde Coco’nun en güçlü rakiplerinden biri olarak öne çıkıyordu Pervane ( The Breadwinner ) .
Ve aynı yarışın bir diğer güçlü ismi Loving Vincent gibi , Pervane’nin de ülkemizde geniş bir seyirci kitlesinin merakını çekmesi olası görünüyor .
Angelina Jolie’nin yapımcılarından biri olduğu yapımın yönetmeni de dünya animasyon sinemasını yakından takip edenler için güçlü referanslara sahip Nora Twomey .
Her ikisi de Oscar’a aday gösterilmiş olan The Secret of Kells’in ortak yönetmeni , Song of the Sea’nin ise hikaye departmanı başı olarak görev almış daha önce .
Pervane’nin görsel üslubunun , o filmlerin yaratıcısı ve bu filmin de yapımcıları arasındaki İrlandalı sinemacı Tomm Moore’dan fazlasıyla etkilendiğine de şüphe yok .
Özellikle masal sekanslarında .
Afganistan’da geçen bir öykü anlatıyor yapım .
Kahramanımız Pervane , 11 yaşında bir kız çocuğu .
Geçmişte öğretmenlik yapmış ve Ruslara karşı savaşta tek bacağını yitirmiş babası , annesi , ablası ve küçük erkek kardeşiyle birlikte yaşıyor .
Yazar annesi , mesleğini yapamıyor artık .
Babası sebepsizce tutuklandığında ellerinden bir şey de gelmiyor çünkü bir kadının kocası veya erkek kardeşi yanında olmadan sokağa çıkması yasak .
Küçük bir kız çocuğunun sesini duyduğunda , bir kadını her tarafı örtülü bile olsa sokakta yalnız başına yürürken gördüğünde öfkeden kendini kaybeden adamlar var sokaklarda .
11 yaşında bir kız çocuğuna , evlilik çağına gelmiş gözüyle bakıp niyeti bozabilen ; kendi nefsinin zayıflığının cezasını her daim kadınlara kesen ; kadınların sosyal yaşamda yer almasına tahammülü olmayan ; bunun yanında , bilgi ve kültüre sahip olana da düşman adamlar var .
Kuralları onlar yazmış .
Değişmesine izin vermiyorlar .
Onlar , Taliban .
Başlarında bir erkek olmayınca , su veya yiyecek almak için bile dışarı çıkamıyor ailenin fertleri .
Pervane buna bir çözüm buluyor .
Saçlarını kısacık kestirip rahmetli abisinin kıyafetlerini giyerek bir erkek çocuğu gibi çıkıyor sokağa .
Kalabalığın içinde böyle gizleniyor .
Başka kız çocuklarının da yaptığı gibi .
Bu şekilde çalışmaya , para kazanmaya , evine ekmek getirmeye başlıyor .
Annesi bir yandan ablasını evlendirip Kabul’den kendilerini kurtarmaya çalışırken ve kocasının akıbetinden ümidini kesmişken , Pervane’nin en büyük gayesi babasını cezaevinden kurtarmanın bir yolunu bulmak .
Bu esnada , küçük kardeşi Zeki’ye de babasından öğrendiği bir masalı anlatmaya başlıyor geceleri .
Abisiyle özdeşleştirdiği ama aslında kendi cesaret dolu yolculuğunu da simgeleyen , kahraman bir gencin masalı bu .
Film boyunca parça parça aktarılan masal bu hikayesel işlevi ve filme kattığı görsel zenginlik dışında , çok daha temel bir amaca hizmet ediyor .
Afganistan’ın radikal İslam etkisi altında gitgide çoraklaşmış bugününe tezat oluşturan , kültürel açıdan zengin , renkli , yaşam dolu geçmişini de perdeye taşımak .
Taliban’ın yok ettiği gerçek Afganistan’ı hatırlamak .
Risk alan bir proje değil Pervane .
Beklendiği gibi ilerleyen , bu açıdan heyecan verici olduğunu söyleyemeyeceğimiz bir yapım .
Afganistan’ın tükenişindeki Batı etkisinin ; ülkenin büyük imparatorluk ve devletler arasındaki savaşlar , çatışmalar uğruna nasıl bir muharebe meydanına çevrildiğini , harcandığını ; bugüne gelmesinde bunların payını dolaylı yoldan ima etmek ötesinde bir çabası da yok .
Bu anlamda radikal İslam’ı eleştirmek ötesinde elini taşın altına soktuğunu söyleyemeyiz .
Fakat böyle bir animasyon projesinden bu basitleştirmenin çok ötesinde bir gayret beklemek yersiz belki de .
Pervane , bizim gibi İslam’ın ağırdan ağırdan radikalleşme eğilimleri de gösterdiği ; kadın hakları konusunda alınmış yolda ileriye doğru gitmeye devam etmek varken tam tersine geriye dönmek isteyen bir zihniyetin güç kazandığı bir ülke için bilhassa ibretlik bir yapım .
Başarılı görselliği de cabası .
Twitter : aliercivan
