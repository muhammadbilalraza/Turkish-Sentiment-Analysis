The King Of Queens ile milyonların tanıdığı Kevin James , Adam Sandler'ı - tıpkı afişte olduğu gibi - kucağında / sırtında taşıyor ve başarılı bir " elmanın diğer yarısı " nı oynuyor .
Bu da filmin değerini ikiye katlıyor .
Damadı Öpebilirsin gibi bir filmde sağlanması elzem olan " kimya " faktörü , başrollerdeki Sandler ve James tarafından rahatlıkla yerine getiriliyor .
Peki bu nasıl bir film ?
Öncelikle Sideways ile Oscar kazanan Alexander Payne - Jim Taylor ikilisinin senaryoda imzası bulunduğunu belirtmek gerek .
İkilinin , About Schmidt'i de dikkate alırsak önceki işlerine oranla bu kez çok daha komik , eğlenceli bir metin hazırladıklarını rahatlıkla söyleyebiliriz .
New York itfaiye teşkilatının gözbebeği iki ( nef ) eri Chuck ( Sandler ) ve Larry ( James ) , alevlerle en ön safta dövüşen birer kahramandır .
Birgün , Larry tarafından ölümden kurtulan Chuck , biricik dostuna karşı büyük bir minnet duymaya başlar .
Ne var ki arkadaşı Larry , hukuki bir problem nedeniyle öz çocuklarını kendi hayat sigortasına mirasçı yapamayacağını anlayınca , birlikte yaşayan homoseksüellere / lezbiyenlere tanınan bir haktan yararlanabilmek için dostu Chuck'a evlenme teklifi yapar !
Sonrası katıksız komedi .
Bahsettiğimiz - hayli zorlama - çıkış noktasının üzerinde tıpkı film gibi siz de fazla duramayacaksınız .
Zira asıl amaç , bir an önce gösteriye geçmek ve karşımızdaki ekip bu işte oldukça kararlı .
Sandler ve James'in , evli bir eşcinsel çiftmiş gibi davranırken yaşadıklarını izlerken , hele kalabalık bir sinema salonundaysanız , kendinizi kahkahaları birbiri ardına koyverirken bulabilirsiniz .
Jessica Biel , " cazibe merkezi " rolünde , kısıtlı yetenenği ve belindeki gamzeleriyle ( b ) elinden geleni yapıyor .
Asıl ve belki de tek can sıkan , her Hollywood hoşluğunun olmazsa olmazı olaraktan " öğretici " mesajlar da içeriyor film .
" Homoseksüel / lezbiyen farketmez , insan olsun insan " diyerek özetleyebileceğimiz sıkıcı ders de , üzerinizde fazla etki bırakamıyor neyse ki .
Sandler ile daha önce Süper Baba'da da çalışmış olan yönetmen Dennis Dugan , tempoyu çok iyi ayarlıyor , son derece akıcı senaryosunu neredeyse her sahnesi komik bir şekilde finale ulaştırıyor .
Herhangi bir özel efekt ya da olağanüstü prodüksiyon izine rastlanmayan filmin bütçesinin 85 milyon doları bulmasında , şüphesiz Sandler'ın yüklü çeki rol oynamış olmalı .
Yan rollerde sahte eşcinsel evliliği yapanları araştıran müfettiş rolünde Steve Buscemi , itfaiye teşkilatının başı olarak Dan Aykroyd'u ve de kendini özleten Ving Rhames'i şaşırtıcı ( ! ) bir performansla izlemek de çok değerli .
Damadı Öpebilirsin'in , son Harry Potter filmini alaşağı edecek kadar ülkesi ABD'de yüksek gişe rakamlarına ulaşmasına şaşmamalı .
Sandler belki her zaman komik değil .
Ama iyi bir kadroyla kuşkusuz çok daha güçlü .
