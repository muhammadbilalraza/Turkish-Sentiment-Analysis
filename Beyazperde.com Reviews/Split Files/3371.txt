Aslen bir video sanatçısı olan Miranda July'ın da bir araç olarak sinemanın büyüsüne kapıldığı kesin .
İlk filmi Ben ve Sen ve Diğerleri ( Me and You and Everyone We Know ) , kökenleri sinema geleneğinden ziyade video art içinde aranması gereken bir yapım keza .
Çeşitli karakterlerin öykülerini paralel bir biçimde anlatan July , başrollerinden birinde kendisinin yer aldığı filmde , samimi insan öyküleri anlatmaya niyetlenmiş .
Daha önce pek izlemediğimiz türde bir film ortaya çıkardığına da şüphe yok .
Kimi çok dokunaklı anlar veya sahneler yaratmayı başarıyor .
Filmin açılışında yer alan el yakma sahnesi ve arabanın üzerinde unutulan Japon balığı sahnesinin şiirselliği gerçekten yürek burkucu .
Fakat bütün o video art yaklaşımının beraberinde getirdiği bir yapaylık da söz konusu .
Ayağını vuran pabuçları giymeye devam eden müşterisine " Bu acıyı hak ettiğini düşünüyorsun ama yanılıyorsun " gibi kendi başına elbette çok etkileyici ama gerçek hayatta o konumdaki kimsenin bir diğerine etmeyeceği bir laf eden ayakkabı satıcısından duygusal olarak etkilenmek için bir yeniyetme olmak lazım diye düşünüyorum .
Ağza alınmayacak denli uç bir fantezi olan ve ne hikmetse filmin ülkemizdeki tanıtımlarında da bol bol kullanılan , benim burada " ) ) > ifadesiyle zikredeceğim yan öykü de filmin yapay yanına dair bir örnek olarak gösterilebilir . Böyle bir şey yaşanamaz demiyorum . Ama internette mahrem bir deneyim paylaştığını sandığı karakterin aslında hiç de zannettiği gibi niyetleri olmayan küçük bir çocuk olduğunu fark eden bir kadının vereceği tepki , son kısımdaki o bank sahnesindeki gibi olmayacaktır . Böyle durumlarda kalan gerçek insanlar böyle tepkiler vermezler . Filmin genel sorunu bu : karakterler , gerçek insanlar gibi tepkiler vermiyorlar . Her şey yapay bir sanatçı duyarlılığına bulanmış . Miranda July'ın müthiş sempatikliği ve hiç kuşku duymadığım samimiyeti , oyuncu kadrosunun başarısı ve eli yüzü düzgün sinema diline rağmen , Ben ve Sen ve Diğerleri gerçek duygular yaratmayı başaramıyor izleyicide . Sunduğu tüm duygular kurmaca , fazlasıyla sanat . Ama en azından , insanın üstüne üstüne gelen , boğucu bir sanat filmi de çıkmamış ortaya ; hakkını yemeyelim . Rahat izlenen , basit şeylerden basit bir şekilde bahseden , hiçbir şey değilse sempatik bir film bu . Kişisel olarak fazlasıyla yapay buldum ama farklı bir eser olduğunu kabul ediyor ve bu tür bir duyarlılığa açık olanlara tavsiye etmekte sakınca görmüyorum .
