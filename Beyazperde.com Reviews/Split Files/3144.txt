İlk V / H / S macerasının en dikkat çekici bölümü olan 10 / 31 / 98'in yaratıcıları olarak tanıdığımız Radio Silence grubu , uzun metraj evrenine yine bir buluntu film ile giriyor .
Kısa hikaye formatındaki başarılarıyla V / H / S'nin görece daha tecrübeli yönetmenlerine taş çıkartan dörtlünün , Devil's Due için görev bölümünde değişiklikler yaptığını söylememiz gerek .
Buna göre ; kamera arkasında Matt Bettinelli - Olpin ve Tyler Gillett otururken yapımcı koltuğunda Chad Villella ve Justin Martinez'i görüyoruz .
Boş sandıkları bir evde partilemeye giden birkaç arkadaşın karşılaştıkları doğaüstü , mizahi ve çığırdan çıkan olayları anlatan 10 / 31 / 98 , formatının getirisiyle açıklamakta zorunlu görmediği durumları , ne idüğü belirsiz bir tarikat ve tahmini satanik kültler üzerinden anlatıyordu .
Bu açıdan baktığımızda Devil's Due'dan mümkün mertebe iyi bir şeyler beklememiz normal sayılabilir zira Radio Silence'ın kendini çok da geliştirmesini gerektirecek bir ana tema yok bu filmde .
Yeni evli çiftimiz Samantha ve Zach'in balayı için Santa Domingo'ya gitmesine kadar müstakbel kocanın ' hayatı kasete alma fetişi'yle dolu olduğunu anlatıyor bize film .
Yeni kurulmakta olan bir ailenin hayatındaki mihenk taşlarını , ömrünün geri kalanında zevkle izlemek gibi bir hevesin peşine takılmış olan Zach'in elinden düşürmediği kamerasına bu sayede kulp takabiliyoruz .
Ha bir de arkadaşlarının hediye ettiği , yaka civarına takılan bir macera kamerası tabii .
Balayının alkolle harmanlanmış son gününde hatılayamadıkları bir an var ve bu an Samantha'nın rahmine düşen Deccal'ın anı .
Eve dönüş , erken hamileliğe şaşkınlıkla karışık verilen mutluluk tepkisi ve zorlu hamilelik süreci .
Hiç de normal olmayan bir süreç tabii bu . 
 Türevlerini defalarca izlediğimiz , kaynağını Roman Polanski'nin efsanevi Rosemary's Baby'sinden alan şeytanın çocuğu hikayesini , senaristi Lindsay Devlin'in yaratıcılıktan nasibini almamış kopyala - yapıştır mantığıyla özgünleştiremeyen Devil's Due , nereden tutsanız elinizde kalacak ' o ' filmlerden biri . '
Seyircinin Sabrını Sınama Teknikleri ' başlıklı bir atölyenin en önemli arşiv parçası olmabilme yeteneğini de mevzusuna ancak 45. dakikasında girebilmesiyle gösteriyor .  
Bu süre içerisinde ya karakterleri tanıtmanız ya da gerilimi adım adım yükseltmeniz gerekir .
Film , maalesef ikisini de yapamıyor .
Anneyi , ebeveynlerini bebekken kaybetmiş biri olarak sunup işi daha fazla dallandırıp budaklandırmıyor , babayı ise hiç tanımıyoruz .
Çevrelerinde olan akrabalar ve arkadaş gruplarının eve girip çıkması , sürekli kutlama halinde olmaları da bize bir şey ifade etmiyor .
Peki ya gerilim ?
Bir sekansın gelişme aşaması uzun uzadıya süren geyiklere dayandırılıp bir anda devreye sokulan cızırtı ve efektler gerilimse eğer , evet var biraz .  
Devil's Due , olayını buluntu filmlere indirgediğimizde dahi başarısız bir iş .
Türün zaten kaf dağının ardına kaçmış olan inandırıcılığına daha da zarar veriyor , seyircisini aptal yerine koymaya çalışıyor .
Buluntu filmin ilk örneklerindeki sallantılı kamerayla , Paranormal Activity serisindeki statik , gözlemci kamerayı bir araya getirme çabası güderek hikayesine ' ev gözetleyen tarikat ' zorlamasını katan filmin , iki yaklaşım için de fazla mükemmelliyetçi yaklaşımı işleri berbat ediyor .
Bu kameralar öyle açılar yakalıyor ki ; bütün olayları takip edebiliyor , usta yönetmen işi geniş planlara doyuyoruz .
Perdede korkunç olaylar vuku bulurken elinden kamerayı bırakmayan insanları anlamamız mümkün olabilir ancak o kamera en yakındaki yere gelişi güzel biçimde bırakıldığında dahi olan biteni bütün netliğiyle görebiliyorsak , bu buluntu film değil , ucuza mal edilmiş bir çöptür . 
 Yaklaşık 10 aylık bir süreci sayısız kamerayla anlatmayı başaran ( ! ) ve bu kayıtları kim , nerede bulduysa onu ciddi bir kurgu süreciyle başbaşa bırakan Devil's Due , Radio Silence'ın 10 / 31 / 98'ini final sekansı olarak kararlaştırmasıyla daha da değer kaybediyor .
Bir önceki filminizi , bir sonraki filminizin finali haline getirmenin büyük bir emek gerektirmediğini biz bilmesek , başkası bilir .
Son kertede ' başka bir buluntu film daha ' bile diyemeyeceğimiz , vasıf barındırmayan bir işle karşı karşıyayız .
Aynı hikayenin ' gerçek sinema örnekleri ' zaten herkesin malumu .
Ancak konsept olarak başarılı bir örneğine açsanız ve izleme fırsatınız olmadıysa V / H / S / 2'nin Gareth Evans ve Timo Tjahjanto imzalı Safe Haven bölümünü denemenizi tavsiye ederim .
Deccal öyle kaos yaratır ! firat_atac@hotmail.com  / twitter : firatatac
