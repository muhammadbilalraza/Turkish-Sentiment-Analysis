Geçtiğimiz sene vizyona Toprağın Çocukları adında bir ilk film girmişti .
Ali Adnan Özgür’ün ilk uzun metraj filmi olan proje , köy enstitülerini konu alıyordu .
Film kurmaca bir öyküye sahip olsa da , yaşanmış olayları aktardığından belgeselvari bir anlatım tarzı da içeriyordu .
Köy enstitüleri ile ilgili daha önce çekilmiş bazı belgeseller mevcut aslında fakat son dönemde vizyona giren , seyirciyle buluşabilen kurmaca filmlerde bu konuyu işleyen olmamıştı .
Filmdeki dış sesin de etkisiyle , bu yapımın konuya didaktik yaklaşımı rahatsız edici olsa da , iyinin - kötünün çok kesin çizgilerle ayrılması inandırıcı gelmese de , okul içinde yapılan çekimlerde ve özellikle öğrenciler arasındaki diyaloglarda hafif bir müsamere havası olsa da , konunun önemi ve tarihimize dayalı içerdiği gerçek bilgiler sebebiyle , özellikle de bir ilk film olarak değerli bulmuştum Toprağın Çocukları’nı .   Kendileri de verdikleri röportajlarda , sanat kaygılı bir film çekmekten ziyade , amacı olan , mesaj kaygılı bir proje oluşturduklarını açık ve net olarak ifade etmekteydiler .
2013’te Adana Altın Koza’da yarışan filmlerden biri ise deneyimli yönetmen Biket İlhan’ın Yarım Kalan Mucize adlı filmiydi ve bu filmin de köy enstitülerini konu aldığını duymuştuk .
Biket İlhan’ın kızı Nihan Belgin , filmin senaristlerinden ve yapımcılarından biri , aynı zamanda başrol oyuncusu olarak yer alıyor filmde .
Kadroda aynı zamanda Yetkin Dikinciler , Dolunay Soysert , Ayten Uncuoğlu , Sinan Tuzcu gibi isimler var .
Adana’da filmi izlememin ardından röportaj yapma fırsatı buldum ekiple ( buradan okuyabilirsiniz ) .
Aslında Ali Adnan Özgür ile tesadüfen benzer dönemlerde bu konuya odaklanıyorlar ve benzer dönemlerde çekimleri devam ediyor ama Toprağın Çocukları daha erken tamamlanıyor ve vizyona giriyor .
Köy enstitüleri odaklı oluşu dışında yapısal olarak da benzerlikler taşıyor aslında iki film .
Toprağın Çocukları da farklı bir mekanda başlıyordu , bir çatışma ile açılıyordu ve o hikaye , enstitüye yönleniyor , orada devam ediyordu .
Yarım Kalan Mucize’de de hikaye bir çatışma ile açılıyor , bu sefer de köy yerinde , bir ailenin ve bir genç kızın yaşadıklarıyla …
Nahide , 18 yaşlarında köylü bir kızdır ve babası yaşında bir toprak ağasıyla evlendirilmek istenen en yakın arkadaşı intihar edip ölünce bundan çok etkilenir , kendisinin de başına eninde sonunda bu gelecektir .
Ailesine evlenmek istemediğini , okumak istediğini söylediğinde babası karşı çıkar .
Feodal düzende kadının eğitilmesine yer yoktur , gencecik kızlar zengin derebeyleriyle evlendirilmekte , bu “cahil” düzen böyle gitmektedir .
Nahide’nin ilkokul öğretmeni ise olayların farkındadır , Köy Enstitüsü yeni açılmıştır ve kız öğrencileri de kabul etmektedir , öğretmeni Nahide’ye yardım eder ve onu Köy Enstitüsü’ne gönderir .
Nahide’nin hayatı köklü bir şekilde değişecektir ama zorluklar da peşini bırakmaz .
Toprağın Çocukları’nda da enstitüye sığınan bir genç kız vardı , orada da enstitünün cehalete , aşiretçilik , ağalık gibi sistemlere karşı savaşı vardı , onlara eğitimle cevap veriş vardı , bu filmde de aynı konu başka bir hikayeyle işleniyor .
Bu filmde de amaç “net birşeyler söylemek” aslında , Atatürk’ün bakış açısını hatırlatmak , eğitimin öneminin altını çizmek , zamanında yaşanan bu radikal değişimi hatırlatmak , bilmeyenlere anlatmak , aslında yıl 2014’e gelmişken , hala eğitim problemleri yaşadığımızı , hala kızlarımızın köylerde okula gidemediğini , çoğu bölgemizde o feodal yapının değişmediğini düşündürtmenin de bir yolu …
Yani aslında bu projede de sinema açısından bir iddia yok .
Sinema aracını kullanarak , yaşanmış olayları da katarak , gelecek nesillere mesaj verme kaygısıyla çekilmiş bir filmle karşı karşıyayız .
Burada elbette , bu amaçlanmış olsa da sinemasal açıdan neden daha etkileyici bir dramatik yapı olmasın , neden bu amaç bu kadar belirgin olacağına daha alt metinlerde kalmasın gibi bir eleştirimiz olabilir .
Ya da keşke Toprağın Çocukları’ndan çok farklı bir bakış açısıyla çekilmiş bir köy enstitüleri konulu film olsa imiş ve karşılaştırma fırsatımız olsaymış şu anda , ama maalesef benzerlikler üzerinden gidebiliyoruz …
Türkiye’de Hababam Sınıfı gibi mizahi ve eleştirel bir yaklaşım dışında eğitimi ve sorunlarını konu alan çok fazla film çekilmedi , İki Dil Bir Bavul’u sayabiliriz yakın dönemde belki .
Sanırım bir dönem filmi de olsa , memleket meselelerini de dert edinse kendine , aracımız sinema olduğunda , hikayenin perdeye yansıyan “sinema” yönünün daha çok ağır basmasını ve seyirciyi içine çekmesini bekliyoruz , ayrıca seyirci olarak bize ne düşünmemiz gerektiğini bu kadar dayatmasını değil , kendiliğimizden bazı sonuçlara varabileceğimize güvenmesini bekliyoruz , bu yüzden de epey mesafeli kalıyoruz bu filme karşı seyirci olarak .
Şahsen köy enstitüleri ile ilgili fazla bilgim yokken bu iki film ve röportajları sonrası araştırmalar , okumalar yaparak öğrendiklerim beni çok etkilemişti .
Ta 1940’lı yıllarda oluşturulan bu eğitim sisteminin , kendine güvenen , el becerileri olan , doğayı tanıyan , sanatla ve dünyadaki tüm gelişmelerle içiçe olan , yenilikçi ve birey olabilmiş gençler yetiştiriyor olabilmesi , neredeyse ütopik bir durum ve şimdilerde de özlenen bir tablo .
Bu sebepten bu filmi değerli buluyorum , bu filmi vizyonda yakalayıp izleyen ve benim gibi neymiş ne değilmiş diye araştıranlar olabilir .
Ve umarım ilerde biz de seyirciyi içine daha çok çekebilen , dramatik örgüsü daha sağlam , alt metinleri daha yoruma ve okumaya açık , yaşananlara farklı bir bakış açısı getirebilecek memleket filmleri çekeriz , bu gibi filmler öncü olsun , yol göstersin … 
twitter . com / blossomel
