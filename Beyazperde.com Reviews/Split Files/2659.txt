Son yıllarda başımıza gelen en eğlenceli şeylerden biri 80’lerin geri dönüşü olsa gerek .
Zaman mekan tanımadan 80’leri anmak için düzenlenen çeşitli partiler , tekrar moda olan taytlar , düğme küpeler derken 80’li yılların geri dönüşü , bugün garip , çocuksu bir şölen havası yaratıyor neredeyse .
Bununla beraber 80’leri bugüne taşırken bunu gerçekten de o zamana nostaljik bir eğilim duyduğumuz için mi yapıyoruz yoksa esas amacımız o dönemde popüler olan kişiler veya nesnelerle dalga geçmek mi , pek belli değil esasında .
Hal böyle olunca dalga geçmekle özlemek arasında gidip gelen bu arada kalmışlık duygusunun bir filme yansıtılması kaçınılmazdı herhalde .
Zaten son birkaç yıldır yaşadığımız 80’lere geri dönüş modasını , arkamızda bugünleri anlatan bir film bırakmadan atlatmamız da yazık olurdu .
80’li yıllarda parlayan yıldızı sonraki yıllarda sönen bir pop şarkıcısının , tanımadığı bir kadınla yepyeni bir şarkı yazmaya soyunmasını anlatan Söz ve Müzik , ilk bakışta Rob Reiner’ın Alex ve Emma’sının bir başka versiyonu gibi gözüktüğü için daha izlemeden insanın hevesini kırabilir .
Özellikle de yönetmeni ve senaristi Marc Lawrence’ın senaryosunu yazdığı veya yönetmenliğini yaptığı diğer romantik komedi filmlerinin hayranı değilseniz , kendinizi daha seyretmeden filmin sıkıcı olacağına ikna edebilirsiniz .
Fakat anlaşılan Sandra Bullock filmlerinin daimi yönetmeni olarak tanıdığımız Marc Lawrence , içinde Sandra Bullock olmayan bir projeye kalkıştığında oldukça eğlenceli ve samimi bir yapıma imza atabiliyormuş .
Lawrence’ın yeni filmi Söz ve Müzik , daha başlar başlamaz 80’li yıllarda çekilmiş hissi veren gülünç bir video kliple seyirciyi birkaç dakika boyunca aralıksız güldürmeyi başarıyor .
İlerleyen dakikalarda da , renkli esprileri ve enteresan karakterleri ile güldürü performansını uzun bir süre kaybetmeyen filmin sürükleyici olmasının en belirgin nedeni , kadrosunda yer alan bütün oyuncuların canlandırdıkları karakterlere başarıyla uyum sağlayabilmeleri .
Bana kalırsa eski pop yıldızı Alex Fletcher’ı canlandırması için tercih edilen Hugh Grant , gerçekten de bu role inanılmaz yakışmış .
Grant’in sevimli yüz ifadesine rağmen oyunculuğunda her zaman mesafeli ve içine kapanık bir hava var .
Bu mesafeli duruşunu destekleyen robotik beden dili , canlandırdığı Alex Fletcher karakterinin zamanla yitip gitmiş hareketliliğini , ketumluğunu , çıktığı gösterilerde sergilediği dans figürlerindeki zoraki kıvraklığını üstün bir performans sergilemesine gerek kalmadan komik bir dille ifade etmesini sağlamış .
Sanıyorum ki , Sophie karakterini canlandırırken ekstra bir efor sarf etmeyen Drew Barrymore’un her zamanki oyun kabiliyetini ortaya serip , güzel güzel gülümsemesi de temiz bir iş çıkarmasına yetmiş .
Sophie’nin ablası rolündeki Kristen Johnston’ın ve Alex’in menajeri rolündeki Brad Garrett’in renkli performansları da filmin güldürü potansiyelini oldukça besleyen öğeler .
Öte yandan , Söz ve Müzik’in içinde barındırdığı bütün iyi malzemeleri ilk yarısında tükettiği ve ikinci yarısında seyircinin ilgisini zinde tutabilmek için pek de çaba sarf etmediği söylenebilir .
İlk yarısında filmi ayakta tutan espirili ve eğlenceli anların , film ile seyirci arasında sıkı bir bağ kurulmasına yardımcı oldukları ve hikayenin geri kalanında da seyircinin anlatılanlardan tamamıyla kopmasını engelledikleri doğru .
Ancak sinema salonunu terk ettikten sonra filmde olan bitenlere uzaktan bakma fırsatını yakaladığınızda , filmin ikinci yarısının ’oldu da bittiye’ getirilen ikili ilişkilerle ve sonuçsuz kalan küçük olay örgüleriyle dolu olduğunu fark etmemeniz imkansız .
İkinci yarısının düşük temposuna rağmen , benim fikrime göre Söz ve Müzik , son zamanlarda çekilen birçok baştan sağma romantik komedi filmi içerisinde farklılaşan bir film .
En sevecen tarafı ise , ciddi sözler söyleme niyetiyle yola çıkmadan yalnızca izleyenleri eğlendirmek için çaba harcayan bir çalışma olması .
Belki de çoğu romantik komedi filmi gibi sadece ikili ilişkiler konusunda ahkam kesmeye çalışmadığı , karakterlerinin duygusal problemlerinin fazla üstüne gitmediği için seyirciye hissettirmeden bir takım ciddi sözler söylemeyi de başarıyor .
Özünde , iki kişi arasında yaşanacak romantik bir ilişkinin nasıl başladığına değinen film , pop müzik kültürünün geçmişten günümüze ne kadar değiştiği konusunda ilginç saptamalarda bulunuyor .
Günümüz müzik yıldızlarına resmen birer Tanrı gözüyle bakıldığının , pop konserlerinin artık birer dini ritüeli andırdığının altını çizen film , bugünün müzik camiasının küçük yaştaki çocuklara nasıl örnek olduğu konusunda da belli belirsiz eleştirel bir tavır takınıyor .
Müzik dünyası hakkında yaptığı saptamaları didaktik bir anlatımın içine yerleştirmediği için de söylemek istediği sözlerin seyirci tarafından sempatiyle algılanmasını sağlarken , izleyicileri filmde vurgulanan konular üzerine düşünmeye de davet ediyor .
Söz ve Müzik , Adam Schlesinger’in 80’leri aratmayan müziklerini kendi başına seslendiren Hugh Grant’in eğlenceli performansı ve dans şovları için bile izlenmeye değer .
