Yaklaşmakta olan festival için hazırlanmış bir festival kitapçığını eline alan her izleyici farklı filmlerin ve yönetmenlerin peşine düşüyor .
Bir grup insan da ; baştan sona , sondan başa defalarca ve hatta bazen uykudan uyanarak " yeni " bir şeyler bulabilmek için kitapçığı eskitiyor ve kirletiyor .
Neyse ki , yüzlerce film arasından herkes kendine göre bir şeyler bulabiliyor .
Klasikler , sinema tarihi , tarih dersleri ve bolca coğrafya .
En çok kafa kaşıtan arayış ise gerçekten yeni olana doğru yapılan araştırmalar .
22. festival , fevkalade klişe tabirle , sinemada yeniliklere açık izleyicileri düşünerek Mayın Tarlası adında bir bölüm eklemiş programına .
Festivalde , sinemaların film esnasında en fazla boşaldığı yapımların diyarı , tehlikeli bölge .
Farklı sinemasal deneyimler için de bir havaalanı aynı zamanda !
Bölümün hemen hepsi dikkat çekici filmleri arasında , bir - ikisi daha bir neon neon parlıyordu .
Umumi Tuvalet , video kameralı sinemacılara ve kanatsız uçanlara ders niteliğinde , mümkünse en az iki kere izlenmesi gereken filmlerden biriydi .
Festivalin en tehlikeli ve zevkli filmi ise , 67 dakika boyunca ağızları açık bırakan Decasia / Kaybolan Görüntüler oldu .
Deneysel yapım , daha önce de denenmiş tekniklerden yola çıkmasına rağmen , görüntülerin olağanüstü sıradanlığı ve müziğin girdap etkisi yaratan karanlığı ile eşi benzeri olmayan bir deneyim yaşattı .
Yaratıcısı Bill Morrison'ın oradan buradan , arşivlerden topladığı atık , yarı ölü görüntülere eşlik eden müzik ise daha önce Brian Eno'nun 20.yy'ın ( bekleyen ) ruh halini yansıttığı , Music For Airports albümünün yorumuna imza atan Bang On a Can / Michael Gordon'a ait .
İkilinin çalışması , sinema tarihinin en loş tablolarından birini oluşturuyor .
Hipnoz , Ortadoğulu bir adamın dönerek gerçekleştirdiği ritüeliyle başlıyor ( ve sona eriyor ) .
Ardından pek çok arşivden toplanmış ve deforme edilmiş görüntüleri izlemeye başlıyoruz .
Geçen yüzyılın başında yaşanmış olaylar , eski film görüntüleri , farklı coğrafyalardan toplanmış belgesel görüntüler .
Hepsi siyah beyazın ve infilak eden bir müziğin paydasında birleşerek , izleyicinin kurduğu bir öykünün parçalarına dönüşüyor .
Minimalizmin görüp görebileceği en karanlık notalardan oluşan bestenin gerdiği seyirci , son derece sıradan görüntülerin altını oyup ürkütücü bir senaryoyu kafasında şekillendirmeye başlıyor .
Filmde sık sık gösterilen ve perdede belirmeleriyle müziğin gerilmeye başladığı rahibeler ise bu resmin en korkutucu parçalarından biri .
Sırtı bize dönük , iki köşede kurulmuş rahibelerin önderliğinde yürüyen çocuklar , güle oynaya sınıfları doldururken , siz loş bilinçaltı menüsünden tıkınarak bambaşka bir film yaratıyorsunuz kafanızda .
Decasia'da bir öykü arama çabası her ne kadar rasyonel aklın trajikomik bir çabası gibi gözükse de , yönetmenin de tekrarlar ile bu konuda gizli bir çaba içinde olduğunu fark etmemek mümkün değil .
Ölü belgesel , artık hayatta bulunmayan bir gezegene ait görüntüler gibi .
Görüntülerin çekildiği dönemin ardından asırlar geçmiş gibi geliyor izleyiciye .
O yaşamların mı çok eskide kaldığı , bizim mi çok ileriye gittiğimiz ise bir soru işareti olarak uçuşmaya başlıyor .
Decasia'nın sıradan görüntüleri , insanların ölümlülüğü ile birlikte bir başka büyük ölümü daha hatırlatıyor : Her şeyin yok olup gideceği anı .
Filmin 67 dakikalık sonsuzluğunu izlemek ; bir gezegenin üzerine oturduktan sonra ayak ayak üstüne atıp , yavaş yavaş yok olan dünyayı seyretmeye benziyor .
Kötü olan tek şey , sadece iki kere izleyebilmiş olmak !
