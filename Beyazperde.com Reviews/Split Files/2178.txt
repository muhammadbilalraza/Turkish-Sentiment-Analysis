Aksiyon ve komediyi buluşturan filmlere epeydir aşinayız .
Zor Ölüm , Ölümcül Silah gibi seriye dönüşen filmler , yoğun dramatik anlara yer verseler de , akıllarda hep komediden güçlü biçimde beslenen aksiyon filmleri olarak kalmıştır .
Komedi ; bir tür olma özelliğinin yanında , bir ana akım olan Hollywood tarzı aksiyon sinemasında sürekli başvurulan lezzet katıcı bir sos olarak kullanıla gelmiştir .
Oysa İngiliz sineması devreye girdiğinde Hollywood'un formülcülüğüne pek rastlanmaz .
Aksiyonda , romantik komedide , hatta gerilim türünde İngilizler ezberi bozar .
Türlerin birini diğerine sos olarak yedirtmez .
Onlardan " melez " ler yaratır .
Anadan Doğma'da ; iş bulamadıkları için striptizciliğe soyunan " her türden adamlar " topluluğunun arasına bir baba - kız draması hoyratça yapıştırılaverir .
Ya da Dört Nikah Bir Cenaze'de olduğu gibi cenaze ve düğün merasimlerinin arasındaki hızlı tempoda gayet iyi işleyen bir romantik komedi yapısı kurulabilir .
İngilizler , bazen daha damardan girer .
Shaun Of The Dead'de ciddi ciddi zombi gerilimi yaratılırken yanında gayet absürd bir komediye de yer verilir .
Bu anlamda ortaya çıkan , komedi soslu bir zombi filmi olmaktan çok , " melez " bir filmdir .
Türlerden biri , diğeri olmadan ayakta kalamaz .
Sıkı Aynasızlar'ın nasıl bir film olduğunu anlatmaya başladık aslında .
Film izlerken bir yandan da sinemayı öğrenme gibi kaygısı olan herkes için önemli bir yapımla karşı karşıyayız .
Shaun Of The Dead'i çeken ekibin , ataları MontyPython'ı andıran çeteci sinema ruhlarını koruyarak yine melez bir filme imza atmış olduklarını söyleyebiliriz .
Bu kez melezliği aksiyon ve komedi oluşturuyor .
Londra polis teşkilatının en bitirim neferi Nicholas Angel ( Simon Pegg ) , başkentte tutuklamadığı adam kalmayınca , kırsaldaki bir kasabaya sürgün ediliyor .
Angel , Leon gibi sahip olduğu tek varlık olan saksı çiçeğiyle adım attığı adlı Dogville'vari kasabada , 20 yıldır cinayet işlenmediğini , en büyük suçun , reşit olmayan çocukların içki içmesi olduğunu öğrendiğinde büyük hayalkırıklığı yaşıyor .
Ne var ki , karanlıktan fırlayan zombiler gibi kasabanın karanlık sırları da yavaş yavaş kendini göstermeye başlıyor .
Angel , aradığı aksiyonu bulmakta gecikmiyor .
Absürd komedinin , Monty Python sonrası ABD takipçilerinde iyice beliren , birçok filme referans gösterme alışkanlığı , sonrasında Airplane , Top Secret , Hot Shots , The Naked Gun gibi apayrı bir akıma dönüşmüştü .
Genç yönetmen Edgar Wright ve ekibi , türün bu kendi içindeki evrimini görmezden gelmeyecek şekilde olay örgüsünü , tam da bir melez'e yakışır biçimde örüyor .
Yazıda adını andığımız birçok filme ek olarak Hard Boiled gibi Uzakdoğu'dan akrabalarına , Kayıp Otoban'ın kasvetli anlaşılmazlığından , Romeo + Juliet'in anlaşılabilir saflığına birçok göndermede bulunuyor .
Temasal referanslar ses kuşağında aynı yoğunlukta .
Filmin kötü adamı , süpermarket sahibi Simon Skinner ( Timothy Dalton ) , cinayetlerin işlendiği yerlerden her geçisinde arabasının teybinde mutlaka olayla ilgili bir şarkı çalıyor .
Sıkı Aynasızlar , öylesine zeki bir film ki , bu referans gönderme işinin bizatihi kendisini de sinemalaştırıyor .
Angel , olaylarla boğuşurken yanından ayrılmayan çömez polis ( çetenin diğer elemanı Nick Frost ) , sürekli baş karaktere Bad Boys ya da Kırılma Noktası gibi aksiyon filmleri izlemesini salık veriyor .
Filmdeki ölüm sahneleri , öylesine grafik bir estetikle veriliyor ki , tam gülerken birdenbire midenizin kalkabileceğinin uyarısını da yapmak gerek .
Ama şaşırmayın , bu melez bir film .
Dolayısıyla bu bol kanlı sahnelerin " gore " olmaktan çok absürd diye nitelendirilmesini öneriyoruz .
Film , tezatların birbirini kovaladığı yapısıyla her izlenişinde farklı tatlar alabileceğinizi hissettiriyor .
Herşeyin saçma sapan olduğu bir kasabada , ne yaptığının ve kim olduğunun farkında olan tek adamın , aslında son derece sorunlu , işinden başka birşey düşünümeyen bir obsesif olması , ilginç tezatların başında geliyor .
İş aşkından güzeller güzeli sevgilisi Jeanine'i ( hangi ünlü aktrisin oynadığını bulabilecek misiniz ? ) bile bırakan bu adamın , zayıf noktalarını fark etmesini , aradığı mutluluğa kavuşma çabalarını , bu arada da kasabada başına gelenlerden kurtulma uğraşısını kahkahalarla izleyeceksiniz .
Filmin yaratıcı çetesi yönetmen Wright , oyuncular Pegg ve Frost , bundan sonra ne yaparlar bilinmez .
Zombilerin kovaladığı insanların aynı zamanda romantik komedilerden fırlamış tipler gibi olmasını sevdiyseniz ; bitirim polislerin aklı başında ( ! ) yaşlı insanlara marketlerde kurşun yağdırdıkları Sıkı Aynasızlar'dan da büyük keyif alacaksınız demektir .
Formüle dayalı bir aksiyon ya da komedi izlemeyi sakın beklemeyin .
Melez sinemanın nasıl bir şey olduğunu görmek istiyorsanız ise kaçırmayın .
Hem , bugünlerde , defalarca izlemek isteyeceğiniz filmlere pek rastlanmıyor .
