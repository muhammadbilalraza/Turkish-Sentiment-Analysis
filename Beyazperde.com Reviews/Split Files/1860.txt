Korku ; hiç olmamasını tercih ettiğimiz , beklediğimiz bir durumun tezahürü neticesinde verilen tepkidir .
Issız bir gölün kenarında yer alan kocaman bir villada telefon tacizine uğrayan çocuk bakıcısı fikri ilk bakışta ham bir fikir olarak değerlendirilebilir .
Bu gibi bir durumda senaryo yapılandırılmasında , " beklenmedik " gelişmelerin bir bir arttırılması gerekir .
Telefondaki Yabancı ; bu yapılandırmada , gecenin karanlığını , fırtınalı bir havayı , devasa bir ( kapalı ) mekanı ve telefonla arayan kişinin evin içinde bulunmasını kullanıyor .
Jill Johnson'ın psikopat seri katilin , evin içinde olduğunu öğrendikten sonraki korkusuna ortak olmamak çok güç .
Filmin ikinci yarısından itibaren keyif veren bir gerilim var olmasına var da , ses efektlerinin gereksiz " bas " ları ve anlamsız yan öğeler bu keyfi baltalıyor .
Örneğin , küçücük kuşların sanki kanat açıklığı üç metreyi bulan akbabalar ya da kartallar gibi uçması ; korkutma eyleminin bütünsel saflığını zedeliyor , zorlama hissi veriyor .
" Saf korku " zamana direnen bir sinemasal öğedir .
Geçen sene gösterime giren Dehşet Sokağı filmini ele alalım .
Baba ve çocuklar arasındaki gerilim saf korkuya dairdir , bu nedenle de kalıcıdır .
Filmde yer alan gerçeküstü imgelemler ise ( tuvalet sahnesi gibi ) uçucudur .
Telefondaki Yabancı ; ses efektleriyle , gereksiz sapmalarıyla " saf korku " nun sularında yüzülmesini engelliyor .
" Tam arabaya girecekken anahtarların yere düşmesi ve arabanın altına kaçması " hali , artık , korkutmak işlevinden uzaklaşarak alay etmek noktasına terfi etmiştir halbuki kalın bir camın ayrı taraflarında birbirlerine bakan katil ve olası maktul sinema sanatında ve korku türünde bir tepe noktasıdır .
Sinemada " pür " korkuyu sevenlerdenim .
Bunu şu şekilde izah edebilirim : Les Yeux Sans Visage'ı Ölülerin Şafağı'na , Night of the Hunter'ı Antropophagus'a tercih ederim .
O yüzden 1979 yılında gösterime giren When a Stranger Calls'u , türün tektipleşmiş öğelerini sıkça kullanmayı tercih eden Telefondaki Yabancı'ya kıyasla daha fazla sevdim .
Saf korkunun , tekinsizlikten kaynaklanan rahatsızlık halinin yoğunluğu bakımından ilk çevrim ikincisine nazaran çok daha üstün .
Bir defa Telefondaki Yabancı tam anlamıyla bir yeniden - çevrim bile değil .
İlk filmde cani önce yakalanıyor , yedi sene sonra kaçıyor ve Jill'in peşine düşüyordu ( ayrıca filmde küçük çocuklar da hunharca öldürülüyordu ) .
İlk filmin asıl gücü , katilin yaşadığı yalnızlığın , çıkışsızlığın anlatılma biçimiydi .
Katil , " arkadaşım olmanı istiyordum " dediğinde , " gidecek yerim yok " dediğinde bir felaketin sinyalleri veriyordu .
Dilenerek para kazanmak zorunda kalıyordu .
Parasını ödediği bir bardak kahvenin kendisine veriliş şekli toplumdan dışlanmışlığını resmediyordu .
Tuvalette çırılçıplak ağlarken , " Asla var olmadım . Doğmadım " derken samimiyetine inandırabiliyordu .
Öte yandan yeni versiyonda on beş cinayet işlemiş katile dair tek bir tane bile ayrıntı verilmiyor .
Birincisindeki takip sahneleri , Duncan'a rahat vermeyen polise benzer bir karakter , evsiz barınağındaki arama sahnesi , aşevindeki kovalamaca sahnesi gibi güzellikler ikinci versiyonda yok .
1979 tarihli ilk versiyon Black Christmas ile Cadılar Bayramı arasında özel bir konuma otururken , sinemalarımıza gelen yeni versiyon unutulmaya mahkum sıradan korku - gerilim filmlerine dahil olmaktan kurtulamıyor .
Con Air'den tanıdığımız Simon West'in yönettiği ve Camilla Belle'in oynadığı Telefondaki Yabancı'nın en güzel tarafı Dr .
Mandrakis'in malikânesi .
Telefondaki Yabancı ; Amerikalıların , zenginliklerini korumak pahasına inşa ettikleri küçük imparatorlukçuklara benzeyen müstakil evlerin içindeyken bile hissetmeye devam ettikleri güvensizlik duygusu üzerine bir film .
Lüks mallarını , en değerli hazineleri olan çocuklarını ve kendi canlarını kaybetme korkusu taşıyanları hedefleyen ticari bir yeniden - çevrim .
