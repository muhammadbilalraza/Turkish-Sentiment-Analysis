Bir seri katil filminden ne beklersiniz ?
Sanıyoruz , öncelikle filmi seri katilin gözünden izlemiyorsak onun uzun bir süre gizlenmesini , üzerindeki ' esrar perdesi'nin kalından şeffafa doğru şekil almasını ve finalde de kendini ' iyi ' ya da ' kötü ' bir biçimde açığa çıkarmasını ( ya da çıkarılmasını ) beklersiniz .
En azından biz bunu umarız , bize ' öğretilen ' seri katil filmi formülünün ışığında .
Güney Kore'den gelen Na Hong - jin imzalı ilk film çalışması " Ölümcül Takip " se ( Chugyeogja ) , beynimize iyice nakşolunan bu formülü tersyüz eden bir seri katil filmi .
Hikâyenin hemen başlarında kendini açığa çıkaran , hatta polise teslim olup katil olduğunu itiraf eden bir seri katil tiplemesi var burada .
Yönetmen Na Hong - jin , kendisinin de içlerinde olduğu üç kişilik bir ekibin elinden çıkan mükemmel senaryonun izini takip ederken , derdinin seri katilin gizemi olmadığını baştan söylemiş oluyor böylece .
Peki derdi nedir bu filmin ?
Bu sorunun cevabını vermeye çalıştığımızda karşımıza çıkanlar , seri katil alt türünün bugüne kadar olmayan bir atmosferle vücut bulmasına kadar götürüyor bizi .
Bu anlamda ' devrimci ' bir film " Ölümcül Takip " .
Artık pezevenklik yapan eski bir polis ve onun kızlarını teker teker ortadan kaldıran bir seri katil var karşımızda .
Kızına bakabilmek için fahişelik yapan bir anne ise katilin son kurbanı .
Ama ölüm henüz kapısını çalmamış .
Katilin onu hapsettiği evde ölümü bekliyor .
Bu arada , polisin ele geçirdiği katilse işlemeyen adalet sisteminin boşluklarını kullanıyor , cinayetlerini itiraf etmiş olsa da .
Öncelikle filmin bütün karakterlerinin ' defolu ' olduğunu söylememiz gerek .
Özellikle ' kazanç kapısı'nın kapanmasına öfkelenerek işin üzerine giden eski polisin motivasyonu son derece ' hastalıklı ' .
' İyi ' olmanın yanından bile geçmeyen bu karakter , çevresinde kümelenen ' kokuşmuş ' polis teşkilatının aynası gibi adeta .
Üniforması yok sadece .
' Film noir ' geleneğinden sarkan kahramanların çok daha yüksek tonda bir yansıması bu karakter .
Pisliğin içinde debelenip dururken insan olduğunu keşfetmesi için çok zorlu bir yoldan geçmesi gerekiyor , ki bu yol da olanca trajikliğiyle önünde duruyor .
Film , bütün klişeleri tersyüz eden tavrını sadece seri katili baştan ' yakalatması'yla göstermiyor tabii .
Müthiş finale giden her adımda bizi şaşırtan hamleler izliyoruz yönetmenden ; ' serbest vezin ' oyunculuklarından entrikanın sürekli kırılıp yeni bir yöne akmasına , ' gerçek ' izlenimini veren şiddet kullanımından sokakları birer karakter olarak kullanma eğilimine , diyaloglardaki ' boşvermişçi ' yapıdan karakterleri anlamlandırırken başvurduğu ' zavallılık ' yüklemelerine kadar .
Herkes zavallı , herkes kaybeden bu hikâyede gerçekten de .
Bireylerden başlayıp kurumlara uzanan bu ' çarpık tablo ' içindeki tek ' masum ' kişiyse küçük bir kız , fahişenin kızı .
Çevresindeki büyüklerin ' kirlettiği ' dünyada çaresizce annesine ulaşma çabasındaki bu kız , toplumun bütün katmanlarına sirayet etmiş ' çözülme'nin de karşısında duruyor tek başına , en azından böyle bir temsiliyet durumu var .
" Ölümcül Takip " in ' kuşku'yla tırmanan gerilimi sulandırmadan , ayaklarını yere basmaktan bir an bile vazgeçmeden şekillendirmesi , onun ' stil'in gölgesinde kalmamasının başlıca müsebbibi belki de .
Stiline güvenip ' uçma'nın peşine takılan birçok yapımın aksine , gücünü paylaştırmayı da başarıyor film böylece .
Zamanla yarışan karakterlerine ' gereksiz ' ekstra zaman kazandırmaya uğraşmıyor , işleri ' olur'una bırakmayı deniyor , bunu da beceriyor .
Hikâyenin ritmini bozacak herhangi bir hamle göze çarpmıyor bu anlamda , izlerken zeminin ayaklarınızın altından çekildiğini hissetmiyorsunuz .
Tutunuyorsunuz filme ve onun zamana karşı ' ters koşular ' yapan kahramanlarına .
Bu filmin Amerikan semalarına süzülmesinin kaçınılmazlığı ortadaydı . Warner Bros , vakit geçirmeden haklarını almış zaten .
Leonardo DiCaprio'nun başrolü üstlenmesi beklenen bir Amerikan versiyonunu yakında seyredeceğiz .
Na Hong - jin'in yaptığı birçok şeyi Amerikanlaştırılmış çevrimde göremeyeceğimizse kesin .
Özellikle finalin Amerikan seyircisinin ' klişeleri'ne uymayacağını ve tümden değiştirileceğini tahmin edebiliriz .
Neyse ki " Ölümcül Takip " her daim elimizin altında olacak ve her izleyişimizde sinema sanatının ' kendini yenileyen ' ruhuna olan inancımızı pekiştirecek .
