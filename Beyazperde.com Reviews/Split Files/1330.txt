Alfred Hitchcock , 1938 yapımı filmi The Lady Vanishes'de , İkinci Dünya Savaşı öncesinde Doğu Avrupa'dan kıtanın batı yakasına doğru yol alan bir trenin içinde kurar mizansenini .
Genç bir İngiliz bayan , trene binmeden önce yaşlı bir hanımla dostça bir muhabbet kurar .
Sohbetleri trene bindikten sonra da devam eder .
Ancak bir ara uykuya dalan genç bayan , uyandığında yolculuk arkadaşını yanında bulamayacaktır .
Dahası , trendeki hiç kimse öyle bir kadının varlığını bile hatırlamıyor gözükmektedir .
Savaşın eşiğinde bir Avrupa'nın casus oyunlarının ortasında geçen bu film , açıkça Uçuş Planı ( Flightplan ) adlı Hollywood yapımının esin kaynağı .
Bu kez 11 Eylül sonrası bir dünya oluşturuyor filmimizin siyasi fonunu .
Tabii ister istemez mekanımız da bir yolcu uçağı .
Karşımızdaki bir Amerikan filmi olduğuna göre , öykünün merkezine kızını kaybeden bir annenin yerleşmesi de olağan .
Özellikle buğulu camdaki yazı esprisiyle de sinemasal öncümüze hürmette kusur edilmiyor .
Ülkemizde de gösterime girmiş , 2002 yapımı stilize gerilim filmi Dövme ( Tattoo ) ile Hollywood'un radarına giren Alman yönetmen Robert Schwentke , atmosfer yaratmayı beceren bir sinemacı ; dar alan malzemesini de iyi değerlendiriyor .
Ortaya oldukça şık , dinamik bir iş çıkararak hiç şüphesiz seyircinin ve yapımcıların beklentilerini karşılıyor .
Çift Oscar ödüllü aktris Jodie Foster ise daha önce Panik Odası'nda ( Panic Room ) canlandırdığına çok benzer bir rolde çıkıyor karşımıza .
Zaten az sayıda film çeviren oyuncunun , en güzel dönemlerini aynı filmleri tekrarlayarak geçiriyor olması insanı biraz üzüyor doğrusu .
Ama yine de her zaman olduğu gibi sağlam , seyircinin rahatlıkla empati kurabileceği bir performans veriyor .
Benzer şeyleri yan kadro için de söylemek mümkün .
Aslında birçoğunun karaktere dönüştüğünü bile söyleyemeyeceğimiz yan rollerde tanınmış tanınmamış tüm oyuncular pekala göz dolduruyor .
İlgimiz ayakta tutuluyor , gözlerimiz perdeden kopamıyor .
Ne kadar beylik , heyecansız bir yazı oluyor ; farkındasınız değil mi ?
Sorunu bende görmemenizi dilerim .
Beylik , şablonunu takip eden ama yine de temiz , izlenebilir bir film bu .
Kısacası , ortalama .
Ne heyecan verici ne şaşırtıcı ama doksan dakika boyunca sizi meşgul eden , eli yüzü düzgün bir film .
Siz sıkıcı deyin , ben vasat .
Hepsi aynı kapıya çıkıyor .
Filmin , bunun dışında , çok daha yüzeyde bir problemi de var tabii : finali .
Zaten kimseyi şaşırtamayacaklarının farkında olan yaratıcı ekip , bu gerçeği kabullenip üzerine fazla gitmemeyi uygun görmüşler .
Apar topar filmi bitirip , fazla dikkat çekmeden sıvışmaya bakmışlar sanki .
Halbuki bir filmin finali , izleyici üzerindeki etki açısından en önemli faktörlerden biri .
Söz konusu durumda ise final , Uçuş Planı adlı filmin hafızalarda yer etmeyecek olmasının başlıca sebebi haline dönüşüyor .
Greta Scacchi gibi bir ismin neden öyle ufak ve işlevsiz bir rolde gözüktüğü de ayrı bir soru işareti .
Amaç izleyicinin beklentileriyle oynamaksa , kendisine en fazla yüz aşinalığı olabilecek seyircinin bu oyuncuyu tanımasına olanak tanımayan makyaj bunun önüne geçiyor .
Tam buna zıt şekildeyse , giderek seyircinin yüzüne aşina hale geldiği Peter Sarsgaard , filmin aslında sürpriz olması gereken finalini baltalıyor .
Tıpkı Jodie Foster gibi , Sarsgaard da aynı rolleri oynamaktan vazgeçmeli .
Ya da Hollywood yapımcıları onun şu an şehirlerinde yaşayan en yetenekli genç oyunculardan biri olduğunu fark edip , kendisine bu gerçeği göz önünde bulundurarak muamele etmeye başlamalılar .
Uçuş Planı , yönetmeni Schwentke'nin yolunu açmak ve Hitchcock ustanın en keyifli filmlerinden birini anımsatmanın ötesinde pek bir esprisi olmayan ; makul ama ortalama bir seyirlik .
Yine de vakit ayırdığınıza pişman olmazsınız kanısındayım .
