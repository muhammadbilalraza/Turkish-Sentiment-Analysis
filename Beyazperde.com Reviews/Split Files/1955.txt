Köprü adlı TV dizisinin devamı niteliğindeki Vali projesi , özellikle enerji kaynakları üzerinden ilerleyen güncel politik güç oyunlarını ele alıyor .
Denizli Valisi ve ilde uranyum araması yapan Maden Tetkik ve Arama ( MTA ) çalışanları , Türkiye'nin önünü kesmeye çalışan yabancı güçler ve yurtiçindeki yandaşları tarafından gelen tehditlere maruz kalıyorlar .
Siyasi bir gerilim / polisiye olarak tanımlayabileceğimiz Vali , 2003 yılında hayatını kaybeden dönemin Denizli Valisi Recep Yazıcıoğlu'nun ölümünün ardındaki sır perdesine açıklık getirmeye çalışıyor .
Bu açıdan da önemli ve dikkate değer bir film .
Ama biz yine sinemasal nitelikleri üzerinde durmaya çalışacağız .
Vali gibi bir filmin daha cesur bir sinema dili olmasını bekliyor insan öncelikle .
Jason Bourne filmleri ayarında olmasa bile , daha modern bir reji ile çok daha heyecan verici bir film ortaya çıkabilirmiş .
Şu haliyle ister istemez TV dizisi estetiğine yakın duruyor .
Daha çok yakın plan , daha hareketli bir kamera ve dinamik bir kurgu , 2009 yılında bu türün gereği sayılabilir artık .
Giriş kısmındaki " İstiklal Caddesi " teftişi gibi müsamere düzeyinde sahneler de filme biraz zarar veriyor doğrusu .
Senaryonun eksik olduğu kısımlar var .
Bazen de fazla konuştuğu , politik entrikasını seyirci iyi anlasın diye fazla yüksek sesle dile getirdiği .
Yönetmenin , Şemsi İnkaya tarafından canlandırılan acılı baba karakterinin üzüntüsünü , filme pek katkısı olmadığı halde uzun uzun kullanması ise biraz ajitasyon ile seyirciyi etkilemek için belli ki .
Uzun süre televizyona iş yapmış kişilerin bakış açısı hakim bu gibi noktalarda .
Ama acımasız olmaya gerek yok .
Vali , bir Miras ya da Girdap değil .
Tam tersine , yer yer şaşırtıcı derecede başarılı , kimi çok yerinde reji kararları içeren bir film .
Dramatik olarak önemli çoğu noktada , oyuncularının yüzlerinde kalmayı tercih eden genç yönetmen Çağatay Tosun'u takdir etmek gerekir diye düşünüyorum .
Bir filme derinlik katan başlıca unsurlardan birinin aktörlerin yüzleri , gözleri olduğunu iyi anlayıp bunu başarıyla değerlendirmiş .
O aktörler de Vali filminin en büyük gücü zaten .
Başta Erdal Beşikçioğlu olmak üzere hemen her biri yaşayan karakterler ortaya çıkarıyor .
Vali'nin karısının senaryoda yeterince değerlendirilmediğini düşünüyorum sadece .
Kadro içinde dikkati çeken bir başka isim de Şebnem Dönmez .
Özellikle , üstüne gide gide bir robot gibi oynayan Dönmez , şaşırtıcı ama etkili bir kötü olarak çıkıyor karşımıza .
Vali , kimi ciddi eksikleri ve zaafları olan ama hepten başarısız sayılamayacak bir film .
Bir de asıl kozu olan finali bu kadar kopuk ve etkisiz olmasa , çok daha övgüler düzebilirdim hakkında .
Final , bir filmin herhalde en önemli kısmıdır .
Ama " 3 Ay Sonra " ara yazısıyla öykünün geri kalanından bile isteye uzaklaştırılan apar topar bir finalle kendi bacağına kurşun sıkıyor yönetmen .
Yine de Recep Yazıcıoğlu'nun ölümü ardındaki sırların üzerine cesaretle giden , tüm zaaflarına rağmen kalburüstü bir yerli film Vali .
