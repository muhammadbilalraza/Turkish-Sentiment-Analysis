2008 senesinde çektiği ilk uzun metrajı Eden Lake ile ' anında ' radarımıza giren James Watkins , Kelly Reilly - Michael Fassbender ikilisini Jack O'Connell ve tayfasının kurbanı yaparken elini korkak alıştırmamıştı .
Hammer evrenine şöyle bir uğradığı The Woman in Black'te atmosfer bazlı doğaüstü hikayelerde de fena olmadığını ispatlayan yönetmen , dörder senelik aralarına Baskın Günü ( Bastille Day ) ile devam ediyor .
Aslında çok daha önce hazır hale gelen film , yukarıdakilerin ' alışmamızı buyurduğu ' terörden nasibini almış .
Paris'i mekan olarak seçen Bastille Day , Charlie Hebdo ve Bataclan saldırılarından sonra gösterimini ertelemek durumunda kalmış .
Filmin merkezinde yer alan bombalama mevzunun problematik görünmesi ve bir ulusun acısını görmezden geldiğiyle ilgili muhtemel önyargı , bu erteleme ile ' saygı çerçevesinde ' görmezden gelinmeli .
Idris Elba'nın bir sonraki James Bond olup olmayacağı ile dedikodular devam ededursun , Bastille Day aktör için gayrı resmi bir deneme çekimi hüviyetinde .
Karakterler arasında dağlar kadar fark olsa da en azından tek adamlı aksiyon kahramanlığında nasıl bir performans gösterdiğini görmek açısından yeterli doneyi barındırıyor .
Binlerce ikincil hikaye barındıran günümüzün ' aşırı ciddi ' aksiyon sineması normlarından ziyade sıkıştırılmış bir haftasonu eğlenceliği tadında sunulan Bastille Day , olmamışlığına rağmen akıp gitme özelliğine sahip .
Fena halde yetenekli yankesici Mason , kendisine Paris sokaklarını hedef seçmiş durumda .
Günün birinde gözüne kestirdiği güzel bir Fransız kadının çantasını çarptıktan sonra işine yarayanları cebine atıp çantayı meydandaki bir çöpe fırlatıyor .
Hemen ardından vuku bulan patlama Mason'ı bir numaralı terör zanlısı konumuna getiriyor .
Amerika hemen işin içine giriyor ve Amerikan vatandaşı olan Mason'ı Fransa emniyet teşkilatından önce bulması için gözüpek ajanlarından Briar'ı sahaya sürüyor .
İkilinin alışıldık bir çatı kovalamacısıyla başlayan birlikteliği , Fransız istihbarat ve politik sisteminde taşları yerinden oynatan olaylar silsilesinin de fitilini ateşliyor .
Bastille Day , herhangi bir bakış açısına sahip değil .
Eldeki karakterler hiç zorlanmadan kendi gidişatlarını belirliyor .
Sert , kuralsız ajan Briar'ın ailevi problemlerini ya da unutamadığı bir trajedisini görmememiz bu durumu değiştirmiyor .
Yankesici Mason da bir çok kişinin maddiyatına zarar vermesine rağmen dilencilere para vermeyi eksik etmeyen ' sevgi adamı ' olarak çiziliyor .
İkilinin birbirlerine karşı kullandığı ' senin ahlaki çözümlemelerine karnım tok ' safsatası , öldürmek , şiddet göstermek ya da çalmak arasındaki dengede ' ben bunların hiçbirini yapmadığım için gayet mutluyum ' tarafına denk düşenleri pek de ilgilendirmiyor .
Karakterleri ' zorunlu olarak ' ikili takılmaya başladığı andan itibaren 80'lerin sayısız buddy filmiyle aynı hatlara ulaşan Bastille Day , ne ajanı ve de yankesicisi üzerinden bu tip filmlerin muhtaç olduğu mizahı yaratamıyor .
Daha ziyade ikili oynayanlar , twistler ve eli yüzü düzgün aksiyon sekanslarıyla öncüllerinin yanına yaklaşabiliyor .
Yine de sakın ola beklentileri yükseltmeyin .
Kimi iyi anlara rağmen James Watkins'in aksiyona olan yaklaşımının , seri üretim Luc Besson yapımlarının ayarında olduğunu üzülerek belirtmem gerek .
İkinci yarısından itibaren sosyal medyanın toplumsal hareketleri örgütleme gücü hakkında bir şeyler söylemeye çalışan film , fazlasıyla basit çıkarımlarıyla ciddiye alınamayacak yollardan ilerliyor .
Kötü adamların nükleer bombaya şifreyi girip yeşil tuşa basmak yerine ' son hashtag'i yolla ' cümlesini sarfettiği anlar , çağa uydurmaktan çok sağlam bir geyik malzemesine tanık olmakla sonuçlanıyor .
Halk isyanı sahnelerindeki polis püskürtülmesi Amerika ve Avrupa'nın ya duruma ne kadar naif yaklaştığının göstergesi ya da dünyadan haberleri olmadığının .
Koca Paris Merkez Bankası'nın çevresinde nasıl toma olmaz , nasıl gaz ve plastik mermi sıkılmaz anlamak güç .
Yoksa bu yalnızca bizim rutinimiz mi ?
