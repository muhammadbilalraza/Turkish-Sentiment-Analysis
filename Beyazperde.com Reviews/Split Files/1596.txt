Benim neslim süper kahramanlarla çizgi romanlarda tanıştı .
Marvel mı , DC mi merak etmeden ve kapıştırmadan çizgi roman okuduğumuz yıllarda , şimdilerde Marvel sinematik evrenini oluşturan tüm asıl kahramanlarla haşır neşir olduk .
Kaptan Amerika , Demir Adam , Şimşek Tanrısı Thor , Örümcek Adam vs. Şimdiki çocuklar ise bu kahramanların beyazperdedeki yolculuğuna şahitlik ediyorlar .
Günümüzde , hayatında hiç çizgi roman okumamış bir sürü süper kahraman hayranı var .
Aslına bakarsanız bu tespitten ayrı bir yazı çıkarır , hiçbir şey çizgi romanın yerini tutmaz diyerek nostalji fırtınası bile estiririm ama biz konumuza dönelim .
Çizgi roman ya da sinema tutkunu olup olmaması fark etmez , fantastiğe düşkün her çocuğun gözde bir süper kahramanı vardır ve Ant - Man ( Karınca Adam ) onlardan biri değil !
Hiç olmadı . 
 
Ant - Man ile hepimiz sinemada karşılaştık , benim zamanlarımda çıkmış bir çizgi romanını hatırlamıyorum ama çok bir şey kaçırmış sayılmayız .
Hani , otellerde sabah kahvaltısında kalan peynirden , şundan bundan öğleden sonrası atıştırmalığında yensin diye pizza yaparlar ya , Ant - Man de biraz öyle bir kahraman .
Muhtemelen Amerikan çizgi roman savaşları sırasında üretilmiş tek maceralık fikirlerden biri ama bir şekilde tutmuş .
Kahramanı sinemada gördüğümüz 2.5 filmden ( Kaptan Amerika : Kahramanların Savaşı’nda da göründü ) anladığımız üzere ; tüm modernleştirme çabalarına rağmen Ant - Man naif bir kahraman ve maceraları da öyle olacak . 
 
Bu yüzden beklentisiz olarak katıldığım basın gösteriminden ¨eh işte¨ diyerek ayrıldım .
En merak ettiğiniz soruyu hemen cevaplayayım ; ilk filmden iyi değil , hatta ilk filmin hatırına izlenecek bir iş diyebilirim .
Senaryonun merkezinde , kuantum evreninde dolanan bir süper kahraman macerası olmakla birlikte Ant - Man’in kökenlerine saygı duyan ama çalışmayan bir polisiye yan hikaye de içermekte .
Bu kısım çalışmazsa diye komediyle soslanarak ıslak hamburger kıvamına getirilmiş .
Aslına bakarsanız , senaristler de Ant - Man’in ciddiye alınacak bir tarafı olmadığının farkında ve bu ara elemanın macerasını izletmek için baş karakter Scott Lang’in sınıfı kaynattığı bir ortam yaratmışlar . 
 
Peki , ne yapalım ?
Karıncanın üstüne basıp geçelim mi ?
Politik doğruculuk zamanlarında bu tehlikeli espriyi yapan birinden alacağınız tavsiyeye güveniyorsanız eğer ; gidin izleyin derim çünkü tüm hatalarına rağmen kafa boşalttıran , yaz sıcaklarına iyi gelecek bir süper kahraman filmi bu .
Kas yığını aşırı yakışıklı süper kahramanların ( aklınıza Thor geldi değil mi ) arasında insani duruşuyla oldukça sevimlileşen bir Scott Lang karakteri var karşımızda .
Kahramanı yorumlayan Paul Rudd , onun aslında bir süper kahraman olmadığını , süperliğin tamamının kostümden geldiğini , kostümlü kostümsüz sahnelerde başkalaşan karakter unsurları ekleyerek nefis bir şekilde yorumlamış .  Evangeline Lilly güzelliğiyle filme renk katıyor ve ¨Lost çok bozdu ama bu kadın hala harika¨ dedirtiyor .
Filmin komedi yükünü sırtlanan Michael Peña ise Hollywood’un latin komiklere çizdiği sınırın ötesine geçerek kendi hayran kitlesini yaratıyor .
Ama en güzeli , Michael Douglas’ı yeniden beyaz perdede görmek olsa gerek .
Nedense onu düşünürken sürekli San Fransisco Sokakları’ndaki rol arkadaşı Karl Malden’ın burnu ve babası Kirk Douglas’ın çene gamzesi geliyor aklıma .
Beynime soktuğun tüm gereksiz imajlar için teşekkürler Hollywood ! 
 
Uzun lafın kısası ; Ant - Man ve Wasp , Marvel’ın çocukları hala umursadığını gösteren filmlerden biri .
Avengers gibi amiral gemilerine eklenen küçük hikayelerin bir ucunda Logan gibi çizgi romandaki kadar şiddet içeren ( tam öyle değil aslında ama yakın ) filmler varken bu tarafta da Ant - Man karşımıza çıkıyor .
Film , aile ve ebeveyn olmak üzerine birçok olumlu mesaj içeren pahalı bir pazar aile sineması örneği gibi .
Öyle çok görkemli efektlerle karşılaşmıyoruz , zaten CGI’ya doyduk .
Kahramanımız ve etkileşime geçtikleri araçlar , binalar bir büyüyor bir küçülüyor , olay da bundan ibaret .
Neyse , saçmasapan bile olsa kuantum evreninde gezinen senaryo sayesinde fanteziden çok bilimkurguya yakın bir süper kahraman macerası izliyoruz ama bu filmi sevmek için , içinizdeki çocuğun yaşıyor olması lazım yoksa oyuncak kutusundan çıkarılıp büyütülen ve binilen arabaları , dev bir binayken bir valiz boyutuna indirilen ve aynen öyle taşınan bir kuantum fiziği araştırma laboratuvarını ve karıncaların üzerine binip kötü adamları alt eden süper kahramanları ciddiye almanın imkanı yok ! 
 
murattolga@otekisinema.com
 
Not : Eğer basın gösteriminin yapıldığı sinemadaki aşırı karanlık projeksiyon olmasa filmden daha fazla keyif alabilirdim .
Projeksiyondan gelen soluk görüntü
3 - D gözlükleri takınca hepten karardı .
Ülkemiz sinemaları bu açıdan çok sorunlu . 
 
Bir not daha : Formatlar değişir , gazete olur , internet sitesi olur , Youtube olur ama basın gösteriminde film izliyorsak hepimiz eleştirmeniz demektir .
Film izlemek bir adap gerektirir .
Film içeride , sohbet ya da telefon konuşması dışarıda .
Bu kadar basit aslında .
