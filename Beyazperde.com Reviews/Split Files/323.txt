Yağmur ve Durul Taylan biraderler imzalı Vavien ( 2009 ) , iyi bir senaryonun – ki senarist başrol de olan Engin Günaydın’dır - dozunda bir kara mizah ile birleşince tadına doyulmaz bir kilometre taşına dönüşebileceğinin en iyi kanıtlarından biri olarak adını 20’ler Türk sinemasına yaldızlı harflerle yazdırmış bir yapımdı .
İşin aslı muhteşem bütçelerin döndüğü Muhteşem Yüzyıl dizisinin kapılarını zamanında Taylan Biraderler’e aralayan da ,  Yabancı Damat dizisinin popülerliği kadar , Vavien filmindeki yönetmenlik yetkinliği olmuştur .
Gönlümüzde sinemaya aynı tatta bir geri dönüş temennisi ile Azizler filmine kollarımızı açmamızın sebeplerinden biri pandemi çölünün ıssızlığı ise diğeri de Vavien’den gelen bu kredidir biraz da … 
2019’un sonbaharında yapım süreci başlayan Azizler filmi o günden baktığımızda sinema perdesi için tam bir yıldızlar geçedi oyuncu kadrosuna sahipti .
Engin Günaydın , Haluk Bilginer , Binnur Kaya , Öner Erkan , Fatih Artman , İrem Sak , İlker Aksum , Gülçin Santırcıoğlu isimlerini kastta arka arkaya sıralayan film , misafir oyuncu olarak da Halit Ergenç , Bergüzel Korel ve Okan Yalabık isimlerini ağırlıyor .  
Filmin kara mizahın yanı sıra buram buram sürrealizmle bezeli senaryosunda ise geride bıraktığımız aylarda Bir Başkadır ile ülke gündemimize oturan Berkun Oya’nın imzası var .
Bu haliyle sanki başından beri Netflix siparişi gibi görünse de , birbiri içine yedirilmiş epizodik anlatamıyla Azizler 96 dakikalık , görsel efektlerde cömertçe davranılmış ve sinema için çekilmiş bir film .
Yine odağına kaybeden , çıkışsız erkekleri alan ve kadın karakterlerini kenar süsü misali bu erkek hikayelerinin arasına serpiştiren film , ibresini ağırlıklı olarak Aziz ( Engin Günaydın ) ve Erbil ( Haluk Bilginer ) karakterlerinin duygu dünyaları üzerinden kurguluyor .
Bu aslında bir durum filmi , başı sonu olan bir olay örgüsünden ziyade Aziz ve Erbil’in akışkan hikayelerini biraz da Alp ( Öner Erkan ) sosuna bulanmış ve “Denyo Caner” ( Göktuğ Yıldırım ) gerilimleri ile izliyoruz .
Dipnotsuz geçmeyelim nefret edilesi her şeyin bacak kadar bir velette vücut bulmuş hali olan bu Denyo Caner karakteri , önümüzdeki günlerde sosyal medyada da iyi iş yapar …
Aferin Göktuğ Yıldırım !  
Aziz’in bunalmışlığı ile açılışını yapan filmin senaryosu , özellikle ilk yarıda belli bir olay örgüsüne odaklanmaktan ziyade , pek çok yan öğeyi ve sekansı öyle bir gerçeklik ötesine kurguluyor ki açıkçası - beklentim de yüksek olduğundan - bir Truman şov göndermesi ya da mavi - kırmızı hap gerilimi beklemedim değil !
Absürdün kendilerine verdiği geniş yetki alanına sırtlarını yaslayan Taylan Biraderler , filmin ikinci yarısında Erbil’in hikayesini biraz daha sağlam bir zemine konumlandırmaya çalışsa da Kamuran ( Binnur Kaya ) faktörü buraları da tarumar ediyor .
Hem en üst seviye oyunculuk , hem ayarlı komedi dozajı hem de filmin en duygusal sahneleri ikinci evrede seyirci karşısına çıkıyor . 
Özetlememiz gerekirse , gerek kadrosu gerek senaryonun arkasındaki ismi göz önüne aldığımızda  Azizler maalesef bunca emek için biraz hafif sıklet bir sinema filmi olarak vücut buluyor .
Senaryoda seyirciyi tatmin edecek bir olay örgüsü yerine akışına bırakmanın tercih edildiği film , yine absürt bir finalle karakterlerini baş başa bırakıyor .
Tabii bu da absürt kara mizahta bir yönetmenlik tercihi ; belki de sürreale alışkın olmadığımızdan bunca yadırgama …
Teknik anlamdaysa İmaj stüdyolarının görsel efektleri hikaye akışında sırıtmıyor ; ayrıca sanat departmanı da sinema filmi açısından nitelikli bir iş çıkartmış diyebiliriz .
Finale doğru gelen müzik tercihleri de yakın zamanda Ferdi Özbeğen’i yeniden keşfeden seyircileri sevindirecek cinsten .  
Ez cümle , Erbil karakterinin sanki 2020’yi öngörmüş gibi film boyunca sürekli “sağlıklı bir ömür” dilemesi bize hangi kaderin oyunudur bilemesek de , ‘Azizler’ filmi Taylan Biraderler’in şimdiye kadar ki ustalık işi olan Vavien’e okyanus ötesi uzaklıkta bir yapım .
Karantina günlerinde keyifli vakit geçirmek adına eğlenceli bir seyirlik , ama o kadar …  
Twitter . com / duygukocabayli
