Esra Saydam’la birlikte 2014 yılında yönettiği Deniz Seviyesi filminden sonra Bir Nefes Daha filmiyle karşımıza çıkan Nisan Dağ İstanbul’un arka sokaklarında yaşanan bir aşkın ve yaşam mücadelesinin izini sürüyor .
MTV için çektiği belgesel ile hip hop kültürü ve Sulukule’yi yakından gözlemleme şansı yakalayan Dağ , Bir Nefes Daha’da alt kültüre ait bir müzik türü olan rap eksenli giderken , bir yandan uyuşturucunun yarattığı tahribatı sorguluyor .
Filmin konusu İstanbul’un kenar mahallelerinde sıkışmış bir mahalle kültürü içerisinde rap müzikle var olmaya , aynı zamanda sıkışmışlıklarını aşmaya çalışan bir grup gencin inişli çıkışlı hayatının ortasına dalması .
Dağ , belgeselden gelen bir tanışıklıkla mahalleyi , Fehmi’yi ( Oktay Çubuk ) ve onu çevreleyen arkadaşlarına karşı iyi bir gözlem geliştiriyor .
Gerçi yan karakterler biraz karton kalıyor , derine inilmediği için açıkçası biraz fon görevi görüyor .
Ama Fehmi ( daha çok ) ve Devin’in ( Hayal Köseoğlu ) birbirlerine tutunma hikayesi etraflıca ele alındığı için o boşluklar da nispeten dolmuş oluyor .
Devin ise farklı bir dünyanın kaybedeni !
Onun da hayatında müzik var .
Devin ve Fehmi’yi buluşturan şey farklı hayatlardaki aynı isyan duygusunun müziği ! 
 Zaman zaman Devin’in Fehmi’nin dünyasında kalma ısrarını anlamakta zorlansam da , Dağ’ın asıl dikkat çekmek istediği şeyin uyuşturucu kullanımının yarattığı dip dünyayı anlatmak olduğunu düşünüyorum .
Fehmi’nin krizleri gayet gerçekçi yansırken , klişe bir deyimle uyuşturucunun pençesinde cebelleşen hayatların karşımıza getirilmesi de o derece takdir edilesi duruyor .
Özellikle de Fehmi’nin uyuşturucunun etkisindeyken kaçışını anlatan animasyon detayları , gerçek dünyayla geçilen dünya arasında bir set görevini başarıyla görüyor .
Zaman zaman Devin’in hayatına ve onu Karaçınar mahallesine sürükleyen detaylara uzak olsak da aslolanın Fehmi’nin dünyası olduğunu bize tekrar ediyor yönetmen !
O yüzden hikaye bazı yerlerde tekrara düşüp , bir çıkışsızlık yaşıyor ama Devin’in Fehmi’yi toparladığı gibi bir yerlerde yönetmen de hikayeyi toparlıyor .
Bunda da hikayenin geçtiği yerlerdeki karakterlere aşinalığının payı oldukça yüksek .
İzleyenler çokça uyuşturucu bağımlılığıyla mücadele eden , zengin kız fakir erkek aşkının müzikle taçlanan , mahalle kültürüyle yalnızlık arasında sıkışmış hayatların çarpışıp buluşmasına olanak tanıyan bir hikayeyle tanışmış olacak !
