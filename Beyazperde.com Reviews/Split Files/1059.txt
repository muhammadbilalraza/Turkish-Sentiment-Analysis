Ahmet Boyacıoğlu ile Eurimages'ın Türkiye temsilcisi olduğu dönemde tanışmıştım .
Haneke'nin tüm filmlerinde beraber çalıştığı yapımcısı Michael Katz , İran asıllı yönetmen Arash Riahi ile birlikte , büyük kısmı ülkemizde geçen " For a Moment , Freedom " adlı projeye mekan bakmak için Türkiye'ye gelmişlerdi .
Sonradan o film farklı şartlarda çekildi ve hatta bu sene Avusturya'yı Oscar'larda temsil etti .
Neyse .
Ben bu mekan araştırmasında onlara yardımcı oluyordum ve Ahmet Bey , bizi Ankara'da misafir etmişti .
Ankara'nın çok özel bazı mekanlarını onunla keşfetmiştim .
Bunların arasında Siyah Beyaz adlı bar da vardı .
Bizim piyasada hemen herkesin tanıdığı ve sevdiği biridir herhalde Ahmet Boyacıoğlu .
Kendi çevresinden gözlemlediği hikayelerle oluşturduğu Siyah Beyaz filmi de o barı merkez alıyor işte .
Herhangi bir apartmanın giriş altında yer alan , bir tür gizli sığınak orası .
Film de ortak sığınağı bu bar olan bir grup insanı anlatıyor .
Hayata benzer noktalardan bakan , " dünyayı değiştirmeyi başaramamış ama kendileri de değişmemiş " insanlar bunlar .
Ahmet Boyacıoğlu , büyük sinemasal hedeflerin peşinde değil ; mütevazı ve Siyah Beyaz adlı bar kadar kendi içine kapalı öyküler , karakterler anlatmaya çalışıyor .
Dolayısıyla çok büyük laflarla eleştirmeye gerek yok belki .
Ama temel zaafını görmezden gelemeyiz .
Neredeyse bütünüyle diyaloğa , lafa dayalı bir senaryosu var filmin .
Boyacıoğlu , belki ilk filminde kendine yeterince güvenemediğinden , görsel olarak anlatabildiklerini bile üstüne bir kez de kelimelere dökmüş .
Henüz daha senaryo aşamasında , sinemanın görsel anlatım araçlarını yeterince kullanamamış .
Siyah Beyaz'ın biraz basmakalıplıktan da kurtulamadığını söylemek lazım .
Karakterleri , gerçek hayatta olabilecekleri kadar enteresan değiller perdede .
Yine çok fazla diyaloğa dayalı olan , Kanada yapımı Barbarların İstilası kadar önemli , anlamlı veya ilgi çekici sinema öyküleri çıkmıyor bu karakterlerden .
Sizi filme katacak başlıca şey , oyunculuklar aslında .
Bu anlamda pek aksamıyor Siyah Beyaz .
Her zaman fazla büyük oynayan Tuncel Kurtiz'in tarzına Ezel sonrası herkes alıştı galiba .
Nejat İşler'in üzerine de tam oturmuyor sanki oynadığı karakter .
Ama hepsi karakterlerini bir şekilde yaşatıyorlar .
Siyah Beyaz , sinemayı çok seven bir insandan , iyi niyetli ve mütevazı bir deneme .
Bizi , Ankara'nın nevi şahsına münhasır bir çevresine sokuyor ve o barın müdavimlerine zarif bir saygı duruşu halini alıyor .
