Eğer “dünya çapında çok satan roman” benzeri bir sıfatınız varsa günümüz dünyasında beyazperdeye uyarlanmanız kaçınılmaz .
Bu ister Hollywood olsun ister yerli sinema sektörü , belli bir kitleyi kendisine çekmeyi başarmış edebiyat eserlerinin sinema perdesinde hayat bulması , en basit tabiriyle kitap okuyucularının gişede de bilet kestireceği garantisini almak demek .   Beklenti düzeyi ne olursa olsun , bir kitap hayranı “acaba ? ” sorusunu cevaplandırmak için o gişede kuyruk olacaktır .
Bu hafta sonu içinse malumunuz kuyrukları E. L. James’e ve Grinin 50 Tonu’na borçluyuz !
Baştan belirteyim ki eleştirimi roman - film karşılaştırması yapmadan kaleme alıyorum ; zira merak etsem de bu romanı okumaya bunca zamandır sıra gelmedi .  Ama Grinin 50 Tonu’nu salt sinema kaideleri içerisinde değerlendirmek de o kadar zor değil .
Öncelikle karşımıza 18 + yaş sınırlandırması almış olan , kısmen erotik içerikli film olduğunu bilerek salona giriyoruz .
Geçtiğimiz sene Lars von Trier’in İtiraf filminin ülkemizde genel vizyonda tamamen yasaklandığını hatırlarsak ,  ABD’de “Rated R” kategorisiyle vizyona giren Grinin 50 Tonu için gelen bu yaş sınırlandırması ( dünyanın geri kalanıyla da karşılaştırılınca ) şaşırtıcı değil .
Şaşırtıcı olan anlatılan hikayenin ve anlatım tarzının , sınıra takılan çıplaklığın ve cinselliğin içeriği ile uyuşmaması .
Lafı dolandırmadan ifade edersek , Grinin 50 Tonu filminin hedef kitlesi aslında 14-21 yaş aralığındaki genç kız / kadın okur kitlesi .
Çünkü , en azından geçişlerini başarıyla canlandıran Dakota Johnson’ın hayat verdiği Anastasia Steele karakteri bu yaş skalası için tam bir rol model .  Çekingen bir üniversite son sınıf öğrencisi olarak , genç , zengin , yakışıklı ve kendi şirketinin başında oturan bir işadamının kız arkadaşına dönüşmek , evrensel olarak tüm genç kızların iştahını kabartacak bir şablon .  Öykünün pratiklerinden dolayı içerdiği cinsellik bir yana , en nihayetinde karşımızdaki tam bir aşk hikayesi var sevgili seyirci .
İkinci bir Alacakaranlık ( Twilight ) hezimeti değil belki ama  demin adını zikrettiğimiz Trier’in İtiraf’ındaki psikolojik ve sosyolojik çözümlemelerin , ya da David Cronenberg imzalı Çarpışma’daki sistem eleştirilerinin en ufak bir kırıntısı bu filmde yok .
Anastasia aşık olduğu adama sevgiyle yaklaşmaya ve onunla ‘normal’ bir ilişki kurmaya çalıştıkça Christian Grey sadizm ve şiddetle kutsadığı ve romantizmi karıştırmadığı cinsellik anlayışını sadece  ‘Ben buyum ! ’ cümlesiyle açıklıyor .
Oysa yere daha sağlam basan bir arka plan hikayesine , psikolojik alt metinlere ihtiyaç duyuyoruz Ana’nın “neden ? ” sorusuna karşılık .
Patolojik bir yönü olması elbette gerekmez   - kitapta varsa onu da ben bilmiyorum - ama kitaptan bağımsız filme gidecek yetişkinler için Christian Grey çok havada kalan bir karakter maalesef .
Gerek karakter bütünlüğü olsun gerek ‘zevklerim oldukça tuhaftır’ cümlesinin içini sevişme sahnesinde saç çekme , popoya şaplak atmayla doldurması gerçekten düş kırıklığı !
Jamie Dornan’ın kusursuz denebilecek fiziği , Grey’in kusurlarını örtmeye maalesef yetmemiş .
Kardeşi Elliot rolünde 3 sahnede görünen Luke Grimes’in bile daha inandırıcı olduğunu ifade etmek gerek .
Oturmamış anne Carla ( Jennifer Ehle ) Christian‘ın yapmacık annesi Grace Trevelyan’a ( Marcia Gay Harden ) hiç girmiyorum bile .
Öte yandan filmin kadın bedenini ' servis etmesinin ' sorumluluğunu ve sorumsuzluğunu , cinsiyetçi bakış açısını ayrı bir femnist eleştiri incelemesi içerisinde ele almak gerek ; zira durum orada çok vahim !
Filmin en etkileyici yanı , sahnelere uygun seçilen ya da bestelenen müzikleri ; başarılı bir soundtrack çalışmasına imza atıldığını söylemek mümkün .
Uzun lafın kısası yapım aşamasından bu yana gezegeni ayağa kaldırarak beklenti çıtasını en yükseğe asan Grinin 50 Tonu , maalesef ilk filmle sinema dili açısından bekleneni veremiyor .
Bakalım serinin geri kalanında ibre hangi yöne dönecek …
