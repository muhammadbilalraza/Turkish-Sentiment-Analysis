" Gomorra , " sadece 61. Cannes Film Festivali'nde sahip olduğu Büyük Ödül'le değil , uyarlandığı kitabın yazarı Roberto Saviano'nun yaşantısıyla da adından söz ettiren bir film .
Kitabı piyasaya çıktığından beri İtalyan mafyasından ölüm tehditleri alan Saviano , bu nedenle her gününü polis koruması altında geçiriyor .
Saviano'nun katlanmak zorunda kaldığı bu hayat tarzı , aslında tam da gerilim filmlerine konu olabilecek bir malzeme niteliği taşıyor .
Bu durumu fırsat bilen medya kanalları da , Saviano ile ilgili sansasyonel haberler üretip , her günü ölüm korkusuyla burun buruna geçen genç yazarın ürkütücü yaşam biçimine ' karizmatik ' bir hava katıyorlar .
Nitekim Saviano'nun kitabından yola çıkılarak beyazperdeye uyarlanan Matteo Garrone yönetmenliğindeki " Gomorra " nın da , eleştiri oklarını mafya ilişkilerini ' karizmatikleştiren ' bu düşünce yapısına yönelttiğini söyleyebiliriz .
Garrone , yeni filminde bizleri özellikle edebiyat ve film dünyasında idealize edilen karizmatik mafya tipinin sahici yüzü ile buluşturmakta .
Böylelikle karşımıza uzun zamandır vizyon salonlarında görmediğimiz nitelikle , son derece sert ve etkili bir mafya filmi çıkarmakta .
" Gomorra , " yeraltı dünyasından oldukları her hallerinden belli olan bir takım kilolu mafya üyelerinin güzellik salonunda geçirdikleri bir günde açılıyor .
Filmin ilk beş dakikası içinde kimisi manikür yaptırırken , kimisi ise solaryumda bronzlaşırken öldürülen bu kanundışı adamların sonu , bizlere " Gomorra " nın alışıldık bir mafya filmi olmadığını öğütlüyor .
Anlayacağınız yönetmen Matteo Garrone , izlemekte olduğumuz filmde , vakitlerini bakımlı ve karizmatik gözükmek için güzellik salonlarında harcayan kanunsuz adamlara yer olmadığını başarıyla vurguluyor .
Böylelikle " Gomorra , " bütünüyle gerçekçi bir üslup benimseyerek , gidişatı süresince Al Pacino , Robert De Niro ve Marlon Brando gibi dev yıldızlar tarafından idealize edilen mafya patronu tipini yerle bir edeceğinin ilk sinyalini veriyor .
Yukarıda söylediklerimden de anlaşılabileceği gibi " Gomorra , "
" The Godfather , "
" Scarface " ya da " Goodfellas " gibi mafya klasiklerinin tersine kurgusal bir suç hikayesi anlatmak yerine bizleri İtalyan mafyasının şiddet dolu icraatları , yolsuzluk projeleri ve bütün bu olayların sokaklara yansıyan gerçek yüzü ile tanıştırmayı tercih eden bir film .
Bu nedenle de , yönetmen Garrone , görünmez kurgu teknikleri ile izleyenleri içine çeken yoğun bir özdeşleşme süreci yaratmak yerine , seyredenlerin filme karşı mesafeli bir tavır takınmalarını sağlayacak bir dil oluşturuyor .
Sürekli hareket eden kamerası eşliğinde devamlılığı olmayan hikayelerin peşine takılan Garrone , film süresince sadece iki , en fazla üç karaktere ısınmamıza izin veriyor .
Zaten filmin yüzümüze sert bir tokat gibi çarpmasının en önemli sebebi de " Gomorra " nın karmaşık gidişatı içerisinde sınırlı sayıdaki karakterlerle kurduğumuz bu samimi bir bağ .
Matteo Garrone , mafya savaşları arasında sıkışıp , kalan ve halihazırda var olan düzene uyum sağlamaktan başka hiçbir çareleri olmayan mahalle gençlerinin ruh halini ustalıkla yansıtıyor .
Sinema dilinin kendisine bahşettiği tüm olanakları bu gençlerin kapana kısılmışlıklarını ve hayallerle bezenmiş dünyalarını en iyi şekilde anlatabilmek için harcayan yönetmen , izleyicilerin algı biçimleriyle oynayarak filme son derece etkileyici bir dinamizm katıyor .
İşte bu dinamizm sayesinde , " Gomorra , " parçalı gidişatına ve iki saati aşkın süresine rağmen izleyenlerin dikkatini üzerinde toplamayı başarıyor .
Filmin son yarım saatinde iyice sertleşen dili , gözlerinizi bir an olsun perdeden ayıramamanıza , kulağınıza çalınan her silah sesiyle irkilmenize yol açıyor .
Özelikle mahallenin küçük çocuklarının mafya üyesi olabilmek için geçmek zorunda kaldıkları sınavın gözler önüne serildiği sahnede , ekranda gördüğünüz her şeyi kendi bedeninizde hissetmeniz mümkün hale geliyor .
Sanırım Matteo Garrone'nin filminin Cannes jürisinin aklını çelmesinin en önemli sebebi de yönetmenin seyredenlerle gidişat arasında kurduğu bu interaktif ilişki .
" Gomorra , " gerçekten de üzerinde düşünülen , düşünüldükçe etkisi artan ve bir gün hiç olmadık bir anda sizi ne kadar çok etkilediğini fark ettiren bir film .
Al Pacino , Robert De Niro ve Marlon Brando gibi dev yıldızların yarattığı ölümsüz mafya karakterlerinin kalbimizdeki yeri bambaşka .
Ancak Matteo Garrone'nin bu karakterlerin gerçek yaşamla bağlarını kopardığı " Gomorra " nın hayata tutunuşunun ve izleyicilerle kurduğu bağın da artık bizler için apayrı bir değeri var .
