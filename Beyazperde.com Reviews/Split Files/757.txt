Öyle oyuncular vardır ki oynadıkları filmin önüne geçer ve filmin ilerde bile kendi adıyla anılmasını sağlar .
İlk karşılaşmanızda rolü büyük veya küçük olsun sizi yıdırım gibi çarpar ve " geliyorum ! " diye haykırır adeta .
Siz onu unutamaz , bir sonra karşılaşacağınız anı merakla ve gün sayarak beklersiniz .
Daha önce adı sanı duyulmamış bir aktörün bir filmi bir anda böylesine vurucu yapması , performansıyla izleyiciyi böylesine etkilemesi , sinema adına yaşanabilecek en güzel sürprizlerdendir .
American History X'te , bana sinema perdesinden bir ırkçı bakıyordu .
Tişörtünü çıkarmasıyla birlikte göğsündeki gamalı haçın göründüğü anki yüz ifadesi , hâlâ gözlerimin önünden gitmiyor .
Sanki oyuncu değil de , kendini oynayan bir dazlaktı karşımdaki .
Yalnızca anlatım dili ya da senaryosunun gücü ve hatta Elliot Gould , Beverly D'angelo ve Stacy Keach gibi oyunculara yer vermesi ile bu denli sarsıcı olamazdı film .
Edward Norton adeta parlıyordu American History X'te .
Ulaşılan gişe başarısının altında , Oscar adaylığından daha fazlasını hakeden bu özel performans yatıyordu .
Norton'ın altından kalkmayı başardığı , çifte bir rol idi aslında .
Birincisi , beynini kemiren kinle gözünü kırpmadan cinayet bile işleyebilen Neo - Nazi ; diğeri ise hapisten çıktıktan sonra fikirleri değişen , ve kendisine özenen kardeşini bu bataktan kurtarmaya çalışan bir ağabey .
Aynı filmde taban tabana zıt bu iki karakteri aynı kişinin , hem de hakkını vere vere canlandırmak , her oyuncunun harcı değildir şüphesiz .
Norton'ın ikinci çarpıcı filmi , Fight Club oldu .
Baştan sona şaşırtıcı , sarsıcı bir yapım .
Sinema dünyasına gireli bu kadar kısa süre olmasına rağmen , Keeping the Faith ile yaptığı yönetmenlik denemesi , yeteneğinin sadece oyunculukla sınırlı olmadığının da sinyallerini verdi .
Yeni filmi The Score'da ise Robert de Niro ve Marlon Brando gibi kendi jenerasyonlarının belki de en yetenekli iki süperstarına , onlar gibi olmaya aday Edward Norton'ın eşlik etmesi merak uyandırıyor kuşkusuz .
Geleceğin nelere gebe olacağı bilinemese de , gerek oyunculuk gerekse yönetmenlik kariyerinin henüz başlarında duran Edward Norton'ınki şimdilik parlak gibi görünüyor .
Edward Norton konulu SineMasal dosyası için buraya tıklayın .
