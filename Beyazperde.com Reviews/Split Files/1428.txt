Bir Amerikan lisesinde okuduğunuzu düşünün .
Yıl sonu gelmiş , ulus tarihiyle ilgili bir piyesi sahneye koyuyorsunuz .
Konu ; Abraham Lincoln'ün " köleliğin kaldırılması " na odaklanmış siyasi hayatı ve başkan oluşu .
Buraya kadar her şey tamam ama muzip bir öğrencisiniz ve yakınlarda izlediğiniz / okuduğunuz 30 Gün Gece ( 30 Days of Night ) nin fazla etkisindesiniz .
Hikayeyi biraz değiştirip Güneylileri vampirlerle işbirliği yapan taraf haline getirip iç savaştaki güney ordusuna bolca da vampir ekleyince harika bir temsiliniz oluyor .
Oluyor mu gerçekten ?
Abraham Lincoln : Vampir Avcısı ,  zeka düzeyi , içerdiği hamasi milliyetçilik ve kronolojik ancak kopuk anlatımıyla tam bir lise piyesi , kusura bakmayın ama zeka yoksunu aksiyonların unutulmaz yönetmeni Timur Bekmambetov'un daha fazlasını çekebileceğini de sanmıyorum .
Beni asıl şaşırtan Tim Burton'un yapımcılığı oldu .
Oyunculuklar filmin sığ duygusallığına hizmet edecek düzeyde .
Yeterli ancak herhangi bir derinlik içermiyor .
Zaten hikaye iyice karikatürleştirilmiş bir Lincoln karakterine o kadar uzaktan bakıyor ki Benjamin Walker'ın bu rolde bir karakter derinliği yaratması mümkün olmuyor .
Fizik olarak role uygunluğundan ve Liam Neeson'a ne kadar benzediğinden bahsedebiliriz .
Gerçekte pek de selvi boylu bir dilber sayılmayan Lincoln'un karısı Mary Todd rolünde ise Mary Elizabeth Winstead var .
Sanırım filmdeki en iyi performans onunkisi .
Film hakkında çok fazla olumlu şey söyleyemeyeceğim .
Oyalayıcı olduğu , bazı çok sıkı aksiyon sekansları içerdiği muhakkak ancak vampir mitine hiç saygı duymayan yaklaşımı yüzünden bu sahneler bile ağızda kekremsi bir tat bırakıyor .
Gümüş mermilerle öldürülen vampirlerden bahsediyorum !
60'ların kafası karışık Yeşilçam yapımcılarının aşırı serbest çizgi roman uyarlamalarında rastlanacak türden bir saçmalık bu .
Kurtadam mitinden çal , vampire yama .
Vampirleri gün ışığına salmak için bulunan bahane de tutunca elinizde kalan bir kapı kolu gibi .
Yanaklara bir pıt güneş kremi , haydi plaja !
" Aman yazar , Abraham Lincoln baltasıyla vampir kellesi koparıyor , sen neyin mantığını arıyorsun " ? diyebilirsiniz ki zaten filmin çıkış fikrine bile karşıyım .
Masters of Horrors serisinin The Washingtonians bölümünde George Washington ' da bir yamyam olarak tasvir edilir ancak oradaki gibi karanlık , gotik bir yaklaşımdan söz edemiyoruz .
Abraham Lincoln'ü vampir avcısı yapmak filmin yüklendiği neredeyse Fetih 1453 ayarındaki sığ milliyetçiliği yüceltme amacını taşıyor .
Lincoln ömrü boyunca vampirlere göz açtırmıyor ve günümüzden bir sahneyle anlıyoruz ki bütün Amerikan başkanları bu misyonu devralmış durumda .
ABD'de artık bir iç savaş olmadığına göre bu kökü kurutulamayasıca vampirler şimdi neredeler acep ?
Irak , Suriye , İran ?
Kuzey - Güney iç savaşı ,   kölelik karşıtı kuzeyliler ve vampir sevici güneyliler önermesine hapsedildiği için senaryoyu tümden boşverip aksiyona odaklanmak en iyisi .
Eğer CGI seven bir bünyeniz varsa ödülünüzü fazlasıyla alacaksınız .
Filmin zirvesi bence finalde değil zaten bu tren baskını sekansı Vampire Hunter D : Bloodlust adlı animeden aşırı esinlenmiş gibi geldi bana .  Abraham Lincoln ve annesini öldüren Vampir Barts karakterinin dörtnala koşan atların arasında yaptığı ölümcül kavgayı izlemek çok daha heyecan verici .
Bu sekansın hatırına belki tüm filme bile katlanabilirsiniz .  CGI'ların başarımının filmin genelinde aynı kalitede olmadığını da söylemek zorundayım .
Özellikle nehir gemilerinin gözüktüğü geniş planlar Muhteşem Yüzyıl dizindekileri bile aratır .
Finaldeki tren sahnesinde de bariz bir greenbox ( yeşil ekran ) zafiyeti mevcut .
Blu - ray deneyimi sırasında iyice fark edilir olacaktır .
Vampir Avcısı : Abraham Lincoln alt metinlerine aldırmadan izleyebileceğiniz sıkı bir CGI aksiyon ancak bu CGI karnavalı çoğu zaman aksiyonu kaçırmanıza yol açacak bir hız kazandırıyor filme , hatta filmden çok bir animasyon benzetmesi dahi yapılabilir Vampir Avcısı için .
Binbir türlü 3D numarası da içeriyor ancak benim gözlerimin artık çok alıştığı türden bir " seyret - unut " filmi bu .
Eğlenmek için izlenebilir ancak çok fazla bir beklentiniz olmasın .
Twitter . com / murattolga
