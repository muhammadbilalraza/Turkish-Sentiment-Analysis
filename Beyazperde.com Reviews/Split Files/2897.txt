Bir gün içinde yaptığımız veya aklımızdan geçirdiğimiz , ilerleyen günlerde de tekrar gerçekleştirdiğimiz her türlü hareketle belirli sorunları var Danny Boyle'un .
Gündelik alışkanlıklarımızla ilgili ciddi kaygılar barındırıyor içinde .
Sabahları içilen bir fincan kahveyi , her gün kullanılan sert uyuşturucu bir maddeyi veya her akşam eve dönerken yapılan fuzuli bir alış - verişi birbirlerinden pekte farklı görmüyor .
Bizleri bir tüketim toplumu haline getiren her alışkanlık onun ilgi alanına giriyor .
Ve Danny Boyle , birbirinden oldukça farklı filmlerde bu alışkanlıklar üzerine çarpıcı sözler söylemekten alamıyor kendini .
Annelerinin ölümünün ardından babaları ile beraber demiryoluna yakın yeni bir eve taşınan iki kardeşin hikayesi Danny Boyle'ın son filmi Milyonlar ( 2004 ) .
Demiryolunun kenarında oynarken para dolu kocaman bir çanta bulan , farklı bakış açılarına sahip iki çocuktan , küçüğüne ait bir öykü daha çok .
Geneline hakim Boyle tarzı ile keyif veren , gündelik hayatımıza hakim olan maddeci tutumu ve bireyciliği sorgulayan bir film Milyonlar .
Sinema salonu terk edildiğinde , hava ne kadar kapalı ve soğuk da olsa dış dünyadaki her görüntüyü daha renkli kılabilen bir film .
Kimilerine göre farklı bir tarz tutturuyor Danny Boyle bu filmle , söylemek istediklerini daha yumuşak bir tonla söylüyor .
Ancak bu düşünceler pek de doğru gelmiyor bana .
Çünkü kimin hikayesini anlatıyorsa kamerasını da karakterinin gözleri haline getiren bir yönetmen Boyle .
Eğer Trainspotting'deki gibi bir uyuşturucu bağımlısının hikayesini anlatıyorsa daha karanlık , daha yağmurlu , daha mat bir dünyada geçiyor filmi .
Müzikler daha çok ruh haline hitap eder , sahnelerinin hızı daha şaşırtıcı oluyor .
Ancak Milyonlar'daki gibi anlatılan hikayeye bir çocuğun gözünden bakıyorsak rengarenk oluyor dünya , daha güneşli , daha hızlı .
Daha hayalperest , daha çabuk tüketen bir bakışı oluyor kameranın .
Bir çocuğun algılayabileceği gibi algılamamız isteniyor gördüklerimizi .
Bisikletle mahallede gezinen üniformalı görevliler daha büyük , daha ilahi bir görünüşe sahip oluyorlar örneğin .
Ya da çocuğu tarafından aynı yatakta başka bir kadınla görülen bir babanın hareketleri oldukça anlamsız görünüyor gözümüze .
Çünkü beş yaşındaki bir çocuk gibi bakıyoruz hikayeye .
Ortada neler döndüğünden o kadar emin olamıyoruz .
Kendi hayal dünyamıza dönmek daha mantıklı geliyor .
Danny Boyle'ın tarzında herhangi bir değişiklik göremiyoruz bu sebeple .
Baş karakteri bir çocuk olduğu için dünyayı resmedişi de farklı oluyor ; tam da tarzı gereği .
Eski çalışmalarına göre daha düz , daha net bir kurgusu oluyor filmin .
İçi para dolu kocaman bir çanta bulunur bulunmaz Trainspotting'in başında olduğu gibi bir anda neler satın alabileceğimizin uzun bir listesi yapılıyor hareketli bir müzik eşliğinde .
Kahramanımız Damien de , aslında Renton'dan farksız , seçmemeyi seçiyor , başka bir şeyi ; yoksullara yardım etmeyi seçiyor .
Annesinin ölümünden duyduğu üzüntüyü , yaptığı yardımların karşılığında ondan bir haber alacağı inancıyla etrafa para dağıtarak bastırıyor .
Damien'ın uyuşturucusu da dini güçlere sığınarak gerçekleştirdiği gönüllü hayırseverlik oyunu oluyor .
Damien kendisine Tanrı tarafından gönderildiğine inandığı paralarla , Tanrı rolüne soyunuyor .
Azizler ile konuşuyor , her yerde yardıma ihtiyacı olan birilerini aramaya başlıyor .
Film , olaylara Damien'ın gözünden bakarken , teknik ayrıntılarla dünyanın Damien'ın iyiliklerine karşı nasıl bir tutum sergilediğini de gösteriyor .
Ancak iyi yazılmış bir senaryoda olacağı gibi seyircinin ilgisini çeken , dünyanın iyiliklere verdiği tepkiler değil , Damien'in niçin böylesi bir role soyunduğu oluyor .
Gündelik hayatlarımıza hakim olan , bizleri yalnızlığa ve tatminsizliğe sürükleyen maddeci hayat tarzı bir anda yüzümüze çarpıyor filmi izlediğimizde .
Neredeyse hiçbir önyargıya sahip olmadan dünyaya gelen masum bir çocuğun bile böylesi bir dünyanın içine doğduğunda hiçbir işe karşılıksız soyunmayacağı çok iyi vurgulanıyor .
Beklediği karşılık ne kadar masum olursa olsun yine de sistem , küçük çocuklara bile iyi davranmıyor düşünsel anlamda .
Hikayenin anlatıldığı zamanın tam da İngiltere'nin avroya geçme sürecine denk getirilmesi maddiyatın ve hayatın gelip geçiciliğini vurgulamak için de çok başarılı bir atmosfer yaratıyor .
Paranın miktarı büyüdükçe değeri de kendiliğinden anlamını yitiriyor .
Bu anlamsızlık , neredeyse sarhoşluk duygusu , küçük küçük sahnelerle seyirciye aşılanıyor filmin içinde .
Mizahi , çocuksu bir tarafı oluyor her bir sahnenin .
Ve seyircinin uzun kuyruklarda geçen kendi sıkıcı ve maddi hayatını yansıtmakta olan film asla boğmuyor izleyeni .
Küçük oyuncu Alexander Nathan Etel , performansı ile gelecek vaat ediyor , aşırı renkli ve düzenli sahne tasarımı Tim Burton - vari bir tekinsizlik yaratıyor , müzikleri ile büyülüyor film .
Ve sinemasal dünya terk edildiği anda yepyeni gözler ve yepyeni bir gülümsemeyle devam ediyor gündelik hayat .
Çünkü çocuksu bir saflık geliveriyor insana .
Sorun haline getirilen her gündelik ayrıntı gelip geçici geliyor .
