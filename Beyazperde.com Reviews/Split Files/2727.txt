İlk uzun metrajı Cadde ( 2008 ) ve hemen ardından çektiği Mezuniyet  ( 2009 ) filmlerinden sonra Mihrez : Cin Padişahı ile korku türüne geçiş yapan Doğa Can Anafarta , Türk korku sinemasının cin saplantısından uzaklaşarak bir alt tür denemesine girişiyor .
Geçtiğimiz yıl Özgür Bakar’ın Deccal’inde , daha sonra cin temasının tartışmasız ismi Hasan Karacadağ’ın Magi filminde karşılaştığımız “deccal” izleğini merkezine alan yönetmen , korku severlere tanıdık gelecek bir filmi de hikâyesinin temeline yerleştiriyor . 
Açılışını gündemle paralel , bir cami yerine yapılması düşünülen AVM inşaatı meselesiyle yapan Alamet - i Kıyamet , öyküsünü 19 yılında artan kıyamet alametleri fikri üzerine inşa ediyor .
Bahsi geçen yıla ait astrolojik olayları da hikâyesine yediren film , sevgilisi tarafından - 72 numaralı Cin suresine atıfla - No : 72 isimli apartmana yerleştirilen Elif’in yaşadığı korkunç olayları esas alıyor .
Tam da bu noktada , Roman Polanski’nin meşhur klasiği Rosemary’s Baby ( Rosemary’nin Bebeği , 1968 ) filminin bir tür replikasına dönüşen Alamet - i Kıyamet , orijinal filmin ana çerçevesini kullanarak İslami usulde bir deccal öyküsü anlatıyor . 
Polanski’nin ustalıkla kurduğu ve yavaş yavaş yükselttiği gerilim duygusunu , filmin ilk anlarından itibaren karakterlerin ve mekânların yardımıyla vermek isteyen yönetmenin , bu açıdan biraz erken davrandığını söylemek gerek .
Zira Elif’in apartmana girişinden itibaren karşılaştığı karakterlerin , Polanski’nin Castevet ailesiyle birebir özdeşlik kurmakla birlikte , tuhaf görünüme sahip olmaları , durumu en başından fark eden seyirci açısından sürprizbozan haline geliyor .
Hâlbuki Polanski , Castevet çiftine dair gerilimi , giderek artan bir şüpheyle vermiş ve seyircisini şaşırtmayı başarmıştı .
Alamet - i Kıyamet’te eksik olan “bilinmezlik” durumu , ilerleyen sekanslarda seyircinin yalnızca merak duygusunu zedelemeye yol açıyor . 
Polanski’den fazlasıyla etkilenen yönetmen , kamera açılarından mekân tasarımlarına , karakter seçimlerinden , hikâyenin işleyişine kadar pek çok yerde orijinal filmden referanslar ekliyor filmine .
Hatta hemen her karede , tıpkı Rosemary gibi Elif’i de görmek mümkün olduğu filmde , pek çok plan Polanski’nin filminden esinleniyor . 
Elif’in hamileliği boyunca yaşananlar , Rosemary’nin başına gelenlerle benzer bir akış içerisinde ilerleyip , halüsinasyon ve kabus sekanslarına eklemlenen Deccal ile korku öğesi bir parça yükseltilmeye çalışılıyor .
Ancak Alamet - i Kıyamet’in “deccal” tasvirinin yetersiz olduğunun altını da çizmek gerekiyor .
Makyaj ve kostüm açısından zayıf bir deccal tasavvuru sunan film , efektler konusunda da bir takım sıkıntılar yaşıyor .
Benzer bir durum , filmin çözümlendiği sekansta da yaşanıyor .
Elif’in yaşadıklarının müsebbibi olarak gösterilen fikrin , bir parça abartı durduğunu da itiraf etmeliyim . 
Elif karakterine hayat veren Büşra Çubukçuoğlu dışında kayda değer bir oyunculukla karşılaşamadığımız Alamet - i Kıyamet’te , bu açıdan filmin taşıyıcı unsuru Çubukçuoğlu oluyor .
Rosemary’s Baby gibi kadın karakteri bu denli ön planda ve hemen her sekansta olan bir filmin yorumunda , Elif’i canlandıran kişi oldukça önemliydi ; neyse ki Çubukçuoğlu başarıyla altından kalkmış rolünün … 
Özetle Alamet - i Kıyamet , meşhur klasiği farklı bir yorumla izlemek isteyenler için ideal ancak Türk korku sinemasına tür arayışı getirmesi dışında bir yenilik kazandırmıyor . 
basakbicak@gmail.com
https : / / twitter.com / BasakBicak
