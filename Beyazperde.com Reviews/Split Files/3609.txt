Yakın tarihimize ışık tutan sinema filmlerinin üretilmeye başlanması olumlu bir gelişme .
Ömer Uğur’un Eve Dönüş’ünün ardından , Atıl İnaç yönetimindeki Zincirbozan da , 12 Eylül dönemini ele alıyor .
Bu kez dönemin başlıca siyasi isimleri , ordu yetkilileri , istihbaratçılar ve perde arkasında Türkiye’nin sosyal ve politik ortamını manipüle eden güçler filmin başrolündeler .
Süleyman ve Nazmiye Demirel , Bülent ve Rahşan Ecevit , Kenan Evren ve Turgut Özal gibi siyaset tarihimizin kilit isimleri , perdede onları canlandıran aktörler aracılığıyla bu filme konu oluyor .
Fakat daha ilk sahneden kulak tırmalayıcı ses bandıyla filmden uzaklaşmadıysanız bile , ortada aslında bir film öyküsü olmadığını fark ettikçe kesin uzaklaşacaksınız .
Senarist Avni Özgürel ve yönetmen Atıl İnaç’ın burada yaptığı , kronolojik bilgi verir gibi , 12 Eylül döneminde göz önünden uzakta yaşananların çetelesini sunmaktan ibaret kalıyor .
Şu tarihte şurada şu oldu ; bu şununla görüştü ; şunu dedi ; burada çatışma oldu ; şuna şu bilgi verildi vs vs. .
Bütün bunların , elbette halkımız için bir ilgi çekiciliği olabilir .
Ama kendisine takip edeceği , merak edeceği , umursayacağı bir hikaye vermiyorsanız , sinema seyircisi , hiçbir şey olmasa , sıkılacaktır .
Zincirbozan , bir sinema filmini taşıyabilecek yan öyküler içeriyor ama bunların hiçbirine tarihsel veri muamelesinden fazlasını yapmıyor .
Kaldı ki , bir yabancının ya da 1980 sonrası doğup o döneme dair yeterince bilgi edinmemiş bir gencin ( sayıları çok fazla ) , bu filmde anlatılanlardan ne anlayacağını da merak ediyorum .
Filmde radikal sol ve milliyetçi aşırı sağ örgütlerin mücadelelerini de izliyoruz örneğin .
Fakat kimin neyi savunduğu , ne uğruna savaştığı , bu filmde yer alan bilgiler değil .
Bilen kişi bu boşlukları kendi doldururken , bilmeyen perdede gördüklerini yerine oturtamayabilir .
Zincirbozan , ' Bu film , 12 Eylül döneminde idealleri uğruna hayatlarını kaybeden gençlere adanmıştır ' benzeri bir notla bitiyor .
Fakat bunlar hangi idealler , film bize açıklamıyor .
Filmde izlediğimiz gençler , çeşitli kişiler tarafından kullanılarak suikastler düzenleyen , adam öldüren , yeri geldiğinde birbirlerini bıçaklayan insanlardan ibaret .
Perdedeki temsilleri sadece bu .
Muhakkak ki , uğruna mücadele ettikleri bazı fikirleri var ama film bize bunları aktarmıyor .
Zaten bildiğimizi varsayıyor .
Bu sayede yaptığı şey , sadece seyirci potansiyelini kendi elleriyle sınırlamak değil ; o seyirci üzerinde de gerçek bir etki yaratma şansını yok etmek .
Ünlü siyasi figürleri canlandıracak oyuncular seçilirken , elbette fiziksel benzerlikler gözetilmiş .
Bazı oyuncular rollerine cuk otururken ( Nazmiye Demirel rolünde Ayşe Tunaboylu gibi ) , bazılarının inandırıcılığı biraz daha çaba gerektiriyor .
Yurtdışından gelen biyografik filmlerde görürüz ki , fiziksel benzerlik makyaj gibi plastik öğelerle desteklenir .
Oyuncu da sesini ve vücut dilini kullanarak o kişiliğe bürünmeye çalışır .
Özellikle yakın tarihten veya yaşayan insanları sinemada canlandırırken , aktörün inandıcılığı daha da önem kazanır .
İlginçtir ki , Zincirbozan’da yer alan bazı oyuncular bu yönde bir çabayı hiç göstermiyorlar .
Süleyman Demirel’i canlandıran deneyimli oyuncu Haldun Boysan , Demirel’in kendisini biraz andırıyor sadece .
Demirel’in ne kadar nevi şahsına münhasır biri olduğunu düşünürsek ; Boysan’ın duruşunu , beden dilini , sesini nasıl kullandığı o derece önem kazanıyor .
Ancak Haldun Boysan , tek başına yetersiz kalan fiziksel benzerliğin üzerine hiçbir şey koymuyor .
İzlediğimizin Süleyman Demirel olduğuna bizi ikna edemiyor .
Fiziksel benzerliği daha da az olan Bülent Emin Yarar , Bülent Ecevit olmak için biraz daha fazla çaba gösterir gibi .
Ama yine de yeterli değil .
Suna Selen ise Rahşan Ecevit’in 1980 yılındaki halinden ziyade , bugünkü görünümünü hatırlatıyor ne yazık ki .
Bu karakterler arasında , fiziksel benzerliği yine az olmasına rağmen , çok ufak detaylarda canlandırdığı gerçek kişiyi hatırlatma başarısını gösteren oyuncu , Kenan Evren rolündeki Suavi Eren .
Özellikle sesini , abartısızca ama başarıyla kullanıyor .
Filmin en ciddi artısıysa , görüntü yönetimi .
Beş Vakit’in steadycam operatörlüğü ve İklimler’in görüntü yönetmenliğinden sonra burada da görüyoruz ki , Gökhan Tiryaki piyasada kendi alanındaki en başarılı isimlerden biri .
Zincirbozan’ı sıradan bir televizyon filmi seviyesinin üstüne çıkaran tek şey , görüntü yönetimindeki başarısı .
Aslında Atıl İnaç’ın da modern ve dinamik bir biçim yaratmaya çalıştığı ortada .
Fakat mesela , amorstaki oyuncu konuşan kişinin suratını kapatacak ölçüde çerçevenin dörtte üçünü kaplıyorsa , özellikle 24 gibi televizyon dizileri ve Paul Greengrass gibi yönetmenlerin işleriyle dikkat çeken görsel üslup biraz yanlış anlaşılmış diye düşünmeden edemiyorum .
Filmin eslere sabrı olmayan , gereğinden fazla aceleci kurgusu da , perdede izlediklerini hazmetme zamanı tanımıyor seyirciye .
Çoğu zaman , oyuncuların diyaloglarını ağızlarına tıkarcasına sahne değiştirildiğine şahit oluyoruz .
Bunlara rağmen , kontrplonje * yöntemi ile tek plan olarak çekilen gerilimli bir asansör sahnesi gibi yönetmenin artı hanesine yazılan kısımlar da yok değil .
Nihayetinde , olabildiğince abartılı kullanılan müzikleri , tarihsel veri sunmaktan öte bir sinema öyküsü anlatmayı beceremeyen yapısı ve biçimiyle , televizyon filminden hallice bir yapım olarak kalıyor Zincirbozan .
12 Eylül dönemini anlatması ve o dönemin - öncesi ve sonrasıyla - nasıl dış mihraplar tarafından manipüle edildiğini yüksek sesle bir sinema filminde söylüyor oluşu sebebiyle , belli bir ilgi ve övgüyle karşılaşması olası .
Ama burada öncelikli kriterimiz sinema olduğundan , Zincirbozan bizim gözümüzde sınıfta kalan bir yapım oldu malesef . * Alt açıdan yapılan bir çekim yöntemi
