Latin folklorundan üremiş bir öcü olan La Llorona’nın yarattığı dehşeti izleyeceğimiz Lanetli Gözyaşları ( The Curse of La Llorona ) bugün gösterime giriyor .
Film , La Llorona’nın insanları terörize ettiği hoplatıcı ( jumpscare ) sekanslarına ve Scooby - Doo serisinin Velma’sı olarak tanıdığımız Linda Cardellini’nin oyunculuğuna güveniyor . 
 
Neden bilmiyorum ancak hikaye günümüzde geçmiyor .
Yüzyıllar öncesinden gelen lanetin yeniden ortaya çıktığı tarih 1973. .
Açıkçası , konu korku sineması olunca bit pazarına nur yağar !
Malum şu aralar bir sürü korku filmi / dizisi üzerinden 80’ler nostaljisi üretiliyor ve bir kez daha geçmişe gidiyoruz ancak bu kez zaman makinesinin ayarı kaçtığından beyazperde giallo’ların hükmettiği 70’lerin ortasında buluyoruz kendimizi .
Bu gerekli mi ?
Evet , korku - gerilim sineması açısından verimli bir dönem , yaşı geçkin seyircinin de bu döneme ve renk kodlarına aşinalığı var ancak sanat yönetimi tarihlemeyi sosyal hizmetler binasındaki gibi birkaç sahne dışında kotaramadığından , filmin geçtiği tarih belirsizleşiyor .
Çok da önemli değil , üstünde durmayıp yeniden La Llorona’ya dönelim . 
 
La Llorona , ( La Yorona diye okunuyor ) latin toplumlarında tıpkı bizdeki Gulyabani’ye benzer şekilde toplumsal bellekte yer tutan bir öcü .
Filminin çekilmesi de son derece normal , geç bile kalmışlar .
Bu korku ikonunu daha önceden görmüşlüğüm var .
Youtube’da izlediğim bazı videolarda bu karaktere ait tema parkları olduğunu bile gördüm , zaten o sayede haberim oldu ama genel olarak bize uzak bir hortlak kendileri , o yüzden yarattığı dehşetin motivasyonunu anlamak gerek . 
 
Evet , karşımızdaki bir Frankenstein Canavarı değil ama onun da trajik bir hikayesi var .
Efsaneye göre , Meksika’da bir köyde Maria adında genç ve çok güzel bir kadın yaşamaktadır .
Maria , oldukça yoksul bir aileden geliyordu ancak güzelliğiyle çevrede nam salmıştı .
Bir gün , zengin bir asil , o köyden geçerken Maria’yı görür ve güzelliğinden etkilenir , hemen evlenme teklif eder , Maria da bu teklifi kabul eder .
Eğer bu bir masal olsaydı , ¨sonsuza dek mutlu yaşadılar¨ deyip kitabı kapatacaktık ama değil !
Maria ve ailesi , bu bereketli izdivaç sebebiyle mutludur ama asilzadenin babası , oğlunun sıradan bir köylüyle evlenmesini kabullenemez .
Maria ve yeni kocası , evliliklerini onaylamayan babadan uzak bir ev inşa eder .
Maria , kocasıyla mutlu mesut yaşar ve iki oğlu olur ama kocası hep seyahat etmektedir ve zamanla karısına karşı ilgisini kaybeder .
Maria , ¨olsun varsın , kocam beni seviyor der¨ bağrına taş basar ve oturur .
Ama kocası bir gün yanında daha genç bir kadınla köye döner ve Maria’yı oğullarıyla bir başına bırakır , terk eder .
Maria , bu öfkeyle cinnet geçirir , çocuklarını bir nehre götürür ve suda boğar !
Ne yaptığını anladığında ise delirir ve kendini öldürür ama ruhu arafta kalır ve çocuklarını aramaya başlar .
Zaman içinde de iyice öcüleşerek , başkalarının çocuklarına da musallat olur . 
 
Sizin anlayacağınız , bu çocuklar yaramazlık yapmasın , sağda solda çok dolanmasınlar diye uydurulmuş bir öcü hikayesi .
Grimm Kardeşler’in yazdıklarının Meksika versiyonu .
Yukarıda gereksiz uzunlukta açıkladığım halk söylencesinden üretilmiş ve Peder Perez karakteri sayesinde de Conjuring evrenine kancalanan film , başta da söylediğim gibi Linda Cardellini’nin canlandırdığı Anna Garcia karakterine ve James Wan’ı , ABD’nin Hasan Karacadağ’ı ilan etmeme yol açacak sıklıktaki hoplatıcı sekanslara güveniyor .
La Llorona’nın çocuklarını boğduğu sekansla açılan ve 70’lere ışınlanan filmin giriş kısmı oldukça etkileyici .
Garcia’nın , çatlak annelerinin elinden kurtardığı iki kardeşin katliyle devam eden film , nihayet lanetin Garcia’ya ve iki çocuğuna musallat olmasıyla asıl macerasına geçiyor ancak buradan itibaren hikaye anlatmayı bırakıp sadece korkutmaya çalıştıkça gücünü kaybediyor .
Evil Dead’e selam gönderen bir sekans dışında bildik James Wan numaraları .
Açıkçası yönetmen koltuğunda kimin oturduğunun önemi yok .
Yapımcı James Wan olduğu sürece ne izleyeceğimiz belli .
Bu sinemacının bariz bir imzası var ama bu imza sırf gişe kaygılı bir formüle dönüştü . 
 
La Llorona , çocuklarını arayan bir hortlak ile çocuklarını korumak isteyen yalnız bir annenin macerası .
Filmde evin bir kale olduğu ve korunması gerektiği mesajı ısrarla veriliyor ama bir kadın korkusunda , baş kadın karakterin çocuklarını korumak için eninde sonunda bir erkeğe ( Peder Rafael / Raymond Cruz ) muhtaç olması , filmin kader anlarında da bu karakterin belirleyici olması sinir bozucu bir alt mesaj .
Bir sosyal hizmetler görevlisi olan Garcia’nın tüm dünyası erkeklerden oluşuyor .
Film boyunca herhangi bir kadın karakterle dayanışma içinde değil .
İlk sekansta ölmüş polis kocasının mesai arkadaşı tarafından kurtarılıyor , gelişme kısmında Peder Perez’e akıl danışıyor ve finalde de pederliği bırakmış ( doğal olarak bir eş adayı ) Rafael’in yeteneklerine muhtaç kalıyor .
La Llorona ile bir başına girdiği tüm çarpışmaları kaybettiğini de hatırlatayım .
Film boyunca duvardan duvara çarptılar kadıncağızı . 
 
Uzun lafın kısası ; Linda Cardellini film boyunca elinden geleni yapıyor , Scooby - Doo Velma’sını andıran bir iki jest dışında inandırıcı bir oyun veriyor .
Çocuk oyuncular da iyi ama gerisi için aynı şeyi söyleyemeyeceğim .
Bir B filmine yakışacak oyunculuklar , film boyunca hikayeyi yaralıyor ve sığlaştırıyor ama zaten yapımcıların ortaya derin bir şey koyma amacı yok .
15 Milyonluk bütçenin ev sineması satışlarından geri döneceği muhakkak .
Aslına bakarsanız bu film , ev sineması için biçilmiş kaftan .
Netflix’te karşıma çıksa oturur keyifle izlerim ama salona gitmek için çok güçlü bir bahane üretmiyor .
Gerçi , bu jumpscare sekansların tadı sinemada çıkıyor ama . 
 
Nihayetinde , korku filmi meraklıları , yeni bir korkutucu figürle karşılaşmak isterse , ilgi göstermesi gereken bir film çıkmış ortaya .
Devam filmine kapı aralayarak bitiyor ancak bunu sağlayacak bir başarı içerdiğini düşünmüyorum .
İyi seyirler . 
 
murattolga@gmail.com
