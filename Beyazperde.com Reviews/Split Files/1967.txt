Topluma ütopya diye sunulan şey , çoğu zaman kılık değiştirmiş bir distopyadır .
Filmin en önemli cümlesi bu .
Bir bilimkurgu olarak lanse edilen “Aşk Uğruna” ya da orijinal ismiyle “Equals” , son büyük dünya savaşından sonra hayatta kalan insanların geliştirdiği bir tür “hayatta kalma” öyküsü anlatıyor .
Karar vericiler , insanoğlunun hayatta kalabilmesi için “duygularından arındırılması” gerektiğini düşünüyor .
Hissizlik , ölümsüzlükle eş tutuluyor .
Böylece savaş , fakirlik , şiddet bitiyor .
Ya da öyle sanılıyor .
Ama bitmeyen duygular da oluyor .
Aşk oluyor , örneğin .
Filmin geçtiği gelecekte , aşk da o hastalıklı duygulardan biri addediliyor .
( Günümüzde de benzer fikri savunanlar mevcut ) .
Ondan sakınılması , hatta gerekirse ilaç alınması gerekiyor .
Dokunmak yasak .
Dokunmayı istemek bile bir hastalık belirtisi .
Oysa karar vericiler biraz bekleseler azıcık sabretseler ; “aşk” da bitecek , yerini “üzüntü”ye bırakacak .
Ama o duyguya da sabır gösterilmiyor .
Filmdeki bu korkunç hissizlik içinde aşk’ı savunan tarafın seyirci olması isteniyor . 
Silas ve Nia’yla tanıştırıyor film bizi .
Üst seviyede bilimle uğraşan bu iki genç , “hastalığa” yakalanır .
Önce aynı ortamdayken birbirlerinden rahatsızlık duymaya başlarlar .
Ama gözlerini kaçırabilecekleri kadar geniş değildir dünyaları .
Sonra ilgi başlar .
Sonra dokunma arzusu .
Başbaşa kalma isteği .
Aşık olurlar .
Sonra her aşık gibi cesur olurlar .
Sisteme karşı ölümü bile göze alacak kadar hem de . 
Böylesi distopik bir fikrin tanıdık gelmesi normal zira öykünün beslendiği damar , çok daha eskilere dayanıyor .
Tek tip ve itaatkar insan üreten “1984’teki kabus gibi toplum yaşantısından tutun , “Fahrenheit 451” gibi insanlarda fikir / duygu uyandırması muhtemel eserlerin bile yakıldığı dünyaya , hele de işin içine “hissizlik ilacı” girdiğini göz önünde bulundurursak “Equilibrium”a fazlasıyla öykünen bir yapım “Equals” .
Tüm bu damarlardan esinleniyor ama beslenemiyor .
O esintiler gemiyi limana yanaştırmakta güçlük çekiyor . 
Peki neden böyle ?
Öncelikle senarist - yönetmen Drake Doremus “aşk”ı sevme , “aşk”ı önemseme , “aşk”ı masumlaştırma gibi kimilerince fazla naif bulunabilecek bir noktadan hareket ediyor .
İnsanların birbirini sevmesinin sınırının olduğu , hamile kalmanın bile davetiye üzerine gerçekleştiği bir toplumda , birbirine “aşık” olan iki insanı önce tanımamız gerekiyor oysa ki .
Mesele sadece güzellikse , başrollerdeki Nicholas Hoult ile Kristen Stewart’ın ve bu iki ismi filminde ısrarla birlikte oynatmak isteyen Doremus’un haklılık payı var .
Zaten aradığımız da , doğası gereği neden - sonuç ilişkisinden bağımsız bir duygu olan “aşk”a tanım bulmak değil .
Sorun , karakterlerinin iç dünyasını “boş yatakta geniş pencereler önünde uyanan yalnız insanlardan” öteye taşıyabilecek bir anlatımın eksikliği .
Hiç tanımadığımız bu iki insanın aşkını önemseyebilmemiz isteniyor özetle .
Oysa filmdeki toplumun öğütlediği bireyler gibi “hissiz” bir şekilde perdeye bakakalma riskimiz var ! 
“Equals”ın bir metin dayanağı olarak ana duygu yani “aşk” kavramına bir yenilik getirme gibi bir niyeti de yok .
( Romantik bir “1984” uyarlaması değil anlayacağınız ) .
Çocukluklarından itibaren hissiz davranmalarının öğretildiği bir toplumda yetişen iki gencin , birden bire ateşli birer aşık haline gelmesini “doğanın evrime dayalı bir çözümü” olarak görsek bile o tutkunun , o müptelalığın kurulmaya başladığına dair sahneler , seyirciyi dramatik köprüye ulaştıracak merdivenler olmaktan çok uzakta .
Her şey sanki bir anda olup bitiveriyor ve aslında kısa film olarak kalması gereken bir öykünün dakikalar ilerledikçe savruluşuna tanıklık ediyoruz . 
Ama film bunu da çok dert etmiyor aslına bakarsanız . “Aşk”ın ortaya çıkışı ve sistemin buna karşı oluşturduğu tepkiden sonra bir “kaçış” macerası da beklemeyin .
Film pekala klişe bile olsa bunu da tercih etmiyor .
Seyirciyi büsbütün garip sorularla başbaşa bırakıyor ki finalde seyirci ya cevapları arar ya da doğru soruları . 
Yönetmenle daha önce de çalışan Guy Pearce bu filmde kilit bir rolde .
Yıllar önce “About A Boy” da Hugh Grant’e kök söktüren ufaklık olarak tanıdığımız Hoult , senaryonun kısıtlamaları yüzünden “dar alanda kısa bakışmalar”dan öteye gidemiyor .
İyi bir kimya tutturduğunu söyleyebileceğimiz Kristen Stewart’ın depresif bakışları da keza öyle .
Yönetmen Doremus’un 2011 tarihli romantik denemesi “Like Crazy”den bir tık geride bir işe imza attığını söyleyebiliriz .
Üstelik senaryoda , 2009 tarihli “Moon” gibi bir bilimkurgu güzelliğine de imza atmış olan Nathan Parker’ın katkısına rağmen . 
Bol bol “rağmen” , “oysa” “aslında” ve “ama” kullandığımız böyle bir yazıya “rağmen” filmin kötü olduğunu asla düşünmeyin .
Sadece beklentilerin altında kalan - ki beklentiler bazen kişisel olabiliyor - ve daha iyisi olabilecekken olamamış gibi duran bir film var karşımızda …
İçinde aşk olan herşey kadar güzel , bir o kadar da hastalıklı .
