Orijinal romanı 1985 yılında basılmış olmasına rağmen 2013 yılı ilk Ender’s Game’in sinema uyarlaması için aslında gayet yerinde bir zaman .
Orson Scott Card’ın yıllar sonra halen bilim - kurgu edebiyatına yeni başlayanlar için gerekli bir eser olarak gösterilen romanı yazıldığı sırada , hikayenin betimlediği detaylı uzay savaşı simülasyonları gerçek hayatta bulunmuyordu .
Şimdi ise 70'li yıllarda aya inmeye yardımcı olan bilgisayarların on binlerce katı hesaplama gücü olan işlemcilere sahip konsol ve bilgisayarlardaki foto - gerçekçi oyunları bırakın , minnacık telefon ekranlarında bile yirmi yıl önce rüyasını dahi kuramayacağımız gerçeklikte oyunlar oynamak mümkün .
Bu yüzden bir grup dahi çocuğun gerçekçi simulasyonlarla uzaylı yaratıklara karşı savaşmasını anlatan hikaye belki 80'li yılların gençlerinden bile daha çok günümüz çocuklarına çekici gelecektir .
Hollywood , bilgisayar oyunlarının popülaritesinden para koparmak için otuz yıldır elinden geleni yapıyor .
Kanımca gerçek hayatta bulunan oyunlardan halen doğru düzgün bir adaptasyon yaratamamış olan sinema sektörü , bilinen bir oyunu uyarlamak yerine bilgisayar oyunlarının genel dünyasında geçen hikayelerde daha başarılı oluyor .
Jeff Bridges’in kendini bir bilgisayar oyunu içinde bulduğu orijinal Tron’dan geçen senenin en iyi animasyonlarından biri Wreck - it
- Ralph’e kadar bir sürü örnek var .
Bu türün Ender’s Game’e en yakın olan örneği kanımca 1984 yapımı The Last Starfighter’dır .
O filmde 8 - bit bir uzay arcade oyununu yalayıp yutan bir genç , uzaylılar tarafından oyundaki yeteneklerini gerçek düşmanlara karşı kullanması için davet ediliyordu .
Artık 8 - bit Nintendo konsol oyunlarını geride bıraktık ve kahramanımız Ender Wiggin’i ( Asa Butterfield ) iPad benzeri tabletlerle düşman uzaylı gemilere karşı savaşmasını izliyoruz .
Bir bilgisayar oyunu filmi ile askeri dramayı bir araya getiren Ender’s Game , karıncalara benzeyen uzaylı yaratıkların olası bir saldırısına karşı uzaktan kumandayla sürülen uzay gemilerini yönetmekle sorumlu olacak dahi çocukların sert Albay Graff kumandası altındaki eğitimine odaklanıyor .   Filmin ilk iki perdesini oluşturan akademi sahneleri aslında gayet epizodik ve alışılagelmiş bir hikaye yapısı sergiliyor .
Katıldığı müfreze tarafından sevilmeyen Ender , beklenmedik stratejik bir başarıya imza atıyor ve hem grubunun saygısını kazanıyor , hem de bir üst gruba terfi ediliyor .
Yeni gruptaki hikayesi ise aynı konfigürasyonda devam ediyor .
Bu sahneleri banal olmaktan kurtaran iki element var : Aralarında True Grit’ten tanıdığımız Hailee Steinfeld’in de bulunduğu çocuk oyuncuların tutkulu performansları ve yerçekimi olmayan bir stadyumda takımlar arasında oluşan simülasyon lazer savaş sekansları .
Tabii ki Gravity’nin nefes kesen görsellerinden sonra Hollywood , Alfonso Cuaron’un teknolojisini taklit etmenin yolunu bulana kadar artık hiç bir başka yerçekimi olmayan uzay sekansı pek te aynı oranda tatmin etmeyecek .
Fakat Ender’s Game’in lazer oyunu sekansları filmin en eğlenceli anlarını yaratmayı başarıyor .
Kitabı senaryoya uyarlayıp filmi de yönetmiş olan Gavin Hood’un son yönetmenlik denemesi X - Men Origins : Wolverine o kadar ciddiyetsizdi ki , dağıtımcı stüdyosu 20th Century Fox filmden elini ayağını çekmek için elinden geleni yaptı ve bir Wolverine filmi daha ısmarladı .
İlk yüksek bütçeli özel efekt filminden ağzı yanan Hood ise bu sefer sürüyle savaş ve patlama dolu sekansları gururla sunuyor , fakat Tsotsi ve Rendition gibi başarılı dramalardan gelen karakter bazlı ve duygusal bağlantıyı da unutmuyor .
Filmin hikayesi Card’ın kitabını olabildiğince sadık bir biçimde takip ediyor ve bu yüzden kitabın pozitif taraflarıyla negatif taraflarını da aktarıyor .
Mesela hikayenin düşmanın duygularını anlamanın önemine odaklanan teması , Starship Troopers’ın böceklerine benzeyen uzaylı yaratıkların bilindik ve özelliksiz yapıları yüzünden yerle bir oluyor .
Filmin duygusal bir bağlantı kurulmasını beklediği sonu , hikaye bize uzaylı cins hakkında pek bir bilgi sunmadığı için havada kalıyor .
Ender’s Game bütün günlerini ellerinde iPad oyun oynayarak geçiren çocukların ilgisini kesinlikle çekecektir .
Film ara sıra büyüleyen bilgisayar oyunu görsellikleri arasında çaktırmadan disiplin , kontrol ve şefkat gibi önemli mesajları da araya sıkıştırmayı başarıyor .
Son olarak filmin etrafında oluşan boykot haberlerinden bahsetmeden geçemeyeceğim .
Orson Scott Card’ın geçmişte yayınladığı , LGBT insanların hapse atılması gerektiğine dair iğrenç yorumları yüzünden LGBT toplumu tarafından filmin boykotu isteniyor .
Filmi dağıtan Summit Stüdyosu , Card’ın filmin karından para kazanmayacağını açıkladı fakat bu bildiriye inanmak biraz güç , özellikle Card’ın filmin yapımcılarından biri olduğunu akla getirirsek .
Fakat kitap veya film içinde bu konuya dair hoşgörüsüz fikirler yok , hatta başka kültürleri ve bakış açılarını anlamanın önemini vurguluyor hikaye .
Bir yazarın yazdığı bir kitap ile hoşgörüyü savunup aynı zamanda başka yazılarıyla kocaman bir grup insana bu denli şiddetli bir nefret ile nasıl yaklaşabildiğini ise anlamak zor .
