Bazen Hollywood sinemacı takımının ne yaptığını anlayamıyorum .
Bu kadar ince eleyip sık dokuyan bir film endüstrisinin , 110 milyon dolar gibi dev sayılabilecek bütçeyi neredeyse 30 yıl gecikmiş bir " tavşan kaç , tazı tut " öyküsünde harcaması akıl alır gibi değil !
Durdurulamaz Ajan Evelyn Salt'ın kimselerin yemeyeceği kadar havada kalan , neredeyse fantastik öyküsünü hangi akla hizmet filme çektiler anlamak mümkün değil .
Projenin yönetmen koltuğunda ' Saint'le iyi bir aksiyon çekebileceği konusunda kendini ispatlayan Phillip Noyce var ama artık Ruslardan hoşlanmadığına iyice emin olduğum bu adamın 2010 yılında neden bir " dünyayı fethetmeye ve komünistleştirmeye çalışan Ruslar " hikâyesi çekmeye çalıştığını anlamak oldukça güç .
Paranoyak Amerikalıları hala komünizm ile korkutmak mümkün mü ?
Noyce bu film sayesinde eski parlak günlerine döneceğini sanıyorsa feci şekilde yanılıyor .
Film , Amerikan Nükleer füzelerini Mekke'ye çakan kötü niyetli Ruslar ve kızıp Amerika'yı mahveden Müslümanlara engel olmak isteyen Rus ama Amerikan ideallerine gönül vermiş Ajan Salt'ın macerasını anlatırken , Arap coğrafyasında yıllardır sömürü ve zorbalıktan başka bir şey yapmayan Amerikalıları cici çocuklar gibi gösterme derdinde .
Çarpıtmanın bu kadarına da pes doğrusu .
Bir " Bourne " özentisi olan Ajan Salt , pek çok hızlı aksiyon , takip ve patlama sahnesi barındırsa da artık neredeyse her şeyi görmüş olan seyircide gerçek bir adrenalin patlaması yaşatmaktan uzak , sıkıcı bir seyirlik .
Filmin öyküsünün ayakları bu kadar yere basmayıp , içinde kırıntı da olsa zekâ barındırmayınca ne yaparsanız yapın kifayetsiz kalıyor .
Hikâyenin daha ilk sahnesinden itibaren içerdiği kocaman mantık delikleri , en umursamaz seyirciye bile " hadi oradan ! " dedirtecek kadar fazla .
Bu kadar yüzeysel yazılmış ve oynanmış karakterlerle özdeşleşmek oldukça zor .
Flashback sahnelerinin içerdiği " Hallmark draması " duygusu ise sanki bu sahnelerin başka bir filmden kesilip montajlandığı hissini veriyor .
Bir tür dişi Rambo olan Evelyn Salt rolünde Angelina Jolie'nin " cama yapıştır , orada kalsın ! " hissi veren dudaklarından fazlası yok .
Ayrıca bu ne perhiz , bu ne lahana turşusu !
Sen Unicef elçisi ol , dünyayı dolaş , çocuk hastalıklarına , Afrika'daki açlığa dikkat çek , savaşan ülkelerden yetim kalmış çocuklar evlat edin , sonra da kalk , sinemaya eğlenmek için giden ortalama seyirciyi güdümlemek için çekildiği besbelli olan bu Amerikancı propaganda çöpünde oyna !
Hangi duruşun sahte olduğunu oldukça merak ediyorum .
Jolie'nin aynı filmde hem Rus hem de Amerikan başkanının hayatını kurtarmasını ve bu esnada yüzlerce elit ajanı ve özel tim mensubunu bertaraf etmesini , hızlı kurgunun sayesinde beyin hücrelerimizi devreye sokmadan kabul ettik diyelim .
Ama film bir yerden sonra öyle saçmalamaya başlıyor ki , biraz zeki ve dünya sorunlarına duyarlı izleyicinin bu dolmaları yutması imkânsız .
Evet , 50'lerden 80'lerin ortasına kadar komünizm korkusu epey bilet sattırdı ama köprünün altından çok sular aktı .
Ayrıca bu filmi yapanlara sormak lazım ; siz hala neredesiniz ?
Ruslar şu anda Moskova'daki Mc Donalds'larda Big Mac yiyorlar .
Yani , başardınız !
Size yeni düşman figürünün Müslümanlar olduğu yazısı gelmedi mi ?
Öyle görünüyor ki , Hollywood'da artık bir şeyler tükendi .
Sermayeden yemenin acınacak hale geldiği , çizgi roman uyarlaması ya da yeniden çevrimler dışında pek bir şey görmenin mümkün olmadığı , oyuncu ücretlerinin bütçenin yarısını oluşturduğu , promosyon yap / bilet sat mantığının iyice oturduğu stüdyo sisteminden rüştünü ispatlamış birkaç yönetmen dışında kimsenin yeni ve heyecan verici bir iş çıkaracağını sanmıyorum .
Seyret , unut bile olamayacak kadar sıkıcı işleri arka arkaya izlemek zorunda kalıyoruz .
Bu da öyle ; filmin adı Salt ama hiç tuzu , dolayısıyla tadı yok !
