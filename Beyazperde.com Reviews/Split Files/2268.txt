Fransız yönetmen Jean - Baptiste Léonetti’nin ilk İngilizce filmi Tehlikeli Oyun’u ( Beyond the Reach ) sadece yüzeydeki kedi - fare oyunuyla değerlendirmek , bu yapımın esas amacını ıskalamak olur .
Garez serisiyle tanıdığımız senarist Stephen Susco tarafından Robb White’ın romanından uyarlanan bu film , son derece zengin bir iş adamı olan Madec’in avlanmak için çöle çıkmasını ve ona rehberlik eden genç Ben ile aralarında yaşananları anlatıyor .
Madec yanlışlıkla çölde yaşayan bir adamı öldürüyor .
Fakat Çin’le büyük bir anlaşmanın eşiğindeyken bu kazanın kariyerine zarar vermesini istemiyor ve suçu Ben’in üzerine yıkmaya karar veriyor .
Böylece çölün ortasında , yaklaşık 24 saatlik süreci kapsayan bir kaçma kovalama öyküsünün içine giriyoruz .
Ben’i iç çamaşırıyla dımdızlak bırakıyor Madec .
Avantaj kendinden yana zannediyor çünkü altında son model bir arazi cipi ve gelişmiş bir av silahı var .
Fakat Ben de bölgeyi avucunun içi gibi biliyor .
Sadece bu kadarıyla ilgilenecek olursanız , sonraki adımın ne olduğunu merak ettirmeyi başaran , sürükleyici bir gerilim filmi Tehlikeli Oyun .
Genç Ben’in doğaya , Ağustos sıcağına ve Madec’e karşı mücadelesi filmi izletiyor .
Ancak bu merak duygusu bile olay akışındaki bazı mantıksızlıkları gizleyemiyor .
Madec durumu o kadar zorluyor ve bunu zevk aldığı bir insan avına çeviriyor ki her şey nihayete erdiğinde polisin ona inanacağını düşünmesi gerçekten tuhaf .
Ama filmin yaratıcıları buna takılmamış belli ki çünkü onların asıl derdi yüzeydeki hikayenin altında yatan …
Madec’i tanımlayan şeylerden biri , işlerini yurtdışına , özellikle de Çin’e taşıyan bir büyük sermaye sahibi oluşu .
Yani kimilerine göre son dönemde Amerikan ekonomisine , Amerikan insanına en çok zarar veren zihniyeti temsil ediyor .
Ve film bunu özellikle finale doğru iyice gözümüze gözümüze sokmaktan çekinmiyor , mesajı kaçırmamızı asla istemiyor .
Arazi cipinde mikrodalga fırını bile olan Madec’in yukardan baktığı , cahil gördüğü Ben ise maddi olanaksızlıklar yüzünden üniversiteye gidemeyen bir genç .
Yani dolaylı yoldan bile olsa Ben ve hayatındaki herkesin sıkıntılarının sorumlusu olan sistemin bedene bürünmüş hali Madec .
Kullandığı silah bile Amerikan üretimi değil .
Sıcak parayı yurtdışına taşıyor .
Amerika’da işsizliğin artmasına sebep oluyor .
Ve rüşvetle kendini her dertten kurtarabileceğini , her kapıyı açabileceğini zannediyor .
Baştan ayağa bir hain yani …
Zavallı Ben’e çektirdiği eziyetlerle bir türlü tatmin olmaması , onu bitirmeden rahata ermeyecek gibi görünmesi herhalde bundan .
Amerika’yla ilgili kötü olan her şeyin metaforu olarak kodluyor onu filmin yaratıcıları …
Bu durumda taşralı Ben de Amerika’nın kalbini temsil ediyor .
Zaafları , umutları ve mücadeleci ruhuyla …
Dediğim gibi , Tehlikeli Oyun’a heyecanlı bir kedi - fare oyunu gibi bakarsanız , Michael Douglas ve Steven Spielberg’ün War Horse filmiyle tanıdığımız genç oyuncu Jeremy Irvine’in başarılı performanslarından da zevk alıp iyi vakit geçirmeniz garanti gibi .
Ancak karşımızdaki filmin esas derdi , her geçen gün yurtdışındaki ucuz iş gücüne kaymayı tercih eden büyük sermayeye karşı Amerikan halkının öfkeli sesi olmak .
Anlamayacağımızdan korkar gibi böylesine bağıra çağıra söylemese derdini , aslında filmi basit bir gerilim olmanın ötesine de taşıyor bu mesele …
Ama bir Fransız yönetmenin kalkıp da böyle bir Amerikalı düşüne kendini vakfetme arzusu nereden kaynaklanır , onu kestirmek zor .
Hollywood’a kapağı atmanın bedeli herhalde …
Twitter : aliercivan
