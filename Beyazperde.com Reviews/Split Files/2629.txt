Pepee’nin yaratıcıları , tüm Türkiye’de birçok minik hayran kazandıktan sonra bir başka karakterle çocukların gönlünü fethetmeyi amaçladığı bir filmle karşımızda .
Hem de Pepee ile büyüyen çocukların kendine daha yakın hissetmesinin öngörüldüğü bir karakter olan Ayas’la .
Çocuklar Ayas’la " ilk Türk çizgi filminde " tanışıyor .
Ayas okul çağına yaklaşmış , akrabalarıyla yakın ilişkileri olan , mahalle kültürüne sahip , orta halli bir ailenin çocuğudur .
Ablası , ağabeyi ve kuzenleri okula gittiği için evde çok sıkılır .
Bunun çözümünün bir köpek sahibi olmakta yattığını düşünür fakat bilgisayar mühendisi olan babası bunun yerine onun için RGG adında bir bilgisayar yazılımı geliştirir .
Ayas tablet aracılığıyla görüntülü günlük tutmaya başlar ve biz de bu günlükle birlikte onun ve kuzenlerinin 5 günlük macerasına tanık oluruz .
Düşyeri Çizgifilm ve Animasyon Stüdyosu , Türkiye’de çizgi dizi / film pazarı oluşturmaya çalışarak - yaşadıkları ve yaşayacakları zorlukları da düşünürsek - takdiri kesinlikle hakediyor .
Pepee ve Leliko ile televizyonda çizgi dizi projelerine imza atan ekip , şanslarını Ayas ile sinemada deniyor .
Kimileri filmi Ice Age , Toy Story gibi filmlerle karşılaştırma gafletinde bulunsa da , sinemada ilk çizgi film denemesi olarak , yaratıcı ayrıntılarıyla , İstanbul’un şık bir şekilde resmedilmesiyle ,  aslında gayet başarılı bir çalışma olarak karşımıza çıkıyor .
Animelerden esinlenilen sahneler yaratıcı olmasa da çocukları eğlendirdiği kesin .
Yalnızca Türkiye pazarında vizyona soktukları filmin yapacağı gişeyi düşünürsek , ayırdıkları bütçeyle bir Ice Age çizgisini beklemek mantıksız .
Bu konunun detayını da Melis Zararsız’ın , projenin yaratıcılarından senarist Ayşe Şule Bilgiç ile yaptığı röportajdan takip edebilirsiniz .
Karakterler oldukça sevimli , empati kurabileceğiniz şekilde çoğumuzun sahip olduğu mahalle kültüründe kanlı canlı karşılığını bulabiliyor .
Gerçi bu dünya , büyük şehirlerde artık çok kalmasa da filmde birbirine yakın oturan akrabalar üzerinden oluşturuluyor .
Çocukların heyecan yaşamak için atıldığı çocukça maceralarda kendi kuzenlerimle yaşadığım ilişkileri hatırladım ama bu zamanın çocuklarından kaçı bunu ne kadar yaşayabiliyor , benim için soru işaretidir .
Bir taraftan , film şimdiki ‘digital naive’ olarak tanımlanan dijital dünyanın içinde doğmuş çocukların dünyasına dokunsa da bazı sahnelerde Türklerin mahalle kültürü ve aile ilişkileri biraz zoraki kalmıyor değil .
Filmin bir diğer gücü seslendirmeler ve genel anlamda diyaloglar .
Anne karakterinin seslendirmesindeki yapmacıklık dışında - ruhunu hissedemedim - oldukça başarılı .
Yalnız film ne yazık ki bir filmi sinema filmi yapan diğer öğelerden yoksun .
5 günlük maceranın her bölümü birbirinden bağımsız , resmen dizi niteliğinde .
Öğretici tarafıyla da bunu destekliyor .
Beş bölümden ikisinde itfaiyecilerin kahramanlığını öğreniyoruz mesela .
Ayrıca Düşyeri Dergisi’nin reklamı yapıldığı kısım oldukça baskın ve tüm film RGG’nin lansmanı gibiydi .
Filmi izlerken RGG tabletini gerçek hayatta çıkarmazlarsa ben de reklamcı değilim demiştim ki röportajda da bu belirtilmiş .
RGG’nin ne anlama geldiğini sadece RGG’si olanların bilebilmesi gizemi güzel bir pazarlama stratejisi , çocuklarda sahip olma isteği doğacaktır .
Film içerisinde reklamlar alışık olduğumuz bir durum ama bunu bu kadar belirgin şekilde yapmaya gerek var mıydı ?
Sanat açısından cevabım net hayırdır .
Sonuçta , teknik olarak imkan ve deneyimler göz önünde bulundurulduğunda gayet başarılı olsa da film , ticaret tarafının bu kadar hissedilir olması ve senaryosundaki büyük kopukluklarla aslında kaliteli bir televizyon dizisi olurdu .
