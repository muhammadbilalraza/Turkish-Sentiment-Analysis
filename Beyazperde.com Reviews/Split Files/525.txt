2006’da sihirbazlık konulu iki film çekilmişti .
Christopher Nolan’dan harikulade “The Prestige” ve Neil Burger’den durgun ama etkileyici “The Illusionist” .
Bu iki film belki sinemada “sihirbazlar” furyasını başlatmadı ama kaliteli yapımlar olarak hafızalara kazındı .
Bu yıl da benzer bir durum var .
Don Scardino’nun çektiği komedi soslu “The Incredible Burt Wonderstone” ile bu yazının konusu olan Louis Leterrier imzalı Sihirbazlar Çetesi / Now You See Me .
Nolan’ın filmine adını da veren “prestij” meselesi , “Sihirbazlar Çetesi”nin en büyük açmazı .
Sihirbazlık gösterilerinde hileyi seyirciye yutturduktan sonraki final aşamasına “prestij” dendiğini öğrenmiştik . “Sihirbazlar Çetesi”nde ise her şey gayet akıcı biçimde ilerlerken , hatta seyirci zokayı çoktan yutmuşken “prestij” bölümü başlıyor ve her şey alt üst oluyor .
Bu , “Sihirbazlar Çetesi”ni kötü bir film yapmıyor .
Sadece etkileyiciliğini azaltıyor .
Filmin alacağı olumlu eleştirilerin tamamını yönetmen Leterrier’in hesabına yazabiliriz .
Fransız yönetmen , filmini o kadar akıcı bir ritim duygusuyla çekmiş ki , farkına bile varmadan finale ilerliyoruz .
Ama dedik ya , o sondaki “prestij” bölümü hem fazla zorlama , hem de seyircinin zekasını küçümseyen türden .
Bu noktayı , yine filmden bir söz ile açmaya çalışalım : “seyircinin ne olup bittiğini asla tam olarak bilmemesi hoşuna gider” .
Burada duralım .
Çünkü filmin sonunda bu bizim hoşumuza gitmiyor . “Sihirbazlar Çetesi” yapısı gereği kendini “sürpriz final” meselesine mahkum hissediyor .
Ama finalde bunu yapmaya çalışırken o ana kadar kurduğu güzelim iskeleti paramparça ediyor .
Filmlerin kendi içinde tutarlı olanları sevilir . “Prestij” bölümü aksayınca film büyük yara alıyor .
Ama dedik ya , bu bile filmi kötü yapamıyor .
Mahşerin dört atlısı misali seçilmiş dört yetenekli sihirbaz , “Göz” dedikleri , sadece en iyilerin kabul edildiği kulübe üye olabilmek için kendilerine verilen görevleri yerine getirmeye çalışıyor .
İki kurt oyuncudan Morgan Freeman onların sırlarını ifşa etmeye çalışan eski bir sihirbazı , Michael Caine ise gösterilerinin finansörünü oynuyor .
Filmin temposunu elinde tutan isim ise çetenin peşindeki FBI ajanını oynayan Mark Ruffalo .
Onun , sihirbazlar çetesinin peşinde oradan oraya savrulduğunu izledikçe sık sık gülümseyeceksiniz . “Inglorious Basterds”tan tanıdığımız Fransız aktris Melanie Laurent ise . evet geldik filmin ikinci olmamışlığına .
Aktrisin oynadığı Interpol ajanının zoraki duygusal denemeleri , filmin başarılı olamadığı diğer alan olan “romantizm” meselesini kaşıyor .
Sanki ajanlar arası romantizm denemesinin bu filmde yeri yokmuş gibi .
Sihirbazlar Çetesi , aldığı bu iki yaraya rağmen akıcı temposu , seyirciyi kolayca tavlayabilecek karakterleri , başarılı mizah zamanlamalarıyla gayet eğlenceli 115 dakika vaat ediyor .
Prestij bölümüne kadarki haliyle şu ana kadar yılın en iyilerinden biri bile diyebiliriz . twitter : @orkansanci
