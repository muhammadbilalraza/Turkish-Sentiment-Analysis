İngiliz yazar J. K. Rowling’in 1997 yılında başlattığı furya giderek bir lanete dönüşüyor .
Yazarın Harry Potter serisiyle dünya çapında yakaladığı başarı , sinemada da katlanarak devam edince Hollywood gözünü gençlere yönelik fantastik / bilim kurgu romanlarına çevirdi ; çevirmez olaydı !
2008 yılında , Stephenie Meyer’in Twilight serisiyle ayyuka çıkan başarı , 2012’de Hunger Games’in , 2014 senesinde de Divergent ve The Maze Runner gibi kitapların beyazperde uyarlamalarının önünü açtı .
Filmler gişe getirisi elde ettikçe kendi pazarını ve “ünlü gençlerini” yarattı ; Jennifer Lawrence ve Kristen Stewart gibi isimler hak ettiğinden fazla başarı ve kazanç sağladı .
Bana kalırsa Jennifer Lawrence bugün ödülleri bir bir kucaklarken , Leonardo DiCaprio’nun Oscar’ını yeni alması ya da Brad Pitt’in hiç gün yüzü görmemiş olması büyük utançtır !
The 5th Wave de , işte bu furyayı arkasına alarak , tabiri caizse mantar gibi türeyen genç işi roman uyarlamalarının kötü bir getirisi olarak karşımıza çıkıyor .
Rick Yancey’nin , üç kitaplık serisinin ilk halkası olan The 5th Wave , Susannah Grant , Akiva Goldsman ve Jeff Pinkner’dan oluşan ekibin elinde senaryolaştırılarak beyazperdeye aktarılmış .
Bu isimler arasında Akiva Goldsman dışında arka arkaya çok iyi işler çıkarmış isimlerin olmaması bir handikapken , J. Blakeson gibi ikinci uzun metrajını çeken ve hâlihazırda ilk uzun metrajıyla ses getirmemiş olan bir yönetmene , “büyümesi planlanan” bir işin emanet edilmesi ne denli büyük bir hata yapıldığını kanıtlıyor .
Hal böyle olunca , kötü sonuç kaçınılmaz oluyor : Ne post apokaliptik türe , ne bilim kurguya , ne aksiyona , ne fantastik janrına bir katkısı bulunmayan , altı boş , yüzeysel bir film haline geliyor .
Gençlik serilerinin genel şablonuna uygun biçimde kadın karakter üzerine kurulan film , Chloë Grace Moretz isminin popülaritesine de fazlasıyla güvenmiş olacak ki , geri kalan her şeyi özensizce geçiyor .
Film , aynı zamanda sıkça karşılaştığımız uzaylı istilası temasına sahip ve bir uzay aracının “ne hikmetse ana karakterimizin tepesine” yerleştiği ve dalga dalga dünyaya saldırdığı hikâyeden yola çıkıyor .
Buraya kadar tanışık olduğumuz maceranın , bu dalgalarla birlikte çok zekice işlenmiş bir istila fikri ortaya atmasını bekliyorsanız da , fena halde hayal kırıklığına uğrayabilirsiniz zira söz konusu dalgalar post apokaliptik bilim kurgu için “komik” olacak düzeyde olaylara yaslanıyor .
Tüm bunlar yaşanırken , daha önce eline silah almamış güzeller güzeli liseli kızımız Cassie , bir anda amazon kesiliyor ve arkadaşlarıyla beraber Amerika’yı , dolayısıyla da dünyayı kurtarmaya girişiyor .
Elbette bu esnada , aşk üçgeni arasında kalması bir zorunluluk olarak karşımıza çıkıyor ve oradan buradan etkilenerek filme serpiştirilen klişe kurallarını böylelikle tamamlamış oluyoruz .
The 5th Wave’in sıkıntısı ne yazık ki hikâyeyle de sınırlı kalmıyor .
Özellikle başlarda bolca devamlılık hatası barındıran film , finaliyle de seyircisinin tatmin etmekten çok uzaklaşıyor .
Kitap olarak yayınlanmış bir filmin ana fikri biliniyor olsa da , romanı okumamış ve beyazperdede izleyecek seyirci için merak duygusunu canlı tutmak ve mümkünse finalde doyurucu bir hamle yapması gerekirken , buna dahi tenezzül etmediğini görüyoruz .
Geriye kala kala , liseli gençlerin saçı başı bozulmadan - sadece bir sekansta zoraki bir yüz boyası kullanılmış - zorluklar içinde mücadele ettikleri fikrine inanmaya çalışmak kalıyor .
Oyunculuklar mı ?
Liev Schreiber bile dişe dokunur bir performans gösteremiyor …
The Infinite Sea ve The Last Star filmleriyle devamı çekilmesi planlanan The 5th Wave’in , iki parçaya bölünmeden apar topar bitirilmesi , hatta mümkünse başka hiç filminin çekilmemesi temennisiyle , öncüllerinin dahi ruhunu yakalayamayan filmi noktalıyoruz .
Chloë Grace Moretz faktörü sebebiyle gençler merak edip sevebilir ancak tür sinemasına yakın olanların kaçınmasında fayda var .  Başak Bıçak – basakbicak@gmail.com https://twitter.com/BasakBicak
