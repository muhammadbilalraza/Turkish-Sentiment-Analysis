Mustafa Uğur Yağcıoğlu ile Iraz Okumuş'un birlikte yönettikleri Son Ders , bir Ölü Ozanlar Derneği türevi .
12 Mart sonrasında siyasi gerekçelerle yurtdışına kaçmış ve yıllar sonra farklı isimle bir akademisyen olarak ülkesine dönen bir adamın , bir grup genci değiştirme hikayesini anlatıyor kağıt üzerinde .
Ferhan Şensoy tarafından canlandırılan bu karakter , bilge bir adam olarak varsayılıyor .
Varsayılıyor dememin sebebi , filmin de en temel arızası .
Birkaç beylik laftan fazlasını etmeyen bu adamın bilgeliği pelikülde hiç vücut bulmuyor .
Bu gençleri neden etkilediğini veya değiştirdiğini ancak boşlukları kendi aklınızda tamamlayarak anlarsınız .
Yoksa yaratıcıların zihnindeki fikir , filmin kendisinde mevcut değil .
Bu ' boşlukları kendi aklınızda tamamlamak ' tuzağına düşmemelisiniz .
Meramını anlatamayan birçok filmi , aslında tam da bunu yaptığımız için başarılı zannedebiliyoruz hepimiz zaman zaman .
Filmleri niyetleri ile değerlendiriyoruz .
Son Ders , bir süreç anlatan filmlerden .
Sinemada sadece bir karakterin değişimini yansıtmak bile en zor işlerden biridir .
Bu örnekte , karşılıklı olarak birbirlerini etkileyen karakterler ve sözde değişen , olgunlaşan gençler var elimizde .
Bu süreci ve sonuçlarını elbette anlıyoruz .
Fakat bizim o filmin ne demeye çalıştığını anlamış olmamız , yönetmenin bunu sinemasal açıdan başarılı bir şekilde aktardığı anlamına gelmez her zaman .
O sürecin , film boyunca amaçlananın ne olduğu Son Ders'te de belli .
Başladığı ve vardığı noktalar ortada ne de olsa .
Ancak iki noktayı birbirine bağlayan süreç eksik ve zayıf .
Ferhan Şensoy tarafından canlandırılan , kerameti kendinden menkul Saffet Hoca , gerçekten bilge bir adam olarak vücut bulmuyor .
Birkaç beylik laf dışında öğrencileri ile bağ kurabilecek hiçbir şey üretmiyor .
Filmin belli bir noktasında artık sınıfının dolup taştığını görüyoruz ( ve ne kötü bir oyuncu seçimi çalışması ile , o konuya zaten hiç girmeyeyim ) ama o noktaya nasıl vardığımızı , bu adamın öğrenciler arasında sevilecek ne yaptığını hiç izlemiyoruz .
Donanımlı , iyi bir hoca olduğunu bile görmüyoruz perdede .
Bütün bunlar hep yönetmenlerin kafasındaki birer varsayım .
Bunun dışında iki ciddi zaafı daha var filmin .
Artık olabildiğine bayatlamış bir siyasi söylem sunuyor öncelikle karşımıza .
' 70lerde sol görüşlü militan öğrencilerken zaman içinde fikirlerinden taviz vermiş , hatta o idealleri unutmuş bir kuşağı anlatıyor .
Kimi iş adamı olmuş , kimi reklamcı ; artık sadece kazandıkları paranın derdindeler ve o parayı kimseyle paylaşmaya da niyetli değiller .
Bu elbette ki bir gerçeklik .
Ancak Son Ders artık insanı bıktıracak ölçüde kaba ve klişe bir söylemle anlatıyor öyküsünün bu kısmını .
Olacak O Kadar usulü toplumsal dersler veriyor sanki .
Sadece didaktik olmak değil mesele .
Son Ders'in politik boyutu olabildiğine çiğ ve yüzeysel .
Diğer sıkıntım ise , bütün bunlardan çok farklı .
Karşımızdaki film , bir yandan da gençlik filmi olmaya soyunuyor .
Bunda elbette bir sorun yok .
Tabii günümüz gençliğini genel olarak sığ bir şekilde resmetmesinde de .
Kabul edelim ki böyle bir manzara var .
Ama böyle bir filmin sık sık belden aşağı Çılgın Dersane sularında dolaşıyor olmasını bayağı yadırgadım .
Yanlış anlamayın , zaman zaman eğlenceli de olabiliyor bu kısımlar .
Ama Son Ders'in böylesine ağırlıklı bir bölümünü oluşturmalarında bir matematik hatası var diyebiliriz ve bunun gerekçesi de muhtemelen ticari kaygılar .
Teknik olarak bir sıkıntısı bulunmasa ve pekala düzgün bir şekilde çekilmiş olsa da , amaçladığı duygusal etkiyi yaratmaktan çok uzak bir film Son Ders .
Başarısı için elzem olan süreci işlemeyi başaramıyor ve genel olarak oldukça başarısız diyalogları ile çok kaba bir politik söylem geliştiriyor .
Eğitimli genç sinemacılara yol açılmasını kesinlikle desteklesem de , izlediğim filmleri perdede gördüklerim dışında başka hiçbir unsurla değerlendirmek istemiyorum .
Olmamışsa da bunu söylemekten başka yapacak bir şeyim yok .
