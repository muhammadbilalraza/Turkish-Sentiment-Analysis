Taylan Biraderler’in kısa sürede kültleşmeye aday ' Vavien'i aslında bir ailenin ' aile ruhunu ' yeniden yakalamasını , çekirdek aileye kısa devre yaptırarak anlatıyor .
Sırlar ve yalanların uzaklara fırlattığı çekirdek aile , aslında herkesin bildiği bir cinayet girişiminin ardından aile ruhunu yeniden yakalıyor .
Para , son çare olarak gücünü dışarda kanıtlamaya çalışan adama geçiyor ; kadın tıpkı arkadaşının önerdiği gibi kocadan sır saklanmaz kuralını benimsiyor ve oğlan babasının gizli porno filmlerinden öğrendiklerini uygulayarak kendisini babasına ispat ediyor .
Çivi çiviyi söküyor , kötülüğün hakkından esaslı kötülük geliyor .
Her şey kusursuz .
Yılın son zombi filmi ' Zombieland ' de , kıyamet sonrasının varoluşçu Amerikan yollarında kaygılarını , kurallarını bir yana bırakarak aile olmaya çalışan dört ' hayatta kalan'ın hikayesini anlatıyor .
Zombieland dünya vatandaşlarının nasıl zombileştiğini anlatma ihtiyacı duymadan , insan kalmayı başarmış bir gencin ailesini aramak için yola çıkışıyla başlıyor .
Karşısına ' doğuştan katil ' bir zombi avcısı çıkıyor ve birlikte yollarına devam ediyorlar .
Daha sonra ise iki kız kardeşin aralarına karışmasıyla çatallanan hedefe doğru ilerliyorlar .
Filmin en büyük artısı ; kendini fazla ciddiye almıyorken , sulu bir komedi filmine de dönüşmemesi .
Hollywood ziyareti gibi belki bütün zombi sinemasının en acayip sahneleri arasına girebilecek , trajikomik bir bölüm bile yer alıyor .
Sıradan bir Amerikalının yeryüzünde en çok merak ettiği yer neresidir ?
Yanıt , ortadoğu değil ; tabii ki Hollywood yıldızlarının evleri .
Bizim dörtlü çete de ünlü bir yıldızın evine gidiyorlar ve burada bizzat kendisiyle karşılaşıyorlar .
Dünyaca ünlü bir yıldızın zombileşmiş dünyada nasıl ayakta kalmayı başardığını görmek için bile bu filmi izlemek lazım aslında .
Her ne kadar zombilerle mücadelenin kitabından önemli kuralları ortaya koyan dış ses bu filme bir edebiyat uyarlaması havası verse de , çizgi roman filmlerine özgü , komik aksiyon denemeleriyle kendini gösteren durumlar da var .
Özellikle lunapark bölümünde aletlerin çarpması sonucu savrulan zombileri hatırlatmak gerek .
Bu anlamda filmin televizyon kökenli senaristlerinin aynı zamanda çizgi roman yazarlığı yapıyor oluşuna şaşırmamak lazım .
Zombieland ; Romero , Fulci gibi klasik ustalardan Boyle gibi çağdaş ustalara uzanan bir dizi yönetmenin elinde gelişen zombi sinemasının klasikleri arasına girebilecek bir başyapıt değil .
' Shaun of the Dead ' gibi türün mizahını yapmaya soyunmuş bir korku komedi de değil .
Zombi sinemasının klasikleşmiş , hayatta kalanların temiz bir toprak bulma serüvenini farklı detaylarla zenginleştiren ; bilinen yolculuğa yaratıcı yan yollar ekleyen bir film .
Şüphesiz bunun en akılda kalıcı göstergesi de , filmin doruk noktasını temsil eden Hollywood ziyareti .
Filmin kılçıklı mizahı , müthiş görüntülerin de yardımıyla oluşturulmuş kara kıyamet atmosferine zarar vermiyor .
Hatta ; insan evladı dünyanın sonunda bile bir eğlence , bir aşk arayabilir diyor ve bunu başarılı bir şekilde kabul ettiriyor .
