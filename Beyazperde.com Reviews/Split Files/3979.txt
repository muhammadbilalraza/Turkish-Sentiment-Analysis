2008’de yüksek lisans bitirme tezim için konu seçmeye çalışır ve bocalarken kafamı kurcalayan sorulardan biri de komünist dönem Doğu Avrupa sineması olmuştu .
Nihayetinde Polonya Ahlaki Kaygı Sineması’nı ele aldığım 1,5 yıllık bir tez çalışmasının sonunda mezun oldum olmasına , ama sadece Polonya değil Asya’nın batısından Doğu Almanya’ya dek komünist rejimin kültürel hayat üzerindeki etkisini okumadığım kaynak hemen hemen kalmamış gibiydi .
Ve kafamda geçmişi çok derinlere giden , aslında çok da basit bir soru vardı : Komünizm , uğruna hapislerde çürüyen Nazım Hikmet’in anlattığı ve savunduğu kadar ideal bir rejim ise neden 45 yılda , hem de insanların balyozla saldırdığı bir duvarın yıkılmasıyla tarumar oldu ?
Zaten meraklısı olduğum mevzuya bir de tez yazınca , bir filmde ister istemez anahtar kelime ‘komünist dönem’ ise algılarım bir başka çalışıyor … 
 
37. İstanbul Film Festivali’nde meraklısıyla buluşan Bulgaristan yapımı Radiogram filmi , komünist rejimin egemenliğini sürdürdüğü Bulgaristan coğrafyasında geçiyor .
Öncelikle şunu belirtelim , Sovyet Rusya’nın demir perde gerisinde bir ülkeye baskıcı etkisi coğrafi koşullarla pek ilgili değil .
Yani Moskova’ya ne kadar uzak o kadar iyi gibi bir algı oluşmasın ; önemli olan seçilen ya da atanan baştaki en yüksek mertebeli devlet yöneticisinin ne kadar Stalinci ya da politbürocu olduğu ile doğrudan ilişkili .
Bulgaristan tarihinin de bu yakınlıklardan nasiplendiğini anlıyoruz . 
 
 Filmin hem senaristi hem yönetmeni olan Rouzie Hassanova öyküyü kendi babası ve dedesinin yaşamından etkilenerek hayata geçirdiğini dile getiriyor .
Hikaye Müslüman Pomakların ve Hristiyanların bir arada yaşadığı bir dağ köyünde geçiyor .
Batıdan gelen iğne - ipliğe bile karşı olan komünist yönetimin taşra neferleri , resmi kanal dışında farklı bir sesin yükseldiği radyoların peşine düşüyor .
Sadece dönemin Rock’nRoll gibi popüler müzik türleri değil , Avrupa’nın Özgür Sesi , BBC gibi kanallar da hepten yasak .
Hatta bazen yerel halk türküsü mırıldanmak bile yasak !
Ki filmin bu sekansının abartı olmadığına inanıyorum zira kraldan çok kralcı , hatta Stalinin kendisi olmaya soyunmak , komünist rejimleri kökten sarsan en temel olgulardan biri olarak , tüm demir perdenin gerisinde karşımıza çıkıyor . 
 
Halka refah ve ekonomik kalkınma getiren / getirdiğini iddia eden bir rejimin tüm insani kabuklarını hunharca soyunca , elimizde maalesef posadan başka bir şey kalmıyor .
Zira kabuk ile posa arasındaki en lezzetli bölüm de politbüroya ve onun temsilcilerine ait !
Örneğin bu filmde şekerin sadece Zahariev tarafından erişilebilir olması gibi …
Uzun lafın kısası Zahariev nedeniyle kırılan radyonun yenisini almak için Ali en yakın şehrin yollarına düşüyor , hem giderken hem dönerken yaşadıkları ayrı epizodlarla anlatırken , bu arada köyde yaşam da durmuyor .
Komünist rejimin köydeki ağa babası Zahariev , Ali’nin eşi Yasmin’i sıkıştırmakla kalmıyor , merkezden gelen bir emri uygulayarak tüm Müslümanların pasaportlarını toplayarak kimliklerinin , isimlerinin değiştirilmesinin talimatını veriyor .
Ki bu baskının gerçekten yaşandığını , komünizme taş atmak için uydurulmadığını tarihi kayıtlardan biliyoruz .
Filmin geçtiği 1973’ten sadece 7-8 yıl sonra 1980’lerde Bulgaristan’da yaşayan Müslümanların kimliklerinin değiştirildiği ve Türkiye’ye ye zorla göç ettirildiği gerçeği dün gibi önümüzde … 
 
Öte yandan ‘zalim politbürocu’ Zaharieva’e de insani bir perspektiften yaklaşan yönetmen / senarist Hassanova’yı bu dengeli tavrından dolayı alkışlamak gerek .
Her istediğini yapan , yaptıran Zahariev’in de kırılgan noktasını , gözyaşını akıtmamak için kendini kastığı o sahneyi bizden esirgemeyen rejiye teşekkürler . 
 
Kendi içinden gelen bir ses komünist dönemi en sert oklarla ama bir şekilde dengeyle de eleştirdiğinde , Hollywood sinemasının her daim kötü adamı KGB ajanı olarak çizmesi kadar kızamıyorum açıkçası .
Çünkü , pek çok ülkenin yerini haritada dahi gösteremeyen tipler , eften püften bir senaryoda Sovyet Rusyasını topyekün karalarken , ya da azılı mafya seçmek için gözlerini ya Sırbistan’a ya da Bulgaristan’a çevirirken o ülkelerde 45 yılda gerçekten bir şeylerin yaşandığını , Stalinci olsun olmasın hayatların bir şekilde altüst olduğunu görmezden gelerek tabiri de caiz ‘çiziktiriyorlar’ ; Soğuk Savaşın o bitmek bilmez izini sürercesine … 
 Filmin bir akademik bakış açısıyla incelenecek daha çok katmanı var ; ama şimdilik bir noktalı virgül koyalım .
Özetle , ülkemizden Solis Film’in de ortaklığında , Başka Sinema tarafından sınırlı salonda vizyona girecek festival filmi Radiogram , Doğu Avrupa sineması meraklılarına ve komünist rejim döneminde insan hikayelerine ilgili olanlara iyi gelecek bir yapım .
Rejimin baskılarına , müziğin birleştirici gücüyle başkaldıran , sıradan insanların hikayesi Radiogram filmi .   
 
twitter . com / duygukocabayli
