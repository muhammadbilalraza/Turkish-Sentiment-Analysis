Yaz aylarında vizyon takvimi yavaşlamışken gelen Avrupa korkularına alışığız .
Dehşetin Gözleri ' de bu filmlerden biri .
Dünya sinemasından gelen bu örneklere , ilgiye değer oldukları sürece bir itirazım yok elbette , hatta bu durumu sevinçle karşıladığımı bile söyleyebilirim .
" Hollanda'nın peyniri mi meşhur yoksa korku filmleri mi ? " diye sordurtmasa bile eli yüzü düzgün bir seyirlik olan Dehşetin Gözleri , bu tür hayalet hikayelerinde alışık olduğumuz üzere yaylı nefesli tınılarla desteklenen sakin , soğuk mavi / gri bir renk tonlamasına sahip olarak açılıyor .
Karşımızda Hollandalı bir çekirdek aile var .
Baba Paul olan bitenin farkında olmadan ailesine sahip çıkmaya çalışan düzgün bir adam ama anne Christine'nin bir sırrı var .
Evin çocuğu Lisa başından beri annesinde tuhaf bir şeylerin olduğunun farkında ama bir şey de konduramıyor .
Derken Christine'nin annesi ölüyor ve sahip olduğu metruk konak bizimkilere kalıyor .
Lisa sağda solda oynarken oluşan doğaüstü fenomenler sırasında kendisinin Christine'nin ölü ikizi olduğunu söyleyen bir hayaletle iletişime geçiyor ve olaylar bu noktadan itibaren kopuyor .
Konu güzel hatta imrendirici .
Anneden kalan konağı görünce ne demek istediğimi anlarsınız .
Türk insanına en fazla dedesinden tarla kaldığı ve onu almak içinde yıllarca avukatların peşinde süründüğü için bu lanetli miras vaziyetleri Avrupa sinemasının karanlık tonlarına çok yakışıyor .
Fakat miras kalan evde büyüyen / gizlenen lanet üzerine izlediğimiz yüzlerce filmden sonra bu türde verilen bir örneğin etkileyicilik kazanmak için çok güçlü bir hikayeye ve şok edici bir finale sahip olması gerek .
Peki ama bu ne kadar mümkün ?
Açık konuşayım ; Dehşetin Gözleri'nde görmediğiniz yeni bir şey yok .
Korkutucu bakımsız bir konak , gıcırdayan kapılar , kendi kendine hareket eden eşyalar , karanlık bir geçmişin beslediği ve öfkelendirdiği hayaletler .
En iyi örneğini 1980 yılında Peter Medak'ın çektiği The Changeling ile vermiş olan ve üzerine artık yeni bir şey katılamayacak kadar dolmuş bir alan " Perili Ev " filmleri .
" Madem ki bu kadar klişe bir hikayeye bulaşıyorum bari olabildiğince düzgün çekeyim " diyen Elbert Van Strien tüm çabasını ürkütücü bir atmosfer oluşturmaya ve bunu etkiyi gerçekten arttıran güçlü bir müzik çalışmasıyla desteklemeyi deniyor .
Guillermo del Toro'nun çektikleri ve yapımcı olarak destekledikleriyle yükselen yeni İspanyol korku sinemasının duygusal yapısını taklit ediyor gibi görünse de , yönetmenin en azından ürkütücü bir atmosferi ve tedirginlik duygusunu sağlamayı başardığını söylemek mümkün .
Dehşetin Gözleri aslında tam da yağmurlu bir günde , perdeleri çekip battaniye altına girerek seyredilecek filmlerden biri .
İflah olmaz korku filmi hayranlarının seveceği , diğer izleyicilerin de en azından sıkılmayacağı türden bir film ama Transformers 3'ün karşısında işi zor .
Bir tür vizyon dolgusu olarak ülkemizde gösterim şansı bulsa da ilgiye değer bir film olduğunu düşünüyorum .
Yazıyı bitirmeden filmin Türkçe ismine epey takıldığımı belirtmek isterim .
En az üç tanesi 80'ler video furyasında olmak üzere , adı " Dehşetin Gözleri " olan kaç tane film izlediğimi inanın hatırlamıyorum .
İsimlendirmede bu kadar kolaya kaçmak artık sevimsiz olmaya başladı .
Twitter : murattolga / murattolga@gmail.com
