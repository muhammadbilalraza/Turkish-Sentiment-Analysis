Son dönemde yükselişteki ülke sinemalarından biri de , Brezilya'nınki . Walter Salles , Fernando Meirelles gibi dünya çapında sinemacılar çıkaran ülkeden son bir yılda çıkan en dikkat çekici yapım , Özel Tim ( Tropa de Elite ) .
Geçtiğimiz aylarda Berlin Film Festivali'nde Altın Ayı ile ödüllendirilen Özel Tim , Rio De Janeiro'nun varoşlarındaki çetelerle mücadele eden özel bir polis birliği üzerinden , ülkenin sosyo - ekonomik çatışmalarını ve polis içindeki yozlaşmayı ele alıyor .
12 polis memuru ve 1 psikiyatristin anlattıklarına dayandırılan , dolayısıyla gerçek olaylardan yola çıkan film , 1997 yılında geçiyor .
Polisin kontrolünü kaybettiği , küçük çocukların bile silah taşıdığı varoşların temizlenmesinden sorumlu olan özel timin başında , genç ama acımasız Nascimento vardır .
Karısı ilk çocuklarına hamile olan polis , artık tehlikeli görevlerden elini ayağını çekmeyi düşünürken , Papa'nın şehre yapacağı ziyaretle kendini şiddetli bir temizlik operasyonunun başında bulur .
Nascimento'nun tedirginliği , kendisine uygun bir vasi bulamama endişesiyle de büyümektedir .
Film , Nascimento'nun aradığı nitelikleri bölüşmüş gibi gözüken iki genç polisi tanıtır bize diğer yandan .
Sağduyulu Matias ile gözüpek Neto .
Matias , polis kimliğini saklı tutarak üniversite eğitimini sürdürmektedir .
Edindiği arkadaş çevresinde herkesin yaygın bir şekilde uyuşturucu kullanıyor olması ve polisi yozlaşmış eşkıyalar olarak görmeleri onu rahatsız etmektedir .
Neto ise elini kolunu bağlayan bir alt departmanda , polis örgütündeki yozlaşmanın etkilerine bizzat şahit olmakta ve işini doğru bir şekilde yapabilmenin yollarını keşfetmektedir .
Brezilya'nın alt kültür ve varoş gerçeğine değinen , son yılların popüler Brezilya filmi Tanrıkent'ten farklı olarak , hiçbir şeyi fazla estetize etmiyor bu filmin yönetmeni José Padilha .
Özel Tim , ele aldığı karakterleri ve durumları olabildiğince gerçekçi ve tarafsız bir şekilde yansıtmaya çalışıyor .
Polis örgütünün içindeki yozlaşmayı , ülkedeki polis yetkililerini huzursuz edecek kadar açık ele alıyor .
Karşılığında , polislerin olur olmaz yaptığı aramaları anti - demokratik bulan ama aslında uyuşturucu trafiğinin bizzat içine batmış üniversiteli küçük burjuva gençlerin ikiyüzlülüğünü de gösteriyor .
Bir sahnede , Matias sınıf arkadaşlarına karşı polislerin toptan kötü kabul edilemeyeceğini , birçoğunun dürüstçe işlerini yapmaya çalıştıklarını savunurken ; hemen ardından Neto'nun polis içindeki yozlaşmayı birebir deneyimlediğini izlettiriyor .
Yani ele aldığı meseleye , tüm taraflara eşit mesafede durmaya çalışarak yaklaşıyor .
Burada tek bir açmaz var ki filmi bazı noktalarda kendiyle çelişmeye doğru götürebiliyor : Özel Tim , ana karakterleri hep polisler olan , hatta bu polislerden birinin anlatıcılığıyla süren bir film .
Dolayısıyla polis şiddetini meşrulaştırır hale geldiği kısımlar var .
Ama sanırım bu sizin seyirci olarak nerede durduğunuza da bakıyor .
Full Metal Jacket'ı hatırlatan bir askeri eğitim sekansı var ki mesela , hayranlık duymanız veya rahatsız olmanız tamamen sizin bu meselelere ne gözle baktığınızla ilgili .
O zaman bunu filmin zaafından ziyade gücü olarak görmeliyiz belki de .
Ele aldığı coğrafyanın da kaçınılmaz sonucu olarak son derece canlı , enerjik , dinamik bir film Özel Tim .
Zaman zaman fazla didaktikleşebiliyor ve yukarda da bahsettiğim Tanrıkent kadar güçlü bir sinema eseri değil .
Ancak yine de çok gerçekçi , çok etkileyici bir film .
Böylesine zor konuların pekala popüler sinema kalıpları içerisinde anlatılabileceğinin de kanıtı .
Ve belli ki Brezilyalılar kendi gerçeklerine bakmaktan , yeri geldiğinde çuvaldızı kendilerine batırmaktan hiç gocunmuyorlar .
