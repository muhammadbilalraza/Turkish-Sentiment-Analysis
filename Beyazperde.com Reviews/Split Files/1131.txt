Cadı tahtası .
Çoğumuzun 80’ler ve ya 90’lar kuşağı korku sineması ve TV serilerinden tanıdığımız bu ürkütücü araç biz fanilerin öte dünya ile iletişim kurmasına yarıyor .
En azından popüler kültürün en bilinen korku ürünlerinden biri olan cadı tahtası için uydurulan hikayeler bu yönde .
Aslında eski Mısır döneminde ruhlarla iletişime geçmek için kullanılan başka bir araştan devşirildiği de öne sürülen bu tahta Ouija olarak da biliniyor .
Korku janrının bize öğrettiği “öte dünyaya bulaşma” düsturunu hiçe saydıran cadı tahtası , Ouija , on yıllardır Cadılar Bayramı’nın da olmazsa olmazları arasındadır .
Latin alfabesinin tüm harfleri , rakamlar ile Evet ve Hayır kelimelerinin bulunduğu Ouija , oyunun üyelerinin ellerini üstünde birleştirdiği bir de merceğe sahiptir .
Kültürümüzde kahve fincanıyla benzeri tezahür eden bu ilginç oyunun Amerika’da “geceleri karanlıkta parlayan” modelleri bile mevcut .
Bu uzun girişi bir kenara bırakacak olursak Ouija / Ölüm Alfabesi , temeline bu meşhur cadı tahtasını alıyor ve türden bekleneceği üzere etrafını genç bir grup ile çevreliyor .
Evinde bulduğu Ouija ile oynayan Debbie’nin ölümüyle merhaba diyen film , genç kızın can dostu Laine ve diğer arkadaşlarının onun ruhunu huzura kavuşturma çabasıyla ilerliyor .
Ruhlar Bölgesi filmlerinde karşımıza çıkan başarılı aktris Lin Shaye’in de küçük bir rolle şaşırttığı yapım , korku dolu hikaylerden bekleyeceğiniz oyunculuk performanslarında da şaşırtmıyor .
Çoğu benzerinde olduğu gibi , diğer taraf ile uğraşmanın getireceği binbir belayı en çetrefilli ölümler ile seyiricilere gösteren film özellikle de karanlıkta geçen farklı ruh çağırma seansları ile rahatsız etmeyi başarıyor .
Debbie’nin ruhunu huzura kavuşturmak isteyen gençler hiç akıllarına gelmeyecek bir karmaşanın içerisinde buluyorlar kendilerini .
İlk yönetmenlik deneyimini Ölüm Alfabesi ile yaşayan Stiles White ise hem televizyon , hem de sinema dünyası için birden fazla korku projesinde yer almış bir isim .
Yönetmenliğini gerçekleştirdiği yapımın senaryosunda da imzası bulunan isim , işin teknik kısmında harikalar yaratsa da , hikaye anlatımında maalesef ki aynı başarıyı gösteremiyor .
Seyircisini ciddi anlamda korkutmayı başardığı sahnelerde kullanılan absürd replikler bir anda büyünün bozulmasına yetiyor .
Öte yandan kör göze parmak mantık hatalarının sümen altı edilişi yaşadığınız deneyimin eksi hanesine yazılıyor .
Atmosferi , başarılı efektleri ve ilginç hikaye tercihi ile tatmin eden film , alışılmış formüllerin pek dışına çıkmadığı için hayal kırıklığı yaratabiliyor .
Buna rağmen türü sevenler için denenmesinde sakınca olmayan Ölüm Alfabesi , ilgi çekici bir proje olarak korku sinemasındaki yerini alıyor .
Burçin Aygün burcinaygun@gmail.com
