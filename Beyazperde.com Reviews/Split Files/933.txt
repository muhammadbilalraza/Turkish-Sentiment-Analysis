Yazının başında şunu belirtmem gerekiyor sanırım ; fantastik olsun çamurdan olsun diyenlerdenim ve aslen gençler için yazılmış bilimkurgu roman serisi olan Ölümcül Makineler’i ( Mortal Engines ) sinemaya uyarlanacağı günden beri yakından takip ediyorum .
Bu serinin kitapları , gençlere yönelik yayınları çeviren ve basan ON8 Yayınları tarafından dilimize kazandırıldı .
Filmi izledikten sonra romanları da okumanızı tavsiye ederim ama şunu bilmeniz şartıyla ; tıpkı Game of Thrones serisinin TV uyarlamasında olduğu gibi , romandan giderek bağımsızlaşan bir film Ölümcül Makineler . 
 
Film başlar başlamaz bir dış ses bize yeni dünya düzeninin nasıl oluştuğunu anlatıyor ki daha burada Mad Max’in kıyamet sonrası ( post apokaliptik ) setinin filmin en büyük esinlerinden biri olacağını ve asıl niyeti anlıyoruz .
Mad Max , Terminator , Star Wars , Matrix , The Lord of the Rings ( Two Towers ) , Indiana Jones , Castle in the Sky .
Saymakla bitmez !
Ölümcül Makineler , fantastik sinemada tutmuş tüm fikirlerin aynı tabakta toplandığı ve bunları ( Wild Wild West gibi bir büyük bütçe felaketine yol açmış ) steampunk sosuyla lezzetlendiren ortaya karışık bir iş . 
 
Film bunu yaparken , 100 milyon dolarlık bütçesine ve Weta Digital tarafından üretilmiş özel efektlerine bel bağlıyor .
Açıkça söyleyeyim ; filmde Hugo Weaving ( ve CGI karakter Shrike ) dışında bir karizma mevcut değil .
Aksiyonun ortasına atılmış ve ( çekilirse ) devam bölümlerinde aralarındaki ilişki ağının epey karışacağını düşündüğüm genç ekipte sıradışı bir performans ya da çekicilik sunan biri yok .
O yüzden tavsiyem ; bunlara fazla takılmadan benzerine ancak yeni nesil konsol oyunlarının sinematik videolarında rastladığım fantastik dünya görselliğinin içine girip orada kaybolmak .
Neden şehirlerin hareketli olduğunu anlamasam da yürüyen bir Londra’nın diğer küçük şehirleri avlaması fikri hoşuma gitti .
Bu havalı bir aksiyon bahanesi olsa da sessizce çalışan politik eleştiri makinesi görmezden gelinemiyor . 
 
Peki bu klişeler dağının etkileyici görselliğinden başka bir şeyi yok mu ?
Elbette var , bir başka kıyamet sonrası filmi olan Mad Max : Fury Road’ın da müziklerini yapmış olan Junkie XL ( Antonius Tom Holkenborg ) burada muazzam bir iş çıkarmış .
Aksiyon yükselirken eşlik eden müzik teması o kadar güçlü ve gaza getirici ki zekanızı bir yere bırakıp perdedeki görsellikten keyif almayı seçiyorsunuz . 
 
Ölümcül Makineler gençler için yazılmış bir bilimkurgu olsa da film halinin yaşı biraz daha küçük , bu yeniyetmeler için çekilmiş bir aksiyon fantastiği ve bildik numaraları tekrarlayarak da olsa vazifesini başarıyor .
Türün gediklisi olmuş seyirciye vereceği pek bir şey yok ancak çocuklar ve gençler filmi sevecektir .
Devam filmini çektirecek kadar başarılı olur mu yoksa görkemli efektlerine rağmen kimseye yaranamayan Altın Pusula ( The Golden Compass ) vakasına mı dönüşür , onu da ilerleyen zamanda göreceğiz . 
 
Dedim ya , fantastik olsun , çamurdan olsun !
Benim gibi Marvel ve DC’nin süper kahraman istilasından sıkılan bünyelere ilaç bile denebilir Ölümcül Makineler için .
Fantastik sinemanın en kısır zamanlarındayız , ortalık taytlı süper manyaklardan geçilmiyorken Aslen bir görsel efektçi olan yönetmen Christian Rivers ( her ne kadar züccaciye dükkanına dalmış bir fil gibi davransa da ) elinden geleni yapmış .
Sizi 2.5 saat boyunca başka bir dünya kurgusuna sürükleyen bu kaçış sineması örneğini mümkünse IMAX versiyonunu gösteren bir salonda izlemenizi tavsiye ederim .
İyi seyirler . 
 
murattolga@gmail.com
