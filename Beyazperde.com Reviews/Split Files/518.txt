Juan Antonio Bayona'nın ismini ilk duyduğumuz çalışması , kendisinin de ilk uzun metrajlı sinema filmi olan Yetimhane ( El Orfanato ) ' ydi .
Guillermo del Toro desteğiyle hayata geçen bu proje , genç sinemacının yönetmenlik becerilerinin küçümsenemeyecek boyutta olduğunu gösteriyordu .
Gerilim atmosferini yaratıp bunu istikrarlı biçimde tırmandırmayı başarabilen bir isim olduğunu düşünmüştük .
Yeni bir Alejandro Amenábar vakasıyla karşılaşmış olabileceğimizi de bir kenara not etmiştik , aralarında büyük yaş farkı olmamasına rağmen .
İspanyol sinemasının bugününü yalnızca Pedro Almodóvar'a emanet etmek haksızlık olacaktı " Yetimhane " nin üzerinden beş yıl geçti ve Bayona'nın yeni filmi Kıyamet Günü ( The Impossible ) geldi karşımıza .
Amenábar'ın üçüncü filminde ulaştığı noktaya ikinci çalışmasında gelmişti Bayona ; uluslararası bir kadroyla İngilizce bir film çekmişti .
Hem de öyle böyle değil , epeyce iddialı bir şekilde dalmıştı uluslararası piyasaya .
Bizim bu filmde ne gördüğümüze , gördüklerimizi nasıl okuduğumuza gelince .
" Kıyamet Günü " , bildiğiniz gibi , 2004'teki tsunami felaketini bir aile özelinde anlatıyor .
Beş kişilik İspanyol bir ailenin gerçek hikâyesini yansıtan film , uluslararası koşulların talep ettiği biçimde aileyi İngiliz yapıyor , başrollere de Naomi Watts ve Ewan McGregor gibi iki önemli simayı yerleştiriyor .
Gerçeklerden yansıyan hikâyelerin tümüyle gerçekiğe tutunmak zorunda olması gibi bir takıntımız yok , dolayısıyla bu tercihleri yadırgamıyoruz .
Bu filmin anlattıkları , söylemeye çalıştıkları arasında bizi en çok çarpanı ‘kurtuluş ' hikâyesi tabii ki .
Aile kavramı üzerine yaptığı aşırı vurgu ve özellikle finaldeki ‘yabancılaştırıcı ' söylemi bir kenara bırakırsak , bu hikâyeden tatmin edici bir sonuç çıktığını söyleyebiliriz .
Ailenin tatil için Tayland'a gelişi , ardından yaşanan tsunami felaketi , anne ile büyük oğlunun birbirlerine tutunarak kurtulma çabaları dört dörtlük .
Özellikle tsunami sırasında yaşananların gerçekliği , izleyeni ‘çamurlu deniz suyu ' içmiş kıvama sokuyor , ki bu bölümdeki teknik düzeyin üst düzeyde olduğunu da belirtelim .
Önüne geleni silip süpüren suda verilen mücadeleyi kusursuz yansıtan bu sahneler , film için bir tür ‘kesintisiz güç kaynağı ' vazifesi görüyor .
Bu sahneleri izledikten sonra düşen tempoya sabretmemizi bu kaynağa borçluyuz .
Anne ile oğul özelinde süregiden hikâyeye baba ile iki küçük oğul girdiğinde epeyce düşüyor filmin ritmi .
Ama bu kez de duygusal titreşimler devreye giriyor ve ailenin bir araya gelmesi için harcanan çabanın ipuçlarıyla idare etmeye başlıyoruz .
Dediğimiz gibi , bu noktadan sonra ‘kurtuluş ' hikâyesi etkisini kaybediyor ve ‘aile ' kavramının yüceliği üzerine bir ‘duygu sağanağı ' alıyor sırayı .
İş bu noktaya gelince , ilk bölümdeki sarsıcı hikâye anlatımı da sekteye uğruyor ve tekdüze bir yapıya terk ediyor yerini .
Yönetmen Juan Antonio Bayona , izleyicinin duygularını zorlayan sahnelerle finale doğru ilerlemeye başlıyor , ailenin eksiksiz bir araya gelmesi için elinden geleni yapıyor .
Onları birbirlerinden tümüyle koparıyor önce , üç parçaya bölüyor , sonra yeniden bir araya getiriyor .
Ancak bu hamlelerin hep beklenen biçimde gerçekleşmesi , dile getirdiğimiz tekdüzeliği destekliyor ve ‘ağlayabilmek ' için seyrettiğimiz bir yöne doğru akıtıyor filmi .
Finaldeki ‘sigorta ' vurgusuysa filmin tahammül edilemeyen tek yanı ; bu vurgu olmadan da hikâyenin tamamlandığı ortadayken , böylesi bir tarcihin kendini göstermesini yadırgıyoruz ister istemez .
Naomi Watts ve Ewan McGregor'dan isimlerini altını dolduran oyunculuklar izlediğimiz " Kıyamet Günü " nün bu anlamda yıldızıysa büyük oğlu canlandıran Tom Holland oluyor .
Küçük aktör , filmin her aşamasında öne çıkıyor , bütün ayrıntılarda yerini alıyor , hikâyenin kırılma noktalarını anlamlandıran karaktere dönüşüyor .
Kimi anlarda abartılı noktalara gitse de , filmi baştan sona taşıdığını söyleyebiliriz .
Sözün kısası , iyi bir film olmuş " Kıyamet Günü " , özellikle ilk yarısındaki mükemmelliğin etkisiyle .
Ağlama ihtiyacı duyanları salonlara davet ettiğiyse bir gerçek .
Kendinizi kaptırırsanız , göz pınarlarınızı kurutma tehlikesi de var !
