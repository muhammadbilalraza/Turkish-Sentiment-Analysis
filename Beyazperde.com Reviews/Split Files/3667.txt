Şu İspanya'nın suyundan mı yoksa toprağından mıdır sinemacılarının başarısı acaba ?
Ya da basitçe çok iyi eğitilmelerinden mi ?
Festivalin ağır topları arasında görülmese de , KoyuLaciSiyahaYakın ( Azuloscurocasinegro ) programdaki en kıymetli keşiflerden biri oldu .
Birkaç yıl önce Şehirde ( En La Ciudad ) adlı filmin verdiğine benzer bir tat sunan bu mütevazı yapım , küçük insan hikayelerinden herkese dokunmayı başaracak bir sinema çıkarıyor .
Tabii herkes derken , sinemadan büyük entelektüel beklentileri olanları bunun dışında tutmak mümkün olabilir .
Ama her insanın özdeşleşebileceği duyguları , sıkıntıları - hiçbir entelektüel gösterişe ihtiyaç duymadan - perdeye aktarmanın saygıdeğer bir yol olduğunu düşünüyorum .
Senaryosunu Julio Medem'le birlikte yazdığı kısa filminin ardından çektiği bu ilk uzun metrajlı sinema filminde Daniel Sánchez Arévalo , kapıcılık yapan bir babanın oğlu olan Jorge merkezinde dönen öyküler anlatıyor .
Babasının mesleğini sürdürmek istemeyen ve eğitimini tamamlayıp kendi yolunu çizmek isteyen Jorge , babasının felç geçirmesi sonucu , ona bakmak ve onun işini mecburi olarak üstlenmek zorunda kalır .
Kurtulmaya çalıştığı yaşamın içine hapsolmuş ve bunu sessizce kabullenmiştir .
Bir yandan dışardan okulunu bitirmiş ve iş aramaya başlamıştır ama hiçbir şirket , kapıcılık yapmakta olan bir ekonomi mezununa iş vermeye yanaşmaz .
Bu esnada , hapisteki ağabeyi kendisinden bir ricada bulunur .
Hapishanede aşık olduğu ve doğum koğuşuna nakledilip rahata kavuşmak isteyen Paula'yı hamile bırakmayı kabul etmiştir .
Ancak bir hastalığı yüzünden bu mümkün olmayacaktır ; dolayısıyla kardeşinden yardım ister .
Jorge'nin çalıştığı binada yaşayan ve öğrenimi için birkaç yıllığına Almanya'ya gitmiş olan çocukluk aşkı da bu sırada geri dönmüştür .
Bu ana çatının yan karakterlerle de zenginleştirildiği film , hayattan beklentilerimiz , hayal kırıklıklarımız ve yetinmeyi öğrenmemiz üzerine .
İlgi çekici ismini , Jorge'nin satın almak istediği fakat parasının yetmediği bir takım elbisenin renginden alıyor .
Babasından kalma ve kendi üstünde sakil duran gri bir takımla iş görüşmelerine giden Jorge , her gün önünden geçtiği mağazanın vitrinindeki bu takımı almanın hayalini kurmaktadır .
Fakat ne kadar indirime girerse girsin kimsenin almaya tenezzül etmediği bu takıma ayıracak parası hiç olmamaktadır .
Siyaha yakın koyu lacivert renkteki bu takım elbise , Jorge için ulaşmaya çalıştığı yaşamın ve kendisini aralarına kabul etmeyen bir sosyal sınıfın simgesidir .
Aynı sınıfsal ayrım kaçınılmaz olarak sevgilisiyle de arasında dururken , hapishane ortamında hayatını kurtarmaya çalışan Paula ile belli bir çekinceyle kurduğu diyalog , hayatındaki bir boşluğu doldurur hale gelecektir .
Çok mu şey anlattım ?
Emin olun daha da derinlikli , incelikli bir film KoyuLaciSiyahaYakın .
Sosyal boyutu da olan ciddi bir insan dramını romantizmle ve sık sık komediyle perçinleyen , gerçekçi bir film .
Popüler olma potansiyeli taşıyan , ciddi dertleri hafif bir tonda anlatan , genç ve deli dolu olduğu kadar olgun ve ağırbaşlı bir film .
Festivalde izlediğim tamamen dolu salondaki seyirciyle de sahici bir iletişim kurmayı başardı .
Yürek burkucu açılışını çıt çıkaramadan izleyeceğiniz , çoğu noktada kahkahalarınızı engelleyemeyeceğiniz , karakterlerini anlayıp tüm zaaflarıyla seveceğiniz bir film çünkü .
Türkiye'de dağıtımcıların bu filme her nedense ilgi göstermeyeceğini kabul edersek , bunları anlatmamın kime ne faydası olacak ?
Hiçbir şey olmasa , gerçekten sinemaya baş koymuş insanlara imkanlarını zorlayıp böyle filmlere ulaşmanın yollarını arama ilhamı veririz belki .
Çünkü İspanyol sinemasının bu damarı , Türk sinemacıların izlemesi ve dersler çıkarması gereken bir şablon sunuyor .
Son derece ucuza mal edilebilecek , iddiasız olma erdemini gösterebilen , seyirciyle iletişim kurması kaçınılmaz ve zengin bir sinema malzemesi içeren filmler bunlar .
Sadece düşük bütçeli , karakter odaklı filmler değil kast ettiğim .
Derdini lafla değil , görsel araçlarla anlatmayı başaran , olgun bir sinema aynı zamanda .
Sinema yapmanın pratiğine dair öğreneceğimiz çok şey var bu İspanyollardan .
