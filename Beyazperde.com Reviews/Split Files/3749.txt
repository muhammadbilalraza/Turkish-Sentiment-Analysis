32. İstanbul Film Festivali’nde “Aşk Kokusu” adıyla gösterilen Olivier Assayas’ın son çalışması “Apres Mai / Mayıs’tan Sonra”nın en problemli yanı “Direniş Günlerinde Aşk” ismiyle vizyona girmiş olması .
Filmi bu şekilde gösterime hazırlayanların , “Direniş Günlerinde Aşk” ismini Gezi Parkı Direnişi’yle film arasında doğrudan bir köprü kurmak için kullandıkları aşikar .
1971 yılında açılan Assayas’ın filminde , 1968 Mayısı’nın doğurduğu siyasi ortamda öğrenci hakları için mücadele veren bir grup liseli gencin hikayesi anlatılıyor .
Özellikle Haziran ayında yazılan birçok yazıda vurgulandığı üzere Gezi Parkı Direnişi ve 1968’te Paris’te yaşanan öğrenci ayaklanmaları arasında bir bağ kurmak mümkün .
Fakat sadece bu bağa dayanarak Assayas’ın filmini “Direniş Günlerinde Aşk” olarak adlandırmak , izleyenlere kitabı kapağına göre değerlendirme fırsatını vermekten başka bir şey değil bana göre .
Filmi tarafsız bir biçimde irdelemeyi bırakın , izlemeyi bile imkansız kılan bu ismin yarattığı çağrışımlar sinema deneyimi açısından oldukça zorlayıcı .
Çünkü hikayenin henüz daha ilk dakikalarda yersiz olduğunu bile bile , istiyorsunuz ki film , size başkalarının hikayesini değil kendi ülkenizin hikayesini anlatsın .
Ancak çok kısa bir zaman içinde anlıyorsunuz ki kitabın içi kapağından çok farklı .
Bu nedenle , yazının geri kalanında Olivier Assayas’ın filmini , “Aşk Kokusu” adıyla anmayı tercih edeceğim .
Seyircilere izleyecekleri hikayenin 1971 yılında Paris’te geçtiğini haber veren yazılı bir bildiriyle açılan “Aşk Kokusu”nun bu vurgusu bir dönem filmi olma iddiasını beraberinde getiriyor .
Böylelikle izleyenlerde Assayas’ın , geleneksel anlatım yöntemlerine başvurarak dönemin ruhunu ve siyasi ortamını tüm sahiciliğiyle gözler önüne sereceği beklentisi oluşuyor .
Fakat film , bildiri dağıtımı ve eylem planı çalışmaları , sokak protestoları ve polis saldırısı görüntülerini aktüel kamera hareketleri ve hızlı geçişlerle harmanlayarak sokakların durumunu bir aksiyon filmi edasıyla on dakikada özetliyor .
Beklendiğinin aksine “Aşk Kokusu”nun siyasi derinliği ne yazık ki bundan öteye gitmiyor .
Aslına bakarsanız , filmin esas amacı bu hareketli giriş bölümünün ardından karakterlerin özel hayatlarına odaklanarak hikayesini devam ettirmek .
Bununla beraber , öykünün merkezinde yer alan politik lise öğrencisi Gilles’in ve yakın çevresinin iç dünyasını ve gündelik hayatını dönemin sosyal , kültürel ve siyasi ortamından bağımsız olarak gözler önüne sermek pek mümkün değil .
Dolayısıyla “Aşk Kokusu , ” Gilles ve arkadaşlarının lise son sınıfın yaz tatilinde hayatlarına yön verirken yaptıkları tercihleri her biri ayrı birer filme konu olacak kadar çok katmanlı farklı politik söylemlerle desteklemek zorunda kalıyor .
Fakat ne yazık ki çok fazla söz söylemek isterken kakofoniye dönüşen ve giderek yüzeyselleşen bu politik duruş , ne karakterlerin ne de hikayenin gelişimini yeterince besleyemiyor .
1955 doğumlu Fransız yönetmen Olivier Assayas’ın kendi gençlik yıllarından izler taşıdığı söylenen “Aşk Kokusu”nda , varlığını her daim hissettiren kamera ve kurgu tekniğinin de izleyenleri bir hayli zorladığını söylemek mümkün .
Seyredenleri karakterlerin duygu ve düşünce dünyasından neredeyse bilinçli olarak uzak tutan bu tercih , oyuncuların mesafeli performanslarının da katkısıyla seyredenlerle öykü arasına bir duvar örüyor sanki .
İlk kez bu filmle kamera karşısına geçen Gilles rolündeki Clément Métayer’ın kendisini kameraya bakmaktan zor alıkoyuyormuş gibi duran performansı ise izleyenlerin hikayenin içine girmelerini daha da güçleştiriyor .
Assayas’ın gençlik anılarını tam da hafızasında kaldığı şekilde parça parça bir araya getirerek , bazı sayfaları eksik bir günlük gibi kurguladığı hissini veren “Aşk Kokusu , ” bir anlamda yönetmenin lise yıllarındaki arkadaş çevresiyle ayrı yollara gitmesinin öyküsü .
Politik tercihlerin ve yaşam mücadelesinin bir dönemin gençliğini nasıl farklı şekilde yönlendirdiğini vurgulamayı amaçlayan film , teorik olarak manidar bir anlatıma imza atmış olsa da seyircilerle arasında arzu edilen gönül bağını kuramayan bir yapım ne yazık ki .
Arzu edilen gönül bağını kuramıyor derken , filme verilen “Direniş Günlerinde Aşk” adının da bu gönül bağına fazlaca anlam yüklememize neden olduğunu ve “Aşk Kokusu”nun mesafeli anlatımına mesafe kattığını unutmamakta yarar var .
