Asteriks benim gibi yaşı kemale erenlerin pek bir sevdiği çocukluk kahramanlarındandır .
Frankofon çizgi romanın önemli bir temsilcisi olan bu sevimli ve hınzır Galyalılarla çok uzun yıllardır birlikteyiz .
Hala eskimeyen bu eğlencenin yeni filmi Asteriks ve Oburiks Gizli Görevde , bayram tatili haftasında sinemalarımızda gösterime giriyor .
Galyalı Asteriks'in Maceraları , René Goscinny'nin yazdığı , Albert Uderzo'nun çizdiği muzip bir seri .
Asteriks ve arkadaşlarının maceraları ilk kez 1967 yılında Galyalı Asteriks adında bir animasyon olarak filme çekildi .
Çizgi romanın tüm hınzırlığını ve aksiyonunu taşıyan bu yapımın ardından tam 7 animasyon filmi daha geldi .
19 yılında aralarında Gérard Depardieu , Roberto Benigni , Laetitia Casta gibi hayli ünlü Fransızların yer aldığı bir kadro ve Fransız sineması için rekor sayılabilecek bir bütçe ile çekilen Asteriks & Oburiks Sezar'a Karşı ( Astérix et Obélix contre César ) ile Asteriks de ete , kemiğe bürünmüş oldu .
O filmden bu yana yapılan tüm Asteriks filmlerinin asıl amacı , çizgi romanın karikatüre varan abartısını gerçek oyuncularla perdeye taşıyabilmek .
Gerard Depardieu'nun canlandırdığı Oburiks ( çizgi romanda Hopdediks olarak bilinir ) karakterinin başarısı , verilen çabanın boşa gitmediğini ispatlıyor .
2002 yapımı Asteriks ve Oburiks : Görevimiz Kleopatra ( Astérix et Obélix : Mission Cléopâtre ) ve 2008 yılında çekilen Asteriks Olimpiyat Oyunları'nda ( Astérix aux Jeux Olympiques ) filmlerinden sonra bu kez Fransızların pek sevmediği İngilizlere , alayla karışık bir zeytin dalı uzattıkları Asteriks ve Oburiks Gizli Görevde filmiyle bir kez daha Galyalılarla birlikteyiz .
Peşinen yazayım , şimdiye kadar izlediklerim içinde beni en çok eğlendiren Asteriks macerası , bu oldu .
Asteriks ve Oburiks'in , yanlarına şefin yeğeni olan aklı bir karış havada Kuduriks'i alarak İngiltere topraklarında giriştikleri bu macera , özellikle sinema tarihine yapılan keyifli göndermelerle dikkati çekiyor .
Buradan bakarsak filmde bir sinefil için paha biçilemez anlar var .
Yıldız Savaşları : İmparator ( Star Wars : Episode V - The Empire Strikes Back ) , Otomatik Portakal ( A Clockwork Orange ) ve 300 Spartalı ( 300 ) gibi popüler örnekler zekice ti'ye alınmış .
Tabii film izlerken keyif almak için ille de gönderme avcısı olmak zorunda değilsiniz .
Neyse ki Asteriks ve Oburiks'in herkese yetecek kadar eğlencesi var .
Ekibimiz İngiliz topraklarına girdikten sonra iki kültürün çarpışmasıyla ortaya çıkan komik durumlar ve İngiliz yaşam tarzının abartılı bir komedi malzemesine çevrilmesi keyifli bir seyire yol açıyor .
Asteriks , Oburiks ve Kuduriks'den oluşan üç Galya komandosu , İngilizleri Roma ve Norman işgalinden korurken seyirci de dahil herkesi kafaya alıyor ancak bunu öyle naif bir şekilde yapıyorlar ki ister istemez çocukluğunuzda , ekmek arası domates - peynir eşliğinde okuduğunuz çizgi romanların tadı geliyor damağınıza .
Bu kadar eskimiş bir çizgi romanın hem eğlencesini hem de özünü korumak gerçekten büyük başarı diye düşünüyorum .
Uzaktan bakıldığında , Asteriks'in serüvenleri modası geçmiş , sıkıcı maceralar olarak görülebilir ancak bu kahramanların yeni nesil sinema seyircisini eğlendirebilme kabiliyetlerinden zerre şüphe etmeyin .
Film , efekt başarımı anlamında yine Fransız sinemasının yüzakı işleri arasında yer almayı hakediyor .
Fransızların rahat beden dilinden beslenen oyunculukları , izlemek de eğlenceli .
Altyazıdaki yerelleştirme unsurları ise komediyi yükseltmiş ancak finale doğru ölçünün kaçırıldığını düşünüyorum .
Dublajlı halinde de böyle olacaktır sanırım .
Türkiyeli sinema seyircisi bu numaralardan hoşlanıyor , aslında ben de severim .
Bayram tatilinde her yaştan insanın birlikte izleyebileceği , doğru mesajlar veren sevimli bir komedi Asteriks ve Oburiks Gizli Görevde .
Gönül rahatlığıyla tavsiye ediyorum . murattolga@gmail.com / twitter . com / murattolga
