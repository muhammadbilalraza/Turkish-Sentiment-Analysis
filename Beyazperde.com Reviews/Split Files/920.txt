The Boy , ülkemizde oldukça gecikmiş vizyonuyla bu hafta gösterimde …
Baştan yazıyorum ; filmi sevdim , hem de bir çuval inciri berbat eden sözüm ona ters köşe finaline rağmen çünkü The Boy korku - gizem sinemasında düşkünü olduğum tüm elementlere sahip bir film .
Yabancı genç bir kadın , İngiltere kırsalında “hikayelerden çıkmış gibi” duran bir ev , tekinsiz ev sahipleri ve başkarakterle birlikte seyirciyi de eline geçiren sonu gelmez bir manipülasyon .
Daha ne isterim ! 
Hele de bunlar şık bir şekilde işleniyorsa …
The Boy , oyunculukları ,   sanat – görüntü yönetimi ve kurgusuyla her anında iyi bir film izlediğiniz hissini veriyor .
Geçtiğimiz hafta gösterime giren gişe bombası Korku Seansı 2’nin aksine ani sıçratmalarla değil hikâye boyunca devam eden atmosferik bir tekinsizlik hissiyle yaratıyor gerilimini ki benim de çocukluğumda izlediğim o muhteşeme Hammer , Amicus filmlerinden beri sevdiğim yöntem budur . 
Filmin ilginç ama bilindik bir hikâyesi var ; Amerikalı genç ve güzel bir dadı olan Greta ( Lauren Cohan ) , İngiltere'nin kırsalındaki çimen kokulu bir köyde 8 yaşındaki bir erkek çocuğuna dadılık yapmayı kabul eder .
Ancak ortada acayip bir durum vardır çünkü bakıcılık yapacağı çocuk gerçek boyutlarda bir porselen bebektir .
Aile , 20 yıl önce kaybettikleri çocuklarının acısını hala üzerinden atamamıştır .
Acısından delirmiş ama sakin görünen aile ile kalmaya ve porselen bir bebeğe bakıcılık yapmaya devam eder .   Ayrıca uyması gereken katı kurallar bulunmaktadır .
Ne var ki Greta aşırı meraklı bir korku filmi karakteridir , kuralları çiğner ve oyuncak bebek hayatının kâbusu olur . 
Peki , bunlar yıllardır izlemekten bıktığımız klişeler değil mi ?
Evet , öyle ancak korku sinemasında bir devrim yapmak artık çok zor , “iyi film” dediklerimiz , buna James Wan üretimleri de dâhil , klişenin iyi uygulanmış halleri …
Oyuncak bebek hikâyeleri iyice sömürülerek tüketileli yıllar oldu ama Annabelle ile bu alt tür yeniden yükselişe geçti .
Bir sürü filmde avanak Amerikalıların başına İngiltere’nin soğuk ve sisli ikliminde dehşetengiz olaylar geldi , bunlardan kolayca liste bile yapılabilir , hemen bir örnek : An American Werewolf in London .
Taksiden inip koca ve tuhaf bir malikâneye baktığınızda da hemen anlıyoruz ki başınız büyük belada !
The Boy’un hikâyesinin tahmin edilebilirliği yüksek , belki de bu final seçimi o yüzden ama keşke klişelerinden vazgeçmeden ilerleseydi ama ani makas değişikliklerinden ve sürpriz sonlardan hoşlanan seyirci bundan çok hoşlanacaktır . 
The Boy’un yönetmeni William Brent Bell , averaj bir korku filmi yönetmeni ancak önceki işlerinden daha eli yüzü düzgün , iyi paketlenmiş bir filmle çıkmış bu kez karşımıza , bunda son dönem İspanyol korku - gerilim filmlerini anımsatan gizem yüklü senaryonun da payı var elbette .
Oyuncu yönetimi de oldukça başarılı .
Başroldeki The Walking Dead yıldızı güzel Lauren Cohal ve Rupert Evans abartılı olmayan performanslarıyla filmi sürüklüyor . 
Son paragrafta ; bu büyük beklenti yaratmayan ama hiç de fena olmayan ve merakla izlenen bir korku - gerilim filmi , türün meraklıları filme daha büyük ilgiyle yaklaşacaklardır .
Keşke vizyonu bu kadar gecikmeseydi .
İyi seyirler … 
murattolga@gmail.com
