Orijinal ismiyle tamamen alakasız bir Türkçe çeviriye sahip olan Vahşet Partisi , çok klasik bir " gençler eğlenmeye giderler ve her biri tek tek ölür " filmi .
Cem Yılmaz'ın bu konudaki esprilerini bilenler bilir , gençler kampa giderler ve en şişman en gözlüklü olan önce ölür , merdivenden inen hemen ölür , bahçeye çıkan ilk önce ölür . gibi espriler yapar .
Bu film neredeyse tamamen bu klişelere yaslanmış diyebiliriz .
Orijinal ismiyle müsemma , filmde herkes Mandy Lane'nin peşinde .
Bir kolejde başlar film , yaklaşık 16 yaşlarının baharını yaşayan , akılları fikirleri içki , seks ve eğlencede olan beyinleri gerçekten boş gençler .
Mandy Lane , sarışın bir güzel .
Bakire olduğu konuşuluyor okulda , her erkeğin hayali onunla birlikte olmak .
Ama kimseye şans vermiyor diye konuşuluyor arkasından .
Zevkler ve renkler tabii ama bana soracak olursanız , okulda ondan daha güzel kızlar da var .
Ama bu kızda bir şey var .
Bir gizem !
Kendini ona beğendirmek için türlü şebeklik yapan erkeklerden biri bu uğurda can bile verir .
Bu kötü kazadan sonra arkadaş çevresini değiştirmeye çalışan Mandy Lane , bir grup yeni arkadaşla , şehirden uzakta bulunan bir çiftlik evine gider .
Gruptaki erkeklerin amacı bellidir .
Fakat gece olunca , evden bir şekilde uzaklaşan gençler birer birer geri gelmemeye başlar .
Çiftlikte görevli , yakışıklı Garth , yönetmenimizin , ondan şüphelenmemizi istediği şekilde karanlıkta bir anda beliriverir sürekli .
Bu tarz gerilimlere alışkın olan seyirci ise , demek ki katil Garth değil diyerek hemen onu eler .
Zaten katilin kim olduğu filmin sonuna saklanmamıştır , bir süre sonra açığa çıkar ve pek de şaşırtmaz .
Ama itiraf edelim , filmin sonlarına doğru beklenmedik sürprizler hazırlamıştır bize yönetmen ve senarist .
Hazırlamıştır hazırlamasına da , birçok soru işaretini de bizimle birlikte bırakmıştır .
İnanılmaz soğukkanlı ve dehşet saçan iki katilimiz var ve bunlar genç insanlar ama bu kadar vahşet bir insanın içinden neden çıkar ?
Bu sadece gençlik , kıskançlık veya aşk , tutku , saplantı gibi sebeplerle açıklanacak türden bir vahşet değil ikisi için de .
Bu iki insanın da insanları hiç acımadan hiç düşünmeden kıtır kıtır doğrayabilmeleri için başlarından trajik bir olay geçmiş olmasını veya sağlam bir kinle dolmuş olmalarını bekliyorsunuz ama işte burası boş kalıyor .
Sanki bu insanlar hobi olsun diye , biraz öfke duydukları herkesi öldürebilir , hatta sonra kendileri dahi ölmek isteyebilir .
Eğer senaryonun bu kısmı biraz daha doldurulsaymış , film çok daha inandırıcı olacak , çok daha etkileyecekmiş seyirciyi .
Ama bu şekilde kaldığında , " gençler kampa gider ve teker teker ölürler " filminin ötesine geçemiyor ve kendini fazla ciddiye alan ama aslında o kadar da ciddi olmayan bir film haline geliyor .
Teknik açıdan başarılı açılar , gerilimi arttıran efektler kullanılmış olduğunu söyleyebiliriz .
Özellikle gençlerin evde eğlenirken içki ve başka maddeler kullanmaları sonucunda kafalarının yerinde olmaması hallerinde , bizi de sarhoşluktan gözlerimiz iyi görmüyormuş gibi hissettiren efektler ve diğer sahnelerle geçişler oldukça başarılı olmuş .
Ama bu , filmin başarısızlığını kapatamamış .
Başlarken filmin adının üzerinde kan efektleri damla damla akarken , bitişinde " sealed with a kiss " çalması ve oyuncuların fotoğrafları ve isimleri geçerken renkli görseller kullanılması ise çok uyumsuz olmakla birlikte bitişinde sanki bir Tarantino havası estirilmeye çalışıldığını düşündürüyor .
Gerilim severlere yeni bir şey vermeyecek , ortalama bir film .
