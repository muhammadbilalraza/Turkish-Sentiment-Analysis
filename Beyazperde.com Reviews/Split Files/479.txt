İngiltere’nin meşhur gansterlerinden Kray Kardeşler nihayet beyazperdedeki yerlerini aldı , ancak sonuç umulduğu gibi olmadı … 
24 Ekim 1933 doğumlu ikiz kardeşler Ron ve Reggie Kray , dünya şuç tarihine isimlerini yazdırmış 2 karakter .
60’lı yılların İngiltere’sinde Londra’nın Doğu yakasını hakimiyetleri altına alan ve kurdukları suç şebekesiyle efsaneye dönüşen gangster kardeşler , güç , ün ve paranın getirdiği bir tanrı kompleksi ile kendi sonlarını da getirmişlerdi .
Ancak bu durum efsanelerinin unutulmasını değil , tam aksine , daha da fazla yayılmasını sağladı .
Haklarında çekilen türlü belgesellerin ardından Tom Hardy başrolü ile beyazperdede yerini alan Legend filmi de bunlardan biri . 
Tom Hardy’nin oyunculuğuyla beğeni topladığı yapım 60’lı ve 70’li yılların suç dünyasına dair ufak bir aralık sunsa da , film temel olarak ikilinin özel hayatlarına odaklanıyor .
Kardeşler arasındaki çekişme , Reggie’nin şoförünün kız kardeşi Frances ile olan ilişkisi ve Ron’un giderek kötüleşen paranoid şizofrenisini ön plana çıkartan yapımın yönetmenliğini ise Salt’ın Oscar ödüllü senaristi Brian Helgeland üstleniyor .
Filmin senaryosuna da imza atan Helgeland’ın dayanağı ise John Pearson imzalı The Profession of Violence kitabı oldu . 
Filmin başrolünde iki kardeşi de canlandıran Tom Hardy’yi görüyoruz .
Stres altında yavaş yavaş parçalanmakta olan büyük kardeş Reggie ve eşcinselliğiyle eleştirilse de şiddet düşkünlüğü sebebiyle dehşet saçan küçük kardeş Ron’u ayrı ayrı canlandırma işinin altından başarıyla kalkan oyuncuya , Reggie’nin büyük aşkı Frances rolünde narin yıldız Emily Browning eşlik ediyor .
Gangsterleri yakalamaya ant içmiş olan ve en sonunda amacına ulaşan Scotland Yard dedektifi Nipper Read rolünü ise Christopher Eccleston üstleniyor .
Filmin oyuncu kadrosunda Paul Bettany , Chazz Palminteri , David Thewlis ve Colin Morgan gibi beğeni toplayan isimler de bulunuyor . 
Filmin müzik seçimleri her ne kadar başarılı olsa da senaryosu özel hayat üzerine kurulmuş olduğu için filmin sıkıcı bulunması ihtimali mevcut .
Frances’in film boyunca çektiği çile ise özellikle bir gangstere aşık olmamak için 10 sebep listesi gibi …
Gangster filmi diye düşünüp aksiyon bekleyerek sinema salonlarına giden seyirciler için film bir hayal kırıklığı yaratabilir .
Kendi zaman aralığını gerek kıyafetler , gerek mekanlar açısından başarılı yansıttığı söylenebilecek olan yapımda en büyük soru işaretini ise uzun bir dönemi işlerken zamanın geçişine yönelik işaretleri es geçmiş olması .
Birbiri ardında hızla geçen dönemleri takip edebilmek için seyircinin ekstra dikkat etmesi gerekiyor . 
İki kardeş arasındaki dinamikleri ve Ron’un mental kırılganlığını ise başarıyla beyazperdeye yansıtan film gangster biyografik yapımları dalında Martin Scorsese imzalı Sıkı Dostlar’a yaklaşabilecek bir yapım olmasa da , içerdiği dram ve psikolojik altyapı sebebiyle es geçilmemesi gereken bir yapım .
