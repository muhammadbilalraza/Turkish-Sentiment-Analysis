Daha 80'lerde , her yerinden hormon fışkıran şımarık gençlerin maskeli bir manyak tarafından katledilmesini görmekten gına gelmişti ama korku sinemasının bu popüler alt türünü , 80'lerde Elm Sokağı ve 90'larda Scream / Çığlık serisi ile defalarca şekillendiren sinemacılardan biri olan Wes Craven'in son işine kayıtsız kalamazdık .
Öyle de oldu .
3D fırtınasının ortasında yakalandığımız bu teen - slasher'a , burun acıtan , ağır Xpand gözlüklerimizi takarak seyirci olduk .
Senaryonun getirdiği bir yenilik yok : Riverton adlı sessiz , sakin bir Amerikan kasabasında lanetli bir 1994 yılı geçirilmiş ve Abel Plonkov adlı şizofren bir aile babası , alamet - i farikası olan bıçakla tüm ailesini katletmiştir .
O gece doğan ve " Riverton 7'lisi " olarak bilinen yedi çocuğun kaderi 16 yıl sonra " Karındeşen " in yarattığı terör yüzünden birleşecektir .
Bir slasher * ' dan , algımıza yeni kapılar açmasını beklemiyoruz elbette , oyalayıcı bir seyirlik olması yeterli .
Böyle düşünürsek , Satılık Ruh'da da , başlarda işler yolunda gidiyordu aslında .
Konusundan anlaşılacağı üzere , aynı geçmişe sahip bir grup genç , herkesin bildiği ama kimselerin dillendirmediği sırlar , 16 yıl önce önüne çıkan herkesi katletmiş manyak bir katilin , bir eğlence ikonu haline getirilmesi gibi 80'lerden gelen tüm beslemeler , bizi o yıllara götürüp " bakın biz zamanında böyle esaslı filmler izlerdik " havasını atmamıza sebep olacakmış gibi duruyordu ama ne olduysa , film 20. dakikasından itibaren tüm motorlarına kuş kaçmış uçak gibi alçalmaya başladı ve daha finale epey bir varken yere çakıldı .
Sonrası bir zamanlar çektiği filmler sebebiyle kültleştirdiğimiz bir sinema adamının parçalanmış filminin enkazına acıklı gözlerle bakmak gibiydi .
Slasher filmlerinin en büyük numarası , sevişgen gençleri öldürmek için kendini adamış manyak katilin her karakteri ayrı bir yaratıcılıkla öte tarafa göndermesidir .
Satılık Ruh'da ise en sıradan slasher'da daha iyisini görebileceğiniz sıkıcı ve öylesine çekilmiş katletme anları mevcut ki , düşük yaş grubuna da bilet satabilmek için çabalanmış gibi duruyor .
Eğer öyleyse hiç olmadı bu !
Düşünülerek yapılmamıştır elbette ama " Karındeşen " maskını takan katil ne zaman görünse , rock şarkıcısı ve Halloween filmlerinin yönetmeni Rob Zombie geldi gözümün önüne .
Filmde hoşuma giden ender şeylerden biri buydu .
Bir diğeri de filmin başlarında , kötü oyunculuktan beslenen ama kasıtlı yaratılmış parodi havasıydı ki o potansiyel sonuna kadar sömürülmüş olsa kült fabrikası bir yönetmenden , şahane bir film izliyor olabilirdik .
Satılık Ruh'un neden 3D olarak gösterildiğine dair en ufak bir fikrim yok .
Hiçbir anında bu teknolojiye ihtiyaç duymayan ve nimetlerinden de faydalanamayan bir iş çıkmış ortaya .
Bir zamanlar , yurtdışından gönderilen akraba kartpostallarından daha fazla derinlik içermeyen , 3D ne çıkarsa tüketmeye yemin etmiş seyirciyi hedefleyen bir tuzak sadece . Wes Craven ismi ve 3D marifetiyle pazarlanacak ve bu yüzden hatırı sayılır gişe yapacakmış gibi duran Satılık Ruh , herhangi bir yönetmenin çektiği , herhangi bir korku filminden daha fazlası değil .
Gırtlağına kadar klişelere batmış bu filmi , jaluzi arkasında manyaktan saklanma sahnesi bile var , çekmek için özel bir yeteneğe gerek yok ama seyretmek için biraz sabır gerek .
Ancak , seyredecek başka bir film bulamazsanız ve " slasher olsun çamurdan olsun " diyenlerdenseniz tavsiye edebilirim .
Twitter : murattolga * Slasher : İnsanların katledilmelerini ya da korkunç ölümlerini gösteren korku filmlerine denir .
70'li yıllarda ortaya çıkan bu film türü 80'li yıllarda altın yıllarını yaşamıştır .
Slasher filmlerinin de bir alt türü vardır .
Bu tür ilgi çektiği için ortaya çıkmıştır .
Bu alt türün adı ise " Teen - slasher " dır .
Teen - slasher , gençlerin öldürüldüğü ya da öldüğü filmlere denir . ( kaynak : Wikipedi )
