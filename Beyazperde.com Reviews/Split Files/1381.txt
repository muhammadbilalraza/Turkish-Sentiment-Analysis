Herkesin dört gözle beklediği , fragmanı ile bizi meraklara düşüren film Küçük Kıyamet artık izlenebilir kıvamda ve beyazperde . com okuyucularının bu filmi uzun süre tartışacağına şüphem yok .
Neresi beğenilir , neresi beğenilmez karşıtlığına girmeksizin söylemem gerekiyor , Küçük Kıyamet üzerinde konuşulmayı bolca hak eden bir film , çünkü Taylan Biraderler Türk Sineması adına adım adım yeni birşeyler yapıyorlar ve nasıl yaptıkları bizim için önemli olmalı .
Bu sene izlediğimiz ve iyi filmler olarak değerlendirebileceğimiz Türk filmleri mevcut , ama Küçük Kıyamet’te şeytan tüyü var diyebiliriz , bir başka telden çalıyor ve Batı Sineması ile Türk Sineması arasında kesinlikle önemli bir köprü görevini görüyor .
Bu farklılığın arka planında filmin hazırlık aşamasında düşünsel deneyselliğin peşinde olan yönetmen ( ler ) olduğunu düşünüyorum .
Ve aynı türden bir sorgulayıcı mekanizmanın kendisini filmde de hissettirdiği oldukça bariz .
O yüzden de ortaya çıkan sonuç , böyle bir yaklaşımın filmin kendisine ne kadar büyük kazanç sağladığının bir aynası gibi .
Kendi yaklaşımından , fikirlerinden hoşnutluğu değil , elindeki malzemeden ne kadar daha iyisini ya da farklısını çıkartabilirimi ön plana koymanın en naif , ama bir o kadar da etkileyici hali bu filmde görülebiliyor .
Nasıl mı görülüyor ?
Filmin içine sinmiş bir yoğunluk sayesinde .
Tüm bu hazırlık aşaması filmi sarıp sarmalayan bir duygu ve bir vizyon oluşturmuş adeta ve bu içinde yüzebileceğiniz bir yoğunluk .
Film ile belki tartışabileceğimiz ve daha iyisi olsaydı keşke diyebileceğimiz birçok şeyi de ilginç bir şekilde yutuyor bu yoğunluk .
Bunun sebebinin de bence gerçekten yönetmeyi ön planda tutmuş yönetmenler ile bu işi biz yapıyoruz demekten çok , bu işi nasıl yapabiliriz diyen bir ekibin ve oyuncu kadrosunun uyumlu birlikteliği olmalı diye düşünüyorum .
Yönetmenin vizyonunun ve elde etmek istediklerinin ekibe sızabilmesini , Türk Sineması’nın başarısındaki en önemli engellerden birisi olarak değerlendirirsek eğer ( özellikle büyük bütçeli filmler açısından ) , bu filmin bunu aştığı gayet açık ve seçik .
Adım adım dokunmamızı istediğimiz duyguyu ören film , görselliği aşabilmesi ile gerçekten takdiri hak eden bir örnek .
Bu açıdan da herhangi bir türe oturtmanız zor bu filmi .
Belki de bu yüzden de çok başarılı .
Özellikle Hollywood’da yapılmış bir tür filminin uygulaması gereken altyapı yapboza uğratılmış sanki .
Bir psikolojik gerilim filmi çekmek yerine ve germek yerine , adeta gerilmenin kaynağına giden ve bu duygulardan yola çıkarak bir film yapmış Taylan Biraderler .
Bu sayede bize ve bizim kültürümüze ait , büyük bir deprem felaketinden sonra hepimizin hissettiği duygular tüm film boyunca sanki yüzümüze vuruluyor , bu duygulardan ve kendi gerçeklerimizden kaçamayacağımız ince ince işleniyor .
İşin ilginç tarafı bize oldukça yakın gelen bu duygusal görsel dil , oldukça Batılı görünen ve yaşayan bir ailenin aracılığı ile , yine Batı Sineması tarafından üretilmiş bir hikayelendirme stili ile bir araya getirilmiş ve bundan olabildiğince etkileyici bir sonuç elde edilmiş .
Kanımca Okul’da başlattıkları bu türden bir yaklaşımı ya da deneyi bir adım daha ileri götürmüşler Taylan Biraderler .
Onlara duygu olarak çok yakın olan bir yerden ( bizden ) hikayeyi , onlara düşünsel olarak çok yakın ve birçok üretimine hayran oldukları yerin ( ötekinin ) yaklaşımları ile birleştirmek bu yönetmenlerin serüveni gibi .
Bu açıdan bakıldığında beraber çalıştıkları yabancı sanatçıların da ( filmin müziğini yapan Kevin Moore ve filmin görsel danışmanı Jeffrey Baykal Rollins ) ' biz'e çok yakın gelen ve ' biz ' ile oldukça uyumlu işler çıkarmaları şaşırtıcı olmasa gerek .
