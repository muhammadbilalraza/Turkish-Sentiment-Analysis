Grindhouse projesine oyun bozanlık karıştı .
Güya ' İki Film Birden ' mantığında iki orta metrajlı film izleyecektik .
B - movie ve istismar sineması örnekleri gösteren ' Grindhouse ' kültürü bizde yaygın olmadığı için olsa gerek , sahte fragmanlardan arındırılmış ve ikiye bölünmüş bir Grindhouse projesi izliyoruz .
Yani ' bunların ikisi ancak bir film eder ' , ' ilkinde gerildim ama ikincisi çok eğlenceliydi ' gibi ' keyifli ' şeyler söyleme şansımız yok .
Halbuki projeyi ikiye bölen zihniyet , en azından Türk izleyicisinin ' 2 Süper Film Birden ' alışkanlığı olduğunu bilseydi , belki şişirilmiş tek film yerine , yağsız iki film alma şansımız olabilirdi .
Ne iyi olurdu !
Aslında , Quentin Tarantino da çaktırmadan bize iki film birden göstermeye çalışıyor .
Dublör Mike’ın farklı bölgelerde geçen sadist serüvenleri iki farklı hikayede karşımıza çıkıyor .
İlkinde Dublör , yerel bir Dj ile arkadaşlarından oluşan bir kız grubunu , ölüm geçirmez arabasıyla adeta havaya uçuruyor ve sadece burnu kanayarak olaydan sıyrılıyor .
İkinci öyküde ise benzer bir kız arkadaş grubunu kült bir arabayla test sürüşü yaparken izliyoruz .
Dublör bu defa bu grupla eğlenmeye karar verince , bir güzel dersini alıyor .
Ölüm Geçirmez’in ilk hikayesi tam anlamıyla 70’lerin istismar filmlerinin izinden gidiyor .
Klasik ' manyak ' seri katil filmlerine özgü , tekinsiz gece atmosferi , klostrofobik mekan , ıssız ve karanlık yollar , kısa kaçamaklar ve bir dolu klişe filmden eksik olmuyor .
Üstelik filmin görüntü yönetmenliğini de üstlenen Tarantino , ortalama görüntü çalışmasıyla ve arızalı , kekeme kurgusuyla bu duyguyu güçlendiriyor .
Fakat daima senaryolarıyla övülen ( ve övünen ) Tarantino , hikaye boyunca izleyiciyi çok da cazip olmayan diyaloglarla ve tekrar eden görüntülerle ( plaklar ) oyaladığı için izleyici ister istemez , Dublör’ün bir an önce harekete geçmesini arzuluyor .
Müthiş çarpışmayı gördüğümüzde ise , hınzır sinemacının amacı ortaya çıkıyor .
Filmin öncesinin ucuz ve retro atmosferini bir anda dağıtan , iyi çekilmiş , rahatsız edici bir çarpışma karşılıyor izleyiciyi .
Tarantino’nun adeta sinema tarihinin ünlü çarpışma sahnelerine meydan okuduğu , istismar filmlerinde pek görme imkanı bulamayacağımız türde ' klas ' bir kaza bu !
Bu sahnenin ardından , daha ' Tarantinesk ' olan ikinci hikaye başlıyor .
Yönetmen , ikinci hikaye için istismar sineması klişelerini kısmen güncelliyor ve bu defa olay örgüsü ve diyalogları daha tanıdık gelmeye başlıyor .
Fakat Dublör’ün ünsüz ' yıldızlara ' bulaşmasının ardından gelen uzun takip ve kovalamacalar bile bu bölümü sıkıcı olmaktan kurtaramıyor .
Tarantino’nun ilk hikayede bir tişört resmiyle hatırlattığı Russ Meyer’ın kulaklarını çınlatan final tüm filme noktayı koyuyor ve filmin dudak ısırtan katili Dublör Mike , kararlı kız grubu tarafından nakavt ediliyor .
70’lerin istismar filmlerine ilgi duyan , Midnight Movies gibi belgeselleri ağzı sulanarak izleyen , az bulunur çalışmaları toplayan fragman DVD’lerini takip eden b - movie meraklısı izleyicilerin Ölüm Geçirmez’den keyif alacaklarına şüphe yok .
İlk hikaye ciddi ciddi belli anlarda o filmlerin atmosferini yakalamayı başarıyor ve başarılı bir ' taklide ' dönüşüyor .
İkinci hikaye ise yönetmenimizi eski formuna döndürmeye çalışıyor .
Tarantino ilk hikayenin temsil ettiği sinemanın bir anti - tezini sunuyor ve çok sevdiği intikamcı kadın filmlerine göz kırpıyor .
Ucuz Roman’ın pulp romanları tersyüz eden avangard tavrından eser yok tabii ama yine de Tarantino kendi tarzını ortaya koyuyor .
Fakat bu iki saatlik eğlencenin ciddi bir problemi var : Yıllarca yapımcı kurgusuyla gösterilen bir film , nihayet ' Yönetmenin Kurgusu ' yapma şansına erişen bir yönetmenin eline geçmiş gibi .
Üstelik bu yönetmen elindeki fazla malzemeyle filmine yeni değerler kazandıracağına fazla inanmış gibi .
Bu haliyle , iki serüvenli yapısına rağmen ağır ve hantal bir film var karşımızda .
Üstelik diyaloglar eski Tarantino metinlerinin çok gerisinde .
Keyif aldık almasına , ama keşke ' istismar edilmiş ' yapımcı kurgusuyla ve Robert Rodriguez’in filmiyle birlikte izleyebilseydik .
Belki o zaman , ' işte bu ikisi süper bir film eder ' diyebilirdik .
Galiba , bir istismar filmini ' Yönetmenin Kurgusu ' ile tanımak biraz sıkıcı .
Türün doğasına aykırı !
