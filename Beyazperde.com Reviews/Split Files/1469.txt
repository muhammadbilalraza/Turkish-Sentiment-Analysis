Ülkemizde vizyona girmesi 4 yıl gecikmiş olan Hep Seni Aradım , 1996 yapımı L'Apartement filminin bir yeniden yapımı .
Chicago'nun bir mahallesi olan Wicker Park , ana karakterlerin buluşabildiği tek nokta olarak anlamlı bir isim olmuş film için .
Gilles Mimouni'nin senaryosundan yola çıkılarak çekilmiş olan film , Lisa ve Matthew adlı iki gencin birbirlerine sırılsıklam aşık olmalarını fakat bazı gizemli sebeplerle ayrı düşmelerini , gene de birbirlerinden vazgeçemeyip iki yıl sonra kavuşmalarını anlatan bir aşk filmi . diyip bırakırsak , filme gerçekten haksızlık etmiş oluruz .
Her şeyden önce yönetmen Paul McGuigan'ın filmin kurgusunu tamamen bir flashback harikası olarak oluşturması , filmi klasik bir aşk hikayesi olmaktan kurtarıyor , neredeyse bir gerilim havasına sürüklüyor .
Film seyirciyi ilk başta Matthew ile tanıştırıyor ve onunla özdeşleştiriyor .
Gözlerinden belirsizlik , memnuniyetsizlik , kararsızlık ve şaşkınlık okunan Matthew , sevgilisine nişan yüzüğü bakmakta , sevgilisinin abisiyle ortak yaptıkları iş dolayısıyla Çin'e gitmek üzere hazırlanmaktadır .
Takipte olduğumuz Matthew , hiçbirşey söylemese de onu takip edip onunla özdeşleşirken , " mutlu değiliz , bir problem var " hissini çok rahat alabilmekteyiz seyirci olarak .
Bu konuda Josh Hartnett'ın oyunculuğuna söyleyecek hiçbir söz yok .
Tanıştığımız ikinci karakter ise , gene oyunculuğundaki doğallığa şapka çıkartılacak olan Matthew Lillard , yani Matthew'in can dostu Luke .
Daha sonra ise Matthew'un sevgilisiyle , sevgilisinin abisiyle ve iş ortaklarıyla tanıştırılıyoruz , çok da içli dışlı olmayarak .
Matthew'da hakim olduğunu hissettiğimiz çelişki / sorun / kararsızlık , adı her neyse , bir süre sonra nedenini belli ediyor .
Matthew , geçmişi hatırlamaya başlıyor .
Eski sevgili Lisa ile , Matthew'un hatıralarının içine girerek tanışıyoruz .
Geçmişte kalan bir aşk hikayesi bize Matthew'un anılarından bölük pörçük olarak sızıyor .
Bu bölük pörçüklük negatif anlamda değil asla çünkü bilinçli olarak boş bırakılan yerler ve sonra bu boşlukların doldurulması konusunda mükemmel bir puzzle oyunu oynuyor kurgu sayesinde yönetmen .
Bu açıdan Michel Gondry'nin Sil Baştan'ıyla benzeştiklerini söyleyebiliriz .
Klasik bir aşk hikayesi gibi başlamışken , filmin son 40-50 dakikası , sert ve ani bir dönüşle , gizem dolu sahneler ve beklenmedik sürprizlerle koltukta doğrulmamızı ve labirentler içinden geçerek gizemi çözmek istememizi sağlıyor .
Hitchcock'vari bir merak uyandırışla devam eden film , bazen röntgencilik öğeleriyle bize Arka Pencere'yi hatırlatıyor .
Paralel geçişler , geçmişe gidiş ve geri dönüşteki ustalık , özellikle başından sonuna kadar adeta bir süs gibi filme işlenmiş olan o kaleydoskop ( çiçek dürbünü ) tadı veren görüntüler , yönetmenin , daha önce çekilmiş olan bir senaryoyu kullanmış olsa da , kendi filmine kendi imzasını atabilmesini sağlamış .
Bu anlamda yönetmenin film d'auteur olarak adlandırılan akımda oldukça başarılı olduğunu söyleyebiliriz .
Tiyatral sahneler , filmde yapılan oyunlar ve gerçekliğe yapılan atıflar ustaca işlenmiş .
Shakespeare cümleleri olsun , doğru ayakkabının doğru kıza tam oturup , yanlış kıza büyük gelmesi gibi Sindrella masalına yapılan göndermeler olsun , bu tarz alt metinler Hep Seni Aradım'a olağanüstü derinlik katmış .
Hep Seni Aradım'da , senaryo olarak bizi rahatsız edebilecek iki etmen var .
Birincisi film boyunca rahatsızlık verici derecede fazla işlenmiş olan bir tesadüfler silsilesi .
Genelde filmlerde tesadüf öğesi kullanıldığında seyirciye iki şık sunulmuş oluyor , ya filme kendinizi kaptırıp , film işte diyeceksiniz ve hatta hayatta da karşımıza çıkan tesadüfleri hatırlayıp , bunlara inanacaksınız , ya da bunu reddedip filmi saçma bulacaksınız .
İkinci etmen ise filmdeki iletişimsizlik probleminin anlamsızlığı .
Bundan 20 yıl önce yaşanmış bir olayı anlatıyor olsa çok mantıklı olacakken , iletişim çağında cep telefonundan mesaja internetten wap'a bu kadar olanak varken iki insanın aylarca aynı şehirde olup birbirlerine bir türlü ulaşamamaları , en basitinden birbirlerini cep telefonlarından bulamamaları pek inandırıcı gelmiyor .
Şaşırtıcı tesadüflere bile inanıveriyor insan ama buna inanamıyor .
Her şeye rağmen oyunculuklardan kurguya , çekimlerden soundtrack'ine kadar mükemmele yakın bir filmle karşı karşıya olduğumuzu söyleyebilirim .
Stereophonics'ten Maybe Tomorrow ile başlayıp , Coldplay'den The Scientist ile biten ve bu parçaların da müziği olsun sözleri olsun olaylara cuk oturtulduğu film , akıllarda uzun süre yer edecek cinsten .
