27. Uluslararası İstanbul Film Festivali'nin Ulusal Yarışma bölümünden galip çıkan Tatil Kitabı , yapım koşulları açısından özel bir film .
Türkiye'de ilk kez , bir sinema kulübü ( Boğaziçi Mithat Alam Film Merkezi ) ile bir sinema dergisinin ( Altyazı ) ortak çabalarıyla gerçekleştirilmiş olan filmin yönetmeni Seyfi Teoman da bir Boğaziçi mezunu ve eski Altyazı çalışanı .
Festival'de gösterilen bir diğer yerli yapım olan Gitmek gibi , Tatil Kitabı da Rotterdam Film Festivali bünyesindeki Hubert Bals fonunun desteğiyle gerçekleştirildi .
İlk gösterimi de geçtiğimiz Şubat ayında , Berlin Film Festivali'nin Forum bölümünde yapıldı .
Güncel festival trendlerini iyi analiz etmiş ve kendini yerelle sınırlandırmayıp evrensel bir hedef seçmiş karşımızdaki yapım .
Bu yılki İstanbul Film Festivali bünyesinde üstüste izlediğim bazı filmlerde karşıma çıkan ortak yaklaşım , ana akım sinema dışında giderek klasik dramatik yapıya sırt dönmenin yaygınlaştığını gösteriyor .
Bunun yerine , gündelik yaşamı en yalın haliyle ( kimi zaman belgesele varan bir gerçekçilikle ) perdeye yansıtma çabasının çok filmde karşımıza çıktığı görülüyor .
Tatil Kitabı da birçok açıdan bu eğilimin bir parçası .
Silifke'de , yaz tatilinde olduğu dönemde ilkokul öğrencisi Ali'nin çevresinde gelişen durumları anlatıyor film .
Ali'nin tatil kitabını , otoriter babasını , sırf babası istiyor diye asker olmak istemeyen abisini , zamanında okumaya büyük şehre gitmiş ama sonunda memleketine dönüp eskiden küçümsediği aile mesleğini sürdürmeye başlamış amcasını .
Tatil Kitabı'nı , işin estetik kısmına fazlaca odaklanmış olan Reha Erdem'in Beş Vakit'ine benzetmek doğru olmaz kanımca .
Yüzeyde benzer temaları ele alır gözükseler de , Seyfi Teoman'ın filmi çok daha gerçekçi .
En azından bu filmdeki kasaba yaşamının veya karakterlerin , Beş Vakit'te olduğu kadar yabancı gözükmedikleri gerçek .
Yönetmen , kendi hayatından da aşina olduğu bir çevreyi , doğal bir şekilde aktarıyor perdeye .
Filme senaryo danışmanlığı yapan Barış Bardakçı'nın da kısa öykülerindeki o naif , mütevazı , sıcak dokunuşu bulmak mümkün filmde .
İlle bir benzetme yapmak gerekse , Mayıs Sıkıntısı'nda , cebinde yumurta taşıyan küçük çocuğu izlediğimiz yan öyküyü daha çok hatırlatıyor bu film .
Ali , abisi , amcası ve babasından oluşan dört ana erkek karakterin , aslında aynı adamın dört ayrı evresi gibi işlenmiş olması da hem seyirciye rahatlıkla geçen hem de filmi zenginleştiren bir detay .
Filmin derdini açıklayan da bu döngü zaten .
Babasının gözüne girmeye çalışan bir küçük çocuk büyüdükçe taşranın o hiçbir yere varmayan durağanlığından bıkıyor ve hayatını babasının seçtiği mesleği yaparak geçirmek istemiyor .
Büyük şehre kaçıp şansını deniyor ama sonunda tutunamayıp baba ocağına geri dönüyor ve mecburen aile mesleğini devralıyor .
Kendi gerçekleştiremediği hayali yeğenlerinin gerçekleştirmesi için hevesleniyor belki önce ama yıllar geçtikçe , aynı babası gibi bir adama dönüşmüş olarak ölüyor .
Sadece Türkiye'de değil , dünyada da çok erkeğin özdeşleşebileceği bir öykü bu .
Ancak , bütün bu meziyetlerine rağmen , Tatil Kitabı'nda tam olarak mayası tutmamış bazı noktalar bulunduğunu da düşünüyorum .
Bunları benim gözümde iyice belirginleştiren ise , festivalde hemen ertesi gün izlediğim bir bağımsız Amerikan filmi Küçük Çırak ( Chop Shop ) oldu .
Küçük Çırak , küçük yaşında bir oto tamircisinde çalışan , ablasıyla kendi işlerini kurabilmek hayaliyle yeri geldiğinde hırsızlık yapıp yeri geldiğinde korsan porno DVD'leri satan bir Latin Amerikalı çocuğun öyküsünü anlatıyor .
Aynı şekilde , klasik dramatik yapılı bir film olmamayı seçmiş , belgesel tadında bir üslupla bu çocuğun gündelik yaşam savaşını anlatmaya soyunmuş .
Tatil Kitabı ile üslupları şüphesiz çok farklı ama küçük bir çocuğun belli bir süreç boyunca gündelik yaşamını anlatıyor olmak ortak paydasında buluşuyorlar yine de .
Fakat Küçük Çırak ne kadar dolu , " hareketli " bir filmse ; Tatil Kitabı'nda da neredeyse hiç olay yok .
Küçük Çırak'ın ana karakterini tanıtması mesela , sadece bir dakika kadar sürüyor filmin başında .
Tek bir açılış sekansında anlıyoruz o çocukla ilgili temel her şeyi .
İşte o gerçek anlamda sinemasal bir anlatı demek .
Tatil Kitabı ise , yaklaşık ilk 45 dakikası boyunca sadece küçük Ali'nin gözünden çevresindeki yaşamı seyrettiriyor bize .
Bunun , olay veya dramatik yapı içermeyen bir film olduğunu kabulleniyor ve keyifli detaylara kaptırmaya başlıyoruz kendimizi .
Ama tam o sırada bir olay gerçekleşiyor ve geri kalan 45 dakika boyunca , babanın rahatsızlanmasıyla başlayan gelişmelere odaklanıyor film .
Ve o zaman anlıyoruz ki , filmin ilk yarısı aslında karakterleri tanımamız için bir girişten fazlası değilmiş .
Hem de bayağı uzun ve seyircisini kaçırma riski taşıyan bir giriş .
Film aslında bize ufak da olsa bir hikaye anlatacakmış .
O zaman filmde bir denge sorunu baş gösteriyor kanımca .
Sadece bundan ibaret değil sıkıntım .
Bilgi vermeye yönelik diyalogların yapaylığı ve kamera kullanımı gibi başka takıldıklarım da var .
Film bütçe sıkıntısı nedeniyle oldukça durağan bir kamera kullanımına sahip .
Ele alınan taşra yaşamının durağanlığıyla birleşince , bir üsluba dönüştürüyor yönetmen bunu .
Buraya kadar sorun yok .
Ama filmin açılışında arka arkaya sıralanan üç plandan itibaren , netlik derinliğiyle oynanırken veya uzun bir sabit planda tarlaya giden köylüleri izlerken , yönetmen aslında kameranın varlığını seyirciye olabildiğince belli ediyor .
Demek istediğim , mizansenler yine ne kadar doğal ritmindeyse , onların kameraya alınış şekillerindeki hesaplılığın ister istemez araya girdiği , yabancılaştırdığı .
Böyle bir filmin bu etkiyi gerektirdiğini de hiç sanmıyorum .
Uzun lafın kısası , fazla festival ( özellikle de Avrupa festivalleri ) hedefli bir film Tatil Kitabı .
Sezonun muhakkak kalbur üstü yerli yapımlarından .
Şahsen sıkılmadan ve yer yer keyif alarak da izledim .
Ali'yi canlandıran küçük oyuncu Tayfun Günay'a da bayıldım .
Sıkıntılarım çoğunlukla filmin estetiğinden kaynaklanıyor sanırım .
Yoksa karakterler ve filmin içindeki küçük öyküler gerçekçi ve yerel .
Filmin sinema dili Türk seyircisine ne kadar uzak gelecekse , içeriği de o kadar yakın gelebilir .
