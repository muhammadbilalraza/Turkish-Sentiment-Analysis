Orijinal adı " Step Up " olan dans filmleri serisinin üçüncüsü " Sokak Dansı 3D "
New York'ta yaşayan bir grup sokak dansçının hikayesini anlatıyor gibi gözükse de yeni Jon Chu çalışmasının bir kurmaca film olup , olmadığı aslında biraz şüpheli .
Serinin diğer filmleri gibi " Sokak Dansı 3D " nin de nihai amacı insan bedeninin sınırlarını zorlayan dansçıların gösterileri ile izleyenleri etkileyip , şaşkına çevirmek .
Üç boyutlu gösterim teknolojisinin ve görsel efektlerin de yardımını alarak dans gösterilerine dramatik bir etki katmayı hedefleyen çalışma , ilk dakikalarında bütün hedeflerini birer birer gerçekleştireceğinin sinyalini vermeyi de başarıyor zaten .
Durum bu iken " Sokak Dansı 3D " nin ortaya koymayı amaçladığı dans şovlarını gelişigüzel bir hikaye içine yerleştirip , bir kurmaca filme dönüşmeye ihtiyacı bile yok esasında .
Zira filmin en kötü yanı görkemli dans gösterilerine mola verdiğinde boşlukları doldurmak için anlattığı hikayeler ve gereğinden fazla karmaşıklaşan karakterler arasındaki ilişkiler ağı .
" Sokak Dansı 3D " de her şey serinin önceki filmlerinde de kendini gösteren yetenekli dansçı Moose'un üniversiteye başlamak için geldiği New York'ta önce Luke isimli bir dansçı , ardından da kendilerini ' Korsanlar ' olarak tanımlayan bir dans topluluğu ile tanışmasıyla başlıyor .
Luke'un ailesinden kalan , tam donanımlı bir binada hep birlikte yaşayan Korsanlar , Moose'un da yardımıyla önemli bir dans yarışmasını kazanıp , kaldıkları binanın borçlarını ödemeyi umuyorlar .
Topluluk yarışmaya hazırlanırken Natalie ve Luke arasındaki gönül ilişkisi , Moose ve yakın arkadaşı Camille arasındaki romantik yakınlaşma ve Luke'un ezeli düşmanı Julien ile olan sürtüşmesi de gidişata yerleştirilerek hikayenin sürükleyici hale getirilmesi için uğraşılıyor .
Aslına bakarsanız " Sokak Dansı 3D " nin izleyenleri kendisine bağlamak için bu tip gençlik filmi numaralarına başvurması oldukça anlamsız .
Çünkü film , dansa karşı hiçbir ilgisi olmayan izleyicileri bile ekran başına kilitleyecek kadar görkemli sahnelerle dolu .
" Sokak Dansı 3D , " her şeyden önce elinde tuttuğu en önemli kozun , yani Adam G. Sevani ve Sharni Vinson gibi dansçıların , değerini çok iyi biliyor ve hangi anlarda sahneyi onlara bırakması gerektiğinin bilinciyle hareket ediyor .
Grup danslarıyla süslü sahneleri neredeyse birer akrobasi gösterisine çeviren dansçılar , etkileyici sahne düzenlemeleri ve ışık oyunlarının da yardımıyla sahnede resmen devleşiyorlar .
Filmde üç raunt halinde sunulan dans yarışmanın ikinci atışmasında Korsanların sahneye koydukları gösteri özellikle izlenmeye değer .
Bu sahnede 3D teknolojisinin filme sağladığı olanakları ustalıkla değerlendirmeyi başaran yönetmen Jon Chu , izleyenleri canlı bir sahne şovu seyrettiklerine ikna edecek kadar etkileyici bir sahne kurulumuna imza atıyor .
" Sokak Dansı 3D " de heyecanın tırmandığı bir noktaya denk gelen bu gösteri , filmin sürükleyiciliğini olumlu yönde etkilediği gibi gidişatın ritminin de ahengini bulmasına yardımcı oluyor .
Filmin dans gösterileri ve dansçıların kişisel performansları haricinde ön plana çıkardığı yan öyküler ise " Sokak Dansı 3D " nin gücünü azaltmaktan başka bir işe yaramıyor .
" Sokak Dansı 3D , " hem görsel kalitesi hem de müziğin ve dansın doğasında var olan ritim duygusuyla , sadece dans yarışması temasına odaklanarak kendini kurtarabilecek kuvvette bir yapım .
Filmin yarışma sahneleri ve hazırlık aşamaları haricinde odaklanmayı tercih ettiği Luke ve Natalie aşkı , Moose'un mühendislik eğitimi ve dans arasında kalarak verdiği mücadele gibi öyküler izleyenlerin sadece bir takım yavan ve klişe sahnelere maruz bırakılmalarına yol açıyor .
Dans sahnelerinin görkemiyle büyülenen seyirciler bu hikayelerin ortaya koydukları gülünesi çatışmalarla karşılaştıklarında kendilerini filme ve karakterlere karşı bilenirken buluyorlar .
Dolayısıyla , " Sokak Dansı 3D " nin en büyük problemi çoğu zaman karakterleri insanlaştırmak yerine onların yeteneklerini gölgelemeye yarayan bu basmakalıp çatışmaların varlığı .
Bütün bunların haricinde " Sokak Dansı 3D , " izleyenlere iki saatlik bir sahne şovu vaat eden oldukça başarılı bir yapım .
Moose ve Camille'in ünlü dans ustası Fred Astaire tarafından seslendirilen " I Won't Dance " parçasında dans ettikleri sahne ile müzikal türüne de selam gönderen film , anlatılan yan öykülerin yavan tadı göz ardı edilirse zevkle izlenebilecek bir çalışma .
Sahne tasarımları , dans koreografileri ve anlatım teknikleri çoğunlukla 3 boyutlu gösterim için özel olarak dizayn edilmiş olan " Sokak Dansı 3D " yi bilhassa büyük sinema perdesinde izlemenin seyredenlerde canlı bir dans şovu izlemeye benzer bir keyif yaşattığını söylemek mümkün .
