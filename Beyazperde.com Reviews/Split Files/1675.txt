Avukat'tan bir diyalog : " Ben düşmanın değilim . "
" O zaman kimsin ? "
Avukat , uzun zamandır gördüğüm en etkileyici açılış ve kapanış jeneriğine sahip .
Kapanış jeneriğini en basit çapta incelemek için film hakkındaki bazı önemli detayları açıklamam gerekeceğinden açılış jeneriği ile başlayalım .
Uzun planlar ile bir gökdelenin tepesindeki milyarlarca dolarlık bir avukatlık şirketi'nin temizlikçiler tarafından hazırlanan boş odalarını izliyoruz .
Bu mütevazı çekimler sırasında milyonlarca dolarlık bir şirket davasını savunurken ciddi bir sinir bozukluğu geçiren savunma avukatı Arthur Edens'in , kendi avukatı Michael Clayton'a bıraktığı , büyük şirketlere karşı tezini şuursuzca ortaya atan , nefret ve hiddet dolu telefon mesajını dinliyoruz .
Teknik bakımdan basit bir açılış , ama filmin tonunu ve mesajını ilk karelerinde hedefe oturtuyor : Her sene tonlarca dolar kazanan , gerçek anlamda dünyanın tepesine yerleşmiş mega şirketler , eninde sonunda insanlar tarafından kontrol ediliyor .
Her insanın içinde ister istemez bulunan suçluluk ve şefkat duyguları , çalıştıkları şirketler yüksek miktarda kar ettiği sürece örtbas edilebilir .
Ama bu karın limiti ne ?
Ve bu duygular nereye kadar kontrol edilebilir ?
Yaptığımız bazı seçimlerin para kazandırmasına rağmen yüzlerce masum insanı öldürdüğünü biliyorsak , kendi vicdanımız araya girmeden bu gerçeğe ne kadar sırt dönebiliriz ?
Arthur Edens , bu tür bir iç çatışmadan yakınıyor .
Multi - milyar dolarlık tarım şirketi U / North , kar yapmak amacıyla ürünlerinde yüksek oranlarda zehirli madde bulundurması sebebiyle yüzlerce müşterisini zehirleyerek öldürür .
Edens , suçlu olduklarını bilmesine rağmen U / North'u savunmakla yükümlüdür .
Ta ki davanın ortasında zihnini kaybedip , çırılçıplak soyunarak davacı genç kıza aşkını ilan edene kadar .
Bu skandalı örtbas etmek için Edens'in avukatlık şirketi , en iyi " tamirci " si Michael Clayton'u , avukat arkadaşının aklını başına getirmekle yükümlendirir .
Edens'ın elindeki hükmedici kanıtları U / North'a karşı kullanmaya karar vermesi ve U / North'un Edens'ı susturmak için alışılagelmişin dışında yöntemlere başvurması , hayatı boyunca soğuk bir tarafsızlığın arkasına sığınan Michael Clayton'un , önemli bir vicdan seçimi yapmasına , yani Michael Edens ile aynı ikileme girmesine yol açar .
Avukat , bir çok eleştirmen tarafından " John Grisham uyarlaması olmayan en iyi John Grisham filmi " tarzı bir övgü alıyor .
Kanımca bu yanlış bir benzetme .
Şu günlerde İtalyan pizzacılar hakkında komedi kitapları yazmakla meşgul Grisham'ın , konu bazlı , stilize ve şok edici sürprizler , entrikalar ve melodramatik dava sahneleri ile dolu kitaplarının aksine Avukat , aslında gayet basit bir hikayeye sahip .
Karmaşık olan hikayenin etrafını saran insanlar .
Avukat , soğuk ve prosedür odaklı dış görünüşünün içinde olabildiğince hümanist bir film .
Bu bakımdan Şebeke ve Syriana gibi başyapıtlarla karşılaştırabilir .
Sonuçta Şebeke için medya , Syriana için ulusal politika ne ise , Avukat için büyük şirketler o .
Arthur Edens , zihnini kaybettiği anda aynı zamanda bariz bir zihin açıklığı yakalaması ile en kolay sempati duyabileceğimiz karakter .
Diğer yandan Michael Clayton , başarılı iş hayatının aksine kişisel ve finansal hayatı yerle bir olmuş , müşterilerinin yaşamlarını düzene sokmakla hükümlü olmasına rağmen , kendi hayatına bir türlü tutunamayan trajik bir figür .
Buna rağmen zaman ilerledikçe Clayton'un kendi ruhunu kurtarması için dua ediyoruz .
Her hangi bir filmde hikayenin ana kahramanlarına sempati duymamız normal .
Avukat'ın en ilginç yanı , filmin ana kahramanlarının iç yaşamlarına inerek iki tarafında bütün kusurları ile insanlardan oluştuğunu hatırlatması .
Arthur Edens'in yarattığı karmaşayı olabilecek " bütün " yöntemleri kullanarak alaşağı etmekle görevli , U / North'un başarılı kadın yöneticisi Karen Chowder'ı ele alalım .
Chowder'ın yaptığı bazı dehşet verici seçimler ona nefretle bakmamıza yol açabilir .
Ama Avukat , seyirciye bu denli siyah ve beyaz bir cevap vermekten kaçıyor .
Filmin en dahiyane sekansları , Karen Chowder'in görsel ve duygusal bakımdan olabildiğince korumasız göründüğü , otel odasında bir kaç saat içinde vereceği bir röportajda yapacağı konuşmayı takıntılı bir biçimde üst üste tekrarlaması üzerine kurulu .
Bu sahnelerin asıl röportaj ile ileri geri kesilmesi , soğuk ve sert dış görünümünün altında , yüksek oranda stres ve kendine güvensizlikten yakınan , sinirleri darmadağın olmuş bir kadının varlığını ortaya koyuyor .
Kendini korumak için en iyi arkadaşlarını feda etmekten korkmayan , avukatlık şirketinin sahibi Marty Bach bile sonlara doğru yaptığı seçimlerden yakınan , pişmanlık dolu bir karaktere dönüşüyor .
İlginçtir ki , film boyunca sadece iki kiralık katil , sorunsuz ve titiz bir iş ahlakına sahipler .
Michael Clayton rolünde George Clooney , sakin görünüşünün altında patlamaya hazır bir bomba misali , nüanslı olduğu kadar kontrollü performansı ile bir kez daha unutulmaz bir karaktere imza atıyor .
Arthur Edens'ı canlandıran Tom Wilkinson , duygu yüklü performansı ile Peter Finch'in Şebeke'de ölümsüzleştirdiği Howard Beale karakterinden beri ilk kez bu denli hayat dolu bir " deli peygamber " i ekrana aktarıyor .
İçinde bulunduğu her filmin doyuruculuk seviyesini otomatikman %20 arttıran , son yılların en saygıdeğer karakter oyuncularından Wilkinson'u , bu kadar dolu bir rolde izlemek büyük bir zevk .
Konu Karen Chowder rolünde Tilda Swinton'a geldiğinde ise , Swinton'un karakterine getirdiği limitsiz profesyonelliğe şahit olmak için yukarıda bahsettiğim sahneleri izlemeniz yeterli .
Güçlü bir şekilde elden geçirilmiş , olabildiğince üç boyutlu bir karakter yaratmak amacı ile kendini ekranda bu kadar aşağılamaya meyilli başka bir aktris düşünemiyorum .
Clooney , Wilkinson ve Swinton üçlüsünün Oscar zamanı gelince hatırlanması şart .
Avukat , entrika ve aksiyon dolu Bourne serisinin yazarı Tony Gilroy'un ilk yönetmenlik denemesi .
Filmin gri ve soğuk görsel paleti Bourne filmlerini hatırlatsa da , benzerlikler burada bitiyor .
Gerilim ve aksiyon dolu her sallantılı karesi ile seyircinin duyularına çekiçle vuran Bourne'un aksine Avukat , daha yavaş ve durağan bir görsel ritme sahip .
Gilroy'un yazdığı , bundan yıllar sonra tartışılacak ince detaylarla dolu ( Michael Clayton'un oğlunun okuduğu fantazi kitabı ile , Clayton'un kendi yaşamı ile olan benzerlikler gibi ) , sıkı bir yapıya sahip olan senaryo , derslerde öğretilmesi gereken türden .
Avukat , 2007 yılının en iyi filmi .
Yılı daha bitirmedik farkındayım , fakat ileriki 1,5 ay boyunca benden bu kadar güçlü bir tepki alacak başka bir yapımın vizyona gireceğini sanmıyorum .
Bütün taraflarıyla sinema sanatından , ustaca elden geçirilmiş bir hikayenin gücünden haz alan benim gibi sinema severler , Avukat gibi filmler için yaşıyor .
