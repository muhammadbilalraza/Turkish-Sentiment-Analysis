Üretim tarihinin üzerinden oldukça fazla vakit geçmiş bir başka korku filmi daha Türkiye'nin sinema salonlarında yer kaplıyor .
Filmin oyuncularından Forest Whitaker'ın , geçen sene İskoçya'nın Son Kralı ile Oscar ödülü kazanmış olmasının bu geç vizyon şansıyla ilgisi bulunduğunu varsayabiliriz .
Ancak ne yazık ki , Whitaker Oscar'ına kavuşmadan önce yıllardır kalburüstü bir filmde yer almadı .
Kanıt isteyeni , Lanetli Bataklık'a davet ediyorum .
Korku öğeleri içeren masal kitapları yazan bir kadın olan Claire Holloway , son kitabında anlattığı bataklığı ve yakınındaki evi sürekli kabuslarında görmektedir .
Kabuslardan yola çıkarak mı kitabı yazdığı , yoksa kabusların kitaptan sonra mı başladığına dair tahminlerde bulunabiliriz ama doğrusu filmin kendisi böyle detayları anlaşılır kılmak konusunda oldukça beceriksiz .
Claire , izlediği bir televizyon programında , tesadüfen bu evin gerçekten var olduğunu öğrenince yola düşer .
Söz konusu televizyon programı ve içeriği de filmin geri kalanıyla hiç ilişkilendirilmez ; unutulur .
Gerisi , benzeri korku filmlerinin klişeleriyle dolu .
Küçük bir kız çocuğunun hayaleti , geçmişte evde yaşanmış sözde korkunç olaylar , tekinsiz bir kasaba , vs. Fakat karşımızdaki o kadar fena bir film ki , burun kıvırdığımız onlarca benzeri filmin yine de düzgün bir şekilde uyguladığı şablonu bile layığıyla perdeye aktaramıyor .
Yer yer anlaşılır olma sıkıntısı bile yaşayan bir film Lanetli Bataklık .
Karakterleri ve öykü gelişimi içinde organik bir yapı oluşturamıyor .
Sahte gerilimler ve sürprizler ile ite kaka ilerliyor .
Birçok türdeşi gibi Lanetli Bataklık'ın da yaşayan karakter yaratabildiği söylenemez .
Ancak bunu daha da ileriye götürüp , karikatür düzeyinde tiplemeler yaratmaktan bile aciz kalıyor .
Ana karakterimiz hakkında hemen hemen hiçbir şey bilmiyoruz .
Bazı bilgilerin ancak filmin final kısmında bizimle paylaşılmasını anlayabiliriz .
Benim bahsettiğim ise Claire'in nasıl bir insan olduğuna dair temel nitelikler .
Filmdeki rollerin hepsi boş birer kabuktan ibaret .
Onları tanımamız , anlamamız için yeterli veri sunulmuyor .
Dolayısıyla , hiçbirini umursamak mümkün değil ; perdede cereyan eden şeylere tepki vermek de .
Oyunculukların da olumlu bir katkısı yok .
Bir zamanlar şansı denenmiş ama tutunamamış aktris Gabrielle Anwar ile basbayağı antipatik Justin Louis , tam anlamıyla dökülüyorlar .
Sevip saydığımız Forest Whitaker'ın bile , elindeki ne idüğü belirsiz parapsikoloji uzmanına katabileceği bir şey yok .
Bu tür filmlerin belli düzeyde karşılamayı şart gördüğü estetik düzeyi yakalamakta da başarılı sayılmaz Lanetli Bataklık .
Göze fena gözükmeyen reklam ışıklarının ardında , görüntü yönetimi basit detaylarda çuvallayabiliyor .
Rüya , geri dönüş , gerilim sahnesi gibi her vesilede kullandıkları bir trük bulmuşlar .
Televizyonların sadece tepe ışığıyla yaptıkları aktüel çekimleri hatırlatan , ışıkla ilgili bir fikir bu .
Kötü bir fikir değil ama hem gerçekdışı hem de beceriksizce geçişler yapılarak olur olmaz kullanılıyor .
Ardı ardına ortaya çıkan , hepsi aynı tornadan çıkmış korku filmleriyle ilgili bıkkınlığımı ifade ettiğim ilk yazı bu değil .
Fakat sanırım Lanetli Bataklık değerlendirmenin en dibinde " deli saçması " ibaresiyle yer almayı hak ediyor .
Bu neresinden tutsanız elinizde kalan senaryolara nasıl bunca para yatıracak birilerini buluyorlar , ben gerçekten şaşırıyorum .
Senarist Michael Stokes'un altına imza attığı yeni projenin Bratz olması da gayet manidar zaten .
