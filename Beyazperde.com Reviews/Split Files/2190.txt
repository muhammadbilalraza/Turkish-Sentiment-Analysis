Mürekkep Yürek , kitap okumanın ve hayal gücünün önemini küçüklere aşılamayı amaçlayan mütevazi bir çocuk fantazisi .
Bütçe , teknik başarı veya senaryo bakımından Harry Potter ile atışamıyor belki , ve hikayedeki bariz hatalar ve delikler üzerine uzunca konuşulabilir .
Fakat bir sürü içerik bakımından boş , küçüklere ihtiyaçları olmayan oyuncaklar ve giysiler satmayı amaçlayan , sonuna kadar materyalist duyu saldırısı çocuk filmlerinin salonları doldurduğu şu yıllarda , küçükleri sinemaya götürmek için en ideal seçim olmasa da kötü bir seçim olmadığı kesin .
Cornelia Funke'nin ( Aranızda Arrested Development izlemiş varsa soyadı güldürecektir ) ortalama satan kitabından uyarlanan Mürekkep Yürek , yükse sesle kitap okuduktan sonra kitaptaki karakterleri gerçek dünyaya taşıma kabiliyetine sahip , gümüşdil adı verilen nadir insanlardan Mo Folchart'ın ve kızı Meggie'nin maceralarını anlatıyor .
Erkek okuyucu olarak biliyoruz ki gerçek dünyada bu tür bir güce sahip olduğunu farkeden her erkek ilk olarak " Zengin Süpermodel Nemfomanyağın Günlüğü " kitabını avazı çıktığı kadar yüksek sesle okuyacaktır .
Fakat ( ne yazık ki ) gerçek dünyada değil bir çocuk filmindeyiz .
İşte bu yüzden Mo , Meggie daha küçükken ona kötü bir Dungeons & Dragons kitabını hatırlatan fantastik roman Inkheart'ı okur .
Gümüşdillik ( ? ) gücünü henüz fark etmeyen Mo , birden kitaptaki kötü adamları gerçek dünyaya taşır .
Meggie ile kötü adamlardan kaçmayı başaran Mo , sonraki sekiz yılı kendi güçleri yüzünden Inkheart kitabına giren eşi Resa'yı kurtarmak için kitabın başka bir kopyasını aramakla geçirir .
Bu özetten anlaşılacağı gibi Mürekkep Yürek'in kurallarını açıkça anlamak kolay değil .
İlk olarak Mo , hayatı boyunca ilk kez Inkheart kitabını mı yüksek sesle okuyor ?
Daha ilk sınıfta alfabeyi okuduğunda devasa a ve b harfleri okulu yerle bir etmeye başladığında bu güce sahip olduğunun farkına varmış olması lazım .
Ayrıca eğer bir gümüşdil kitaptan bir karakteri gerçek dünyaya getirirse , gerçek dünyadan biri kitaba girmek zorunda .
Resa , bu yüzden kitapta kilitli kalıyor .
Fakat kimin kitaptan çıkıp kimin kitaba gireceği kararını kim veriyor ?
Son anda bir araya getirilmiş izlenimi veren acele sonu ve bazı diğer hikaye problemlerinden kesinlikle yakınıyor Mürekkep Yürek .
Daha ince ellerden geçmiş bir yeniden yazım senaryo oldukça yararlı olabilirmiş .
İskelet Anahtar , K - Pax ve Hackers gibi birbirinden değişik filmlere imza atmış yönetmen Iain Softley , ilk fantazi denemesinde ekranı her fırsatta Oz Büyücüsü'nden Toto ve uçan maymunlar , Ali Baba , Kırmızı Başlıklı Kız ve tek boynuzlu at gibi tanıdık masal karakterleri ile dolduruyor .
Fakat bu tür bariz fantastik örneklerin dışında Mürekkep Yürek , aslında gayet basit ve düz bir görsel yapıya sahip .
Sinemada kaçırırsanız eğer , DVD'de izlense de olur .
Fazla akılda kalmasa bile Mürekkep Yürek , eğlenceli bir çocuk fantazisi .
Yüksek sesle okuduklarımızın hayata geçmesi de ilginç bir fikir .
Gerçek hayatta olması imkansız biliyorum ama ne olur ne olmaz , denemekten kaybedeceğimiz bir şey yok .
Hadi benimle beraber şu cümleyi yüksek sesle okuyun : Ve birden önümde on milyon dolar oluştu .
