Bir oyuncunun en büyük korkulu rüyası nedir ?
Yeterince iyi olamamak ?
İstediği başarı merdivenlerini kariyeri sona ermeden tırmanamamak ?
Unutulup gitmek ?
Peki ya henüz eli ayağı tutarken onu “o” yapan yegane şeyi , oyunculuk kabiliyetini azar azar kaybetmek ?
Dönüm Noktası işte tam da bu noktada devreye giren hikayesiyle , büyük bir aktörün ilerleyen yaşlarında birden bire en önemli parçasını , oyunculuk yeteneğini kaybetmesini ve neticesinde yaşadığı çöküşü paylaşıyor .
Yavaş yavaş kendini belli etmeye başlayan unutkanlıklar , zaman ve mekan kaymaları , görülen hayaller ve gerçekliği kuşkulu tecrübeler .
Bunların her biri kısacık bir süreç içerisinde hayatınıza “saldırı” haline geçerse neler olur ?
Philip Roth gibi önemli bir yazarın aynı isimli eserinden uyarlanan Dönüm Noktası , başrolündeki efsane isim Al Pacino’nun da yardımıyla , sinema ve tiyatro dünyasına gönül vermiş kişileri tam da kalplerinden vuracak bir çalışma .
Kendine has ince espiriler , üzerine düşünmeye sevk eden analizler ve belki de en mühimi izleyicisine sordurttuğu sorular .
Bunların her biri Dönüm Noktası filmini değerli kılan öğeler .
Altmışlı yaşlarının sonuna merdiven dayayan , Broadway’in en gözde oyuncuları arasında yer alan Simon Axler ( Al Pacino ) , her şeyin merkezine oturttuğu oyunculuk kariyerinde zor günler geçirmeye başlar .
Hayatındaki neredeyse her bir parça birbirine girmeye , karışmaya başlamıştır .
Hangi oyunu sahnelemektedir , dakikalardır sahnede şakıdığı replikler doğru oyundan mıdır yoksa bundan 10 yıl önce oynadığı bambaşka bir oyunun replikleri midir , seyirci durumu fark etmiş midir yoksa her şeyin sonu çoktan gelmiş midir ?
Simon Axler bu sorular etrafında yavaş yavaş gerçeklikle “oyun”un birbirine girdiğini fark eder ve soluğu bir klinikte alır .
Bir ayı aşkın bir süre tedavi görür , kendine isteği dahilinde olmadan bir başka “travmatik” dost edinir ve her şeyin sonunda taburcu olur .
Simon bir şeyin farkındadır ; hayatının amacı , varlığının tek sebebi olan oyunculuk yeteneği kendisini terk etmektedir ve artık yaşamanın pek de bir manası yoktur !
Bu düşünceler etrafında uçuşurken karşısına geçmişten bir suret gelir , eski arkadaşının kızı , bebekliğini bildiği Pegeen ( Greta Gerwig ) .
Kendisine çocukluktan beri hastalıklı bir aşk besleyen Pegeen , Simon ile garip bir ilişkiye başlar .
Gerçek ile hayalin birbirine girmeye başladığı bu günlerde yaşlı aktör için yaşamın tekrar bir anlamı vardır .
Oyunculuğu bir meslekten öte “var oluş” meselesi haline getiren Simon Axler , sıradan bir sohbet esnasında bile karşı tarafı bir aktör olarak analiz eden , hastaneye kaldırılırken “daha gerçekçi inlemek” için çabalayan bir enteresan bir karakter .
Yaşamak için oynamak zorunda olan hüzünlü bir adam .
Perdeye aksettirmesi zor olan bu kişiyi gerçek kılan isim ise Al Pacino gibi bir kült .
Greta Gerwig ile karşılıklı olarak döktüren , o şaşkın ve yılmış ruhu ile oradan oraya yalpalayan Simon’ı “oynayan” Pacino , aslında bir bakıma da ilerleyen yaşı ile birlikte kariyerinin ilerleyen yıllarına dair küçük bir bakış atıyor .
Romanın da büyük bir hayranı olan aktör seyircisini kendisi ile birlikte perdede kaybolmaya , son bir oyun için sahneye davet ediyor .
Dönüm Noktası filmi , nitelikli bir kara komedi ve dram örneği .
Kontrastlardan doğan komedi , üzücü bir hayatın son demlerini ziyadesiyle başarılı bir şekilde analiz eden ve bunu olabildiğine samimi bir dille paylaşan güçlü bir hikaye .
Al Pacino’nun kanatları üzerinde yükselen ve yer yer Birdman filmini de hatırlatan ( roman Birdman’den yıllar önce yayımlanmıştı ! ) akışıyla kesinlikle seyri hak eden bir film . burcinaygun@gmail.com
