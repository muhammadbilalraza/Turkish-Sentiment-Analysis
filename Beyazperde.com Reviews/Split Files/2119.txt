Güney Amerika'da Amazon Ormanları nasıl bakir alanlara sahipse , Avustralya'daki çöller için de aynısını söylemek mümkün .
Bu çöller , derin ıssızlıkları , doğal yaşamın gizemlerini barındırması , sürprizler içeren yapıları ve şüphesiz asıl sahipleri Aborjinler nedeniyle , hem serüvencilerin , hem de sinemanın ilgi duyduğu büyük bir dünyadır .
Bir örnek vermek gerekirse , akla hemen İngiliz yazar James Vance Marshall'ın romanından uyarlanan film gelir .
Anımsayınız , İngiliz yönetmen / görüntü yönetmeni Nicolas Roeg , çölde mahsur kalan iki beyaz çocuğa , geleneklere uygun biçimde doğal hayata tek başına bırakılmış Aborjin gencin yardım etmesiyle ilerleyen , 1971 yapımı " Sonsuz Çöl " ( Walkabout ) ' de , metaforik kodlarla , bu coğrafyaya bir ' zamansızlık ' yüklemişti .
" Çöldeki İzler "
( Tracks )  ise , biyografik dram olarak gerçek bir yolculuğu konu edinmiş .
1950 , Miles - Queensland doğumlu Avustralyalı yazar Robyn Davidson , deve sahibi olabilmek için çalışmaya başladığı 1975 yılından yaklaşık iki yıl sonra , hedefine varabilmek için yola çıkar .
Kıtanın kuzey bölgesindeki Alice Springs'ten başlayarak bir çölü geçecek , 30 kilometre ve aylar sonra Hint Okyanusu kıyılarına varacaktır .
Bu yolculuğu köpeği Diggity ve dört devesi Dookie , Bub , Zeleika ve Goliath ( Zeleika'nın yeni doğan oğlu ) ile tek başına sürdürmek niyetindeyse de , çok zorlu koşullar nedeniyle yardımlar almak zorundadır .
Mesela , The National Geographic , belirlenmiş noktalarda fotoğrafçı Rick Smolan ( " Frances Ha " dan Adam Driver ) ile buluşması şartıyla destek sağlar .
Davidson , bu yolculuğa neden çıkar ?
Amacı , bir serüven yaşamak değildir .
Peki nedir ?
Çocukluğunun ağır ruhsal travmasının izlerini silebilmek midir ?
İnsan türünden uzaklaşarak , modern hayatın dayattıklarına karşı da geliştirdiği bir tür isyan mıdır bu yolculuk ?
Terapi mi ?
Zaman - mekan duygularını yitirme isteği mi ?
Kadın olarak varoluşunun sessiz çığlığı mı ?
Kendi içine keşif mi ?
Tümü mü ?
John Curran , işte bu sorulara direkt yanıtlar vermek yerine , karaktere / yolculuğa geniş bir duygusal perspektif  içinde yaklaşarak , hikayenin her seyirci için farklı anlamlar kazanabilmesine olanak tanımış .
Curran , iki çift arasındaki ilişkileri otopsi masasına yatırdığı ikinci filmi " Aşk Artık Burada Oturmuyor " ( We Don't Live Here Anymore )  adlı şık çalışmasından sonra , 1920'lerin Çin'indeki bir köyde çalışan Batılı hekimle eşi arasındaki güveni sorguladığı " Duvak "
( The Painted Veil )  ve ardından da iki erkekle bir kadına dair karanlık bir hikaye olan " Şantaj " dan da bildiğimiz üzere ( Stone ) , karakterlerini çok yönlü / dalgalı zorluklarıyla inceliyor .
1986 yılından itibaren Avustralya'da yaşamaya başlayan 1960 New York doğumlu Curran , belli ki , Davidson'ın yolculuğuyla kendi kararı arasında ruhsal bağlantı noktaları bulmuş .
Yönetmen , yolculuğa çıkılması için bir yığın neden olabileceği gibi , bazen de anlık bir karar sonrası yaşamın kökten değiştirebildiğine dair o ' insana özgü giz'e dokunmakla birlikte , Davidson'ı da kendi şartları içinde inceliyor .
Bu incelemede , yazarın yolculuğa çıktığı yaşta ve Avustralyalı doğumlu olan Mia Wasikowska'dan sineğin yağını çıkartırcasına yararlanıyor . Wasikowska , hayvanlarla etkileşiminden çölle ' inatlaşmasına ' , Davidson'ı yeniden üretiyor .
Dönem itibariyle bazı sosyolojik / politik değinmeler olsa da , filmin ekseni fiziksel ve ruhsal yolculuk .
Bu yolculuğun , görüntü yönetmeni Mandy Walker tarafından , Panavision kamera ve lenslerle çekilmiş görüntüleri ise , enfes planlar / anlar içeriyor .
