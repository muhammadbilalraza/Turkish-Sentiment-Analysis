Önceki filmlerini gerçekleştirirken ciddi maddi sıkıntılarla boğuşmak zorunda kalan Handan İpekçi , bu kez arkasında sağlam bir yapımcı desteğiyle çıkmış sete .
Bir BKM yapımı olarak çekilen Çınar Ağacı , İpekçi'nin gişede başarılı bir film yapıp gelecekteki projeleri için önünü açma gayreti aynı zamanda .
Ve benim açımdan bu yaklaşımda hiçbir sorun yok .
Yetmişbeş yaşındaki emekli öğretmen Adviye Hanım'ın ailesiyle ilişkileri etrafında dönen bir öykü anlatıyor film .
Bir Cumhuriyet kadını Adviye Hanım .
Atatürk portresi her zaman baş köşede .
Yaşlandığı için kendine bakamıyor yalnız .
Dönüşümlü olarak çocuklarının evlerinde kalıyor .
Ancak bütün çocuklarının kendi yaşamları ve kendi dertleri var artık .
Bu yüzden de annelerini bir huzur evine yatırma fikrini düşünüyorlar .
Koca ailede , en küçük torunu Barış kadar kimse düşkün değil Adviye Hanım'a .
Çok bildik , sinemada veya televizyonda ve hatta öğrenci filmlerinde çok kereler işlenmiş bir mevzu bu .
Seyirciye dokunacağı , insanları ağlatacağı düşünülüyor .
İyi işlendiği takdirde dokunur da .
Muhakkak .
Aile filmleri de yapılacak elbet .
İpekçi'nin sinema dili yine gayet temiz .
Oyunculuklar da genel olarak başarılı .
Başroldeki Celile Toyon'un performansı fazla teatral kalıyor yalnız .
Film onun üstüne kurulduğu için , bu aslında önemli bir dezavantaj .
Bunu biraz olsun dengeleyen unsur ise filmin olağanüstü çocuk oyuncusu Deniz Deha Lostar .
Sevimliliği ve doğallığıyla büyük bir keşif .
Ancak iki saati bulan ve bir türlü bağlanamayan klişeler yumağı senaryo ciddi problem .
Filmin en beylik yollardan gitmesi , belki bu tür bir filme ilgi gösterecek seyirci için çok problem olmayabilir .
Ancak hepsinin üstünde , Toyon'un oyunculuk tarzının da üstünde , Adviye Hanım'ın sunumuyla ilgili bir sorun var ortada .
Bir insanın yaşlandığını , artık kendine bakamadığını , yediğine içtiğine dikkat etmesi gerektiğini kabullenmemesi son derece anlaşılabilir bir durum .
Fakat Adviye Hanım , bildiğiniz huysuz , hatta haset bir kadın .
Sırf kendisi rejim yemekleri yemek zorunda diye , kızı ve ailesinin yemeklerine müshil katıyor mesela .
Bunun komik olduğu düşünülmüş muhakkak .
2011 yılında böyle şeylere gülen seyirci kalmış mıdır , ben emin değilim .
Ama asıl sorun , bunun kötü niyetli bir tavır olması .
Bir kızının kazağını söküyor , diğerinin yemeklerini berbat ediyor , zaten hiçbirinin özel hayatlarıyla ilgili kararlarına en ufak bir saygı göstermiyor .
Daha da kötüsü , çocukları arasında ayrım yapıyor .
Kimse kusura bakmasın ama ben sevilesi bir film karakteri görmüyorum ortada .
O zaman film de çöküyor aslında .
Kadının başına gelenler , hastalanması veya daha kötüsü , beni çok da etkilemiyor .
Bu kadını örnek bir Türk annesi veya anneannesi olarak görenler varsa da önce kendilerine karşı dürüst olduklarını düşünmüyorum .
Filmin yaratmaya çalıştığı sözde nostaljik atmosfere karşı fazla naif bir duyarlılık gösteriyor olmalılar .
Ayrıca Çınar Ağacı sanki " eşiniz sizi aldatabilir bazen , hatta dövebilir ama bütün bunlar için bir evliliği bitirmeye değmez " veya " bir kadının kendi ayakları üstünde durmaya , çocuğunu kendi başına yetiştirmeye çabalaması beyhudedir " benzeri çok muhafazakar mesajlar da içeriyor .
Ebeveynlerini huzur evine yatıran veya yatırmayı düşünen evlatların yüreklerine de vicdan azabı pompalamaya uğraşıyor hatta .
Bütün bunlar , duygu sömürüsü ve gişe uğruna biraz umutsuzca çabalar açıkçası .
Temiz sineması ile zaman zaman gayet etkili anlar da yakalayan Handan İpekçi'nin bundan daha iyisini yapabilmesini umardım .
Twitter : aliercivan
