Bilim kurgu edebiyatının müstesna yazarlarından Philip K. Dick’in bizdeki çevirileri film uyarlamalarıyla aynı talihsizliği yaşıyor .
Yazarın A Scanner Darkly romanının Karanlığı Taramak adıyla çıkan ilk çevirisi eksantrik ve kafa karıştırıcı cümleleriyle kitabın paranoyak atmosferine yeni kuşkular ekliyordu .
Dileriz , başarılı beyazperde uyarlamasının hatırına iyi bir çeviriye kavuşur .
Richard Linklater’ın Filmekimi’nde gösterilen 2006 tarihli filmlerinden Hamburger Cumhuriyeti’ne yakından bakmış ve filmin aynı dönemde çekilen A Scanner Darkly ile paralellikler içerdiğini belirtmiştik .
Hamburger Cumhuriyeti nasıl gerçekçi bir fast food şirketi üzerinden dünyanın karanlık bir tablosunu ortaya koyuyorsa , A Scanner Darkly de karanlık bilim kurgu öyküsüyle şaşırtıcı bir güncellik yakalıyor .
Günümüzden tam yedi yıl sonra başlayan film , değişken yüz efektiyle kimliğini saklayan bir sivil polisi ve kendisi gibi D maddesi bağımlısı bir grup arkadaşıyla zaman öldüren bağımlı bir kaybedeni anlatıyor .
Fakat Philip K. Dick’in 70’lerin uyuşmuş ve güven duygusunu yitirmiş ortamını yansıttığı öyküde , polis ve izini sürdüğü bağımlı aslında aynı kişidir .
Film böcekli giriş sekansıyla baştan çıkardığı izleyiciyi paralize bir vaziyette teslim olmaya ikna ediyor .
Filmin en belirgin özelliği olan ve kısaca gerçek görüntülerin boyanması şeklinde özetlenebilecek olan rotoskop tekniği Waking Life’dan sonra bir kez daha yerini buluyor .
Öyle ki , eğer bu film isabetli bir senaryoya sahip olmasaydı bile , sadece tekniğiyle bile önemli Philip K. Dick uyarlamaları arasında yerini alabilirdi , çünkü yazarın dünyasını beyazperdede daha iyi temsil edecek başka bir teknik olduğunu sanmıyoruz .
Filmin gücü sürükleyici bir polisiye olmasından veya uyuşturucunun çağdaş toplumlarda yarattığı gerilimleri ortaya koymasından kaynaklanmıyor , hatta D maddesi bağımlısı grubun kendi aralarındaki geyikleri , küçük güven oyunları sık sık izleyiciyi ana öyküden uzaklaştırıyor .
Bu etki daha çok filmin madde katkılı , paranoyak dünyayı iyi bir şekilde yaratmasından kaynaklanıyor .
Dick polis ve kaçağın , av ve avcının birbirine dönüştüğü bu dünyayı , beynin bir bölümünün diğer bölüme olan nefretiyle sembolleştiriyor .
Bu durumu yaşayan Bob / Fred Arctor’ın oyunun iki tarafını da taşıyan bedeni , bunun cisimleşmiş hali gibi adeta .
Dick’den gelen bu kaypak , çatışma ve güvensizlik ortamı , Hamburger Cumhuriyeti karakterlerinin çıkışsızlığını çağrıştırıyor .
Hamburger Cumhuriyeti’nin insanlık dışı çalışma koşullarına dayanabilmek için uyuşturucu kullanma gereksinimi hisseden bireyleri ile A Scanner Darkly’nin baskı altında bağımlılığı meslek haline getiren grubu aynı dünyada yaşıyor gibi .
A Scanner Darkly’nin polisi , şehrin en tehlikeli bağımlıları arasında kendisini de buluyor / keşfediyor .
Tıpkı Hamburger Cumhuriyeti’nin üst düzey görevlisinin fast food’u zehire dönüştürenin kendi şirketi olduğunu keşfetmesi gibi .
Tabii temellerini yitirmiş bu dünyada uyuşturucunun anlamı farklı olduğu gibi , farkındalık da bir işe yaramıyor .
Her iki filmin de siyaha çalan bir sonu var .
Komplo teorilerinin , ev yapımı belgesellerin , gerçeği arayan , paylaşan blog sitelerinin günden güne arttığı bu garip ortamda , Linklater’in izleyicinin beynini ve gözünü ciddiye alan usta işi çalışmalarının ne kadar önemli olduğunu söylesek azdır .
