Suat Yalaz'ın çizgi dizisinden sinemaya uyarlanan Son Osmanlı : Yandım Ali , I. Dünya Savaşı ertesi İstanbul'unda yaşananları ve Kurtuluş Savaşı'nın başlangıcını ele alan bir büyük yapım .
Büyük yapım dediğimizde hiç hafife almayın ; bu tanımın hakkını veren bir film var karşımızda .
Belki de bugüne dek Türk sinemasında başka hiçbir filmin veremediği kadar .
Yandım Ali , gözüpek bir babayiğit .
Halkının küçük düşürülmesine , baskı altında tutulmasına asla göz yumamayacak bir tip .
Fizik kuvvetinin de yardımıyla , elinden geldiğince İstanbul'daki işgal güçlerine karşı duruyor .
Ama ülkeyi kurtarmak için topyekûn bir mücadeleye girişmek fikrine sahip değil .
Başlangıçta böyle bir siyasî bilinçle hareket etmiyor .
Sadece kendi ve halkının onuru için yaşıyor .
Bu arada , kendisini savaşta öldü bildiği için zengin bir Rum işadamı ile evlenmiş olan bir de aşkı var .
Onu da aklından çıkartamıyor .
Son Osmanlı , bu karakterden yola çıkarak dönemin sosyal ve siyasal tablosunu çizen , bu süreçte de birçok tarihi ya da kurmaca karakteri barındıran bir film .
Bir çizgi roman uyarlaması olduğu için , başarıyla uygulanmış görsel efektlerin desteğiyle kökenine yakışır bir görsel dünya da yaratıyor .
Bu filmle ilgili söylenebilecek en mühim şey , teknik açıdan Türk sineması adına gurur duymamızı sağlayacak denli başarılı olması .
Zekeriya Kurtuluş'un birinci sınıf görüntü çalışması , pırıl pırıl ses bandı , sanat yönetimi ile kostüm alanlarında çıkarılan parlak iş , Son Osmanlı'yı dünya standardında bir dönem filmi yapıyor .
Filmin sinema dilinin de sorunsuzca akıyor oluşuna ek olarak , özellikle dövüş sahnelerinde modern bir üslupla Osmanlı usulü bir kavga ( tekme , tokat , yumruk ; ne derseniz ) geleneğinin birleştirilmiş olması gibi keyifli dokunuşlar da mevcut .
Bugüne dek televizyondan reklam ve klip sektörlerine birçok alanda iş vermiş olan yönetmen Mustafa Şevki Doğan , bu ilk sinema filminden alnının akıyla çıkıyor .
Ancak , bütün bu başarılara karşın , filmin birkaç başlık altında kısaca değinmeye çalışacağım bazı zaafları da yok değil .
Başlıca sorun , senaryonun aslında bir dramatik yapısının olmaması .
Bir dramatik yapı malzemesi bulunmasına rağmen , bolca - kimi zaman da işlevsiz - yan karakterleri ve yan öyküleriyle , aslında o malzemeyi işletemeyen bir film Son Osmanlı .
İçinde yığınla şey olan ama olay içermeyen , bol aksiyonu olup da dramatik hareket içermeyen bir film .
En azından , filmi bu denli yavaş , belki yer yer sıkıcı olmak çıkmazından kurtaracak ölçüde içeremeyen .
Dediğim gibi , ortada malzeme var .
Gerekli olan , daha sıkı bir olay örgüsü , fazlalıklarından kurtulmuş bir senaryo , rejiden önce senaryoda bir dinamizm .
Genç oyuncu Öner Erkan'ın dizilerden ve reklamlardan üzerine yapışmış bir karikatür tiplemeden uzaklaşmayı başaramayan bir performans verdiği Jerar karakterine mesela , en azından bu denli yer verilmesine gerek var mıydı ?
İlk aklıma gelen bir fazlalık .
Sarkmayan bir senaryo ile çok daha etkili bir film olabilirmiş Son Osmanlı .
Diğer sorunları daha detay meseleler .
Mustafa Kemal'i canlandıran genç oyuncu Alican Yücesoy gayet başarılı ama benzerlik yaratmak için iyice abartılmış makyajı fazla kaçıyor .
Yine de ilahlaştırılmış bir Atatürk portresi sizi daha memnun edecekse , makyajı ve ışığından hoşlanabilirsiniz bile .
Filmdeki en önemli iki kadın karakteriyle ilgili de kendilerine has sorunlar göze ister istemez çarpıyor .
Biri , Yandım Ali'nin büyük aşkı Defne karakterini canlandıran Cansu Dere'nin ne yazık ki rol yapamayışı .
Diğeri ise , yaralı olduğu dönemde Ali'ye bakan ve aralarında kısa süreli bir ilişki geçen Nadya karakterini canlandıran Anna Babkova adlı bayanın silikonları .
Hadi dudakları , elmacık kemiklerini geçtim de ; soyunuk olduğu bir sahnede göğüslerinin sizi filmden koparabileceğine dair uyarımı yapayım , affınıza sığınarak .
Estetik cerrahinin o günlerde şimdiki kadar gelişmiş olmadığını ve göğüslere silikon destek yapılmadığını hepimizin bildiğini varsayarsak , bir dönem filminin gerçekçiliğini oldukça sarsacak bir oyuncu tercihi söz konusu burada .
Son ve en ufak , en şahsi eleştirim de , filmin ikinci yarısındaki bir patlama sahnesinin ( işin kaçış kısmının inandırıcılığı bir yana ) aşırılığıydı .
Genel olarak ölçülü ve işlevsel kullanılmış görsel efektler arasında , sanki biraz fazla gösteriş yapmaya çalıştığı için sırıtıyordu bu sahne .
Hem neden büyük yapım olmaya soyunan Türk filmlerinde hep bir ev ya da araba falan havaya uçar ki ?
Bu büyük yapım olmanın bir göstergesi midir ?
Yine çok üzerine gitmiş gibi olmayayım ; Son Osmanlı aslında bu sezon izlediğim en keyifli Türk filmlerinden biriydi .
Son derece başarıyla uygulanmış yapım koşulları bunun en büyük sebebi .
Ama bir sebebi de başrol oyuncusu Kenan İmirzalıoğlu ki , ondan bahsetmeden bu yazıyı bitirmek olmaz .
Kendisinin star kumaşı ve oyunculuk potansiyeli , Yazı Tura ile ispatlanmıştı gerçi ama burada da bütün filmi büyük bir başarıyla sırtında taşıyor olması övgüye değer .
Aynı karakter üstüne kurulu devam filmlerinin de pekala çekilebileceği bir rolde , Türk sinemasının büyük kahramanlarından birini yaratıyor .
Ayakları yere basan , onurlu ve güçlü , eğlenceli ve albenili bir karakter Yandım Ali .
İmirzalıoğlu da şu an sinemamızın en önemli yıldızlarından biri ve kimilerinden farklı olarak bu payeyi hak ediyor da .
Sinemamız şu sıra Maskeli Beşler : Irak , Emret Komutanım : Şah Mat gibi filmlerle başlayan ve önümüzdeki haftalarda Neşeli Gençlik , Çılgın Dershane gibi sulu cıvık sözde gişe filmleriyle devam edecek bir istila altındayken , kendinize bir iyilik yapın ve nitelikli bir popüler sinema ürünü olan Son Osmanlı'yı izleyin derim .
Yeterince dinamik olmayabilir ama en azından sinema .
