- Dikkat !
Yazı sürpriz bozan içermektedir !
-
- Hem bir ilk film , hem yerli korku - gerilim sinemamız için birtakım ilklerin denendiği cesur bir girişim Naciye .
Yurt dışında yaşayan yönetmen - senarist Lütfü Emre Çiçek’in ilk uzun metraj deneyimi olan film , Türkiye prömiyerini yaptığı 15. ! f İstanbul Film Festivali’nin ardından , arayı fazla da soğutmadan vizyondaki yerini alıyor .
Yerli sinemada korku , gerilim dendiğinde ilk telaffuz ettiğimiz öğeler olan cinler , periler , üç harflilerden , hocalardan ve ayetlerden uzak , salon perdelerinin görünmeyen mahlukatlar tarafından oynatılmadığı bir yapım var karşımızda ; nihayet !
Yönetmen Çiçek’in neredeyse tek mekâna hapsettiği gerilim , bizi Naciye isimli , orta yaşlarda ve daha henüz ilk planlarda hafif çatlak olduğunu sezdiğimiz bir kadın karakterle tanıştırıyor .
Derya Alabora’nın orta yaşını canlandırdığı Naciye’nin gençliğine geri dönüşlerle , ev ( i ) ile olan bağını , düğüm çözercesine boğum boğum bize aktaran film , bu hikaye düzleminde gerilimini , takıntı öğesiyle , en azından başı sonu derli toplu biçimde kurgulamayı başarıyor .
Gerilim sinemasının sevdiği , oyuncaklı malzemelerden olan “takıntı” , Naciye’de sahip olma - olamama durumunu bir mekan ile özdeşleştirerek önümüze koyuyor .
Seri katillerin psikolojisini çalıştığı belli olan Çiçek , takıntılı bir katilin sevgilisi olarak filminde karşı cinsi değil de , Naciye’nin aslında hiçbir zaman sahip olamadığı ada köşkünü koyuyor .
Köşkün kendi evi olmadığının o da farkında olmasına rağmen bu gerçeği inkar etme ve ömrünü her ne pahasına olursa olsun o evde sürdürme şiarıyla yaşayan Naciye , bu uğurda evin aslında gerçek mirasçısını dahi takıntısına alet etmekten çekinmiyor .
Bir yandan elinde kanlı yün şişiyle tam bir cani canavarı andırırken , diğer yandan kendinizi Naciye’ye kızarken değil ona acır ve empati kurarken - ya da kurmaya çalışırken - buluyorsunuz .
Oyunculuklara gelirsek , Derya Alabora , filmografisinde şimdiye kadar hiç karşılamadığımız türde bir karakteri zannımca oldukça yetkin bir başrol olarak beyazperdeye taşıyor ; Alabora’nın oyunculuğu sizi Naciye’yi hem çözmeye itiyor , hem de irkiltmeyi başarıyor .
Öte yandan Naciye’nin saatli bombasının pimini çeken Bengi ve Bertan’ı canlandıran Görkem Mertsöz ve Esin Harvey kendi karakterlerinin inandırıcılıklarında filmin başlarında biraz tutuk kalıyorlar .
Esin Harvey’in filmdeki en başarılı performansı şüphesiz ki finalde geliyor .
Naciye’nin gençliğini canlandıran Ilgın Çakır ise “atarlı ergenleri” seyretmeye alıştığımız günümüzde , “bir caninin doğuşu” portresini gayet de iyi çiziyor .
Gelecek vaat eden bir oyuncu denebilir .
Gerilim türündeki bir filmin olmazsa olmazları arasında yer alan uygun ses ve müzik kullanımı , bunun yanı sıra hikâye ile bütünleşen atmosfer yaratma , tek mekan geriliminde ışık , görüntü yönetimi gibi teknik detaylar ise yerli sinemamız açısından alışık olmadığımız bir titizlikle kotarılmış .
Bu hafta sonu sinema alternatifiniz bir korku filminden yana yapmak isterseniz , Naciye uzun zamandır seyrettiğiniz en iyi yerli işlerden biri olabilir !
