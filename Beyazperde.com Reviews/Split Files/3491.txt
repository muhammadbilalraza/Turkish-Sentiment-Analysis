Antolojik filmlerin zengin , yoğun , sürükleyici içeriği ve temaları , seyrederken bazen yorucu olsa da , katmerli zevkler vaat eder .
Bazen iç içe geçmiş bölümler , bazen de bağımsız ama ortak bir madde altında birleşen kısa filmler boyunca sürprizlerle ' çoğalırsınız ' .
Aklınız ve kalbiniz , kalkmak istemediğiniz bir şölene davet edilmiş gibidir .
Kendi adıma , bir ülke / bir kente adanmış seçkiler ve farklı yönetmenlerin bakışlarını aktaran kısa hikayeler favorimdir .
" The Turning " de 17 yönetmenin , 17 kısa filmi , 1960 Avustralya doğumlu yazar Tim Wenton'ın 17 kısa öyküsünün yer aldığı " The Turning "
( Dönüş ) adlı eserinden çekilmiş .
Ayrıca 1 yönetmen de ( Marieka Walsh ) , " Ash Wednesday "
( Kutlu Çarşamba ) adlı T. S. Eliot'ın 1930 tarihli uzun şiirinden alıntılar yapılmış animasyon bölümüyle , prolog ve epilogu oluşturmuş .
" Çünkü geri dönmeyi umut etmem / çünkü umut etmem / çünkü dönmeyi umut etmem " dizeleriyle başlayan girişten sonra bir kıyı kasabasının insanlarına dair hikayelere geçiyoruz .
Filmin asıl süresi 180 dakika .
Ancak Türkiye'de gösterilen versiyon 106 dakika ve 9 hikaye yer alıyor ( Yönetmenler : Mia Wasikowska , Warwick Thornton , Stephen Page , Robert Connolly , Tony Ayres , Claire McCarthy , Justin Kurzel , Simon Stone , David Wenham ) .
" Dönüş " , gezegenin neresinde , hangi koşullarda yaşıyor olursa olsun her seyirciye özel bir film olacaktır .
Üzerinde gereksizce açıklayıcı , hatta yönlendirici yorumlar yapmak tehlikeli .
Ortak payda ortalama insanlar olsa da , her birinin karmaşık iç dünyası , zamana ve gerçekliğe farklı noktalardan temas ederek / çarparak beyinlerine ve yüreklerine farklı etkilerde bulunuyor .
Dolayısıyla her bir seyirci de , kendi geçmişinin , bugününün ve hatıralarının her hangi bir anıyla hikayelere dahil olabilir .
Bunun hangi hikayede , hangi boyutta olacağını kestirmek mümkün değil .
Sadece bazı ipuçları vermek doğru olacaktır .
" Dönüş " , hayatınızın hayati dönemeçlerinde ya da çöküş günlerinde karşınıza çıkan biri ile bambaşka bir yöne savrulabilmek ve seçimler / riskler üzerine .
Kaybetme , çaresizlik , ilk aşk , her şeyi geride bırakmak üzerine .
Bazen sıradan bir yanlışlığın , monotonluğu mutlu saatlerle takas etmesi .
Bu küçük mucizeler üzerine .
Kaygılarımızın , kuşkularımızın , pişmanlıklarımızın , vicdan azabımızın ruhumuza yapışması .
Arınmaya çalışma , yeniden başlama üzerine .
Doğanın bir parçası olma .
Doğanın karakterlerimizi oluşturması üzerine .
Hayal gücünün gerçekliğe etkisi .
Kısaca kaotik varlığımızın şaşırtıcılığı üzerine .
