İranlı usta yönetmen Abbas Kiarostami baştan çıkarıcı bir İtalyan kasabasında geçen ' oyunlu ' bir aşk hikayesi anlatıyor bize .
Bir yandan eski usul bir aşk bu , sinemada özlediğimiz türden klasik bir yakınlaşma .
Diğer yandan ; filmdeki gerçek sanat - kopya sanat tartışmasından yola çıkarak bazı detayları gizemli bırakıyor Kiarostami ve böylece güncel sinemanın ' gizemci ' ( ve muzip ) yönüyle ilişki kuruyor .
Usta sinemacı kariyerinin başından beri serüvenci , yenilikçi kimliğini korumayı başardığı gibi , burada da ' eski ' ile ' yeniyi ' yaratıcı bir şekilde buluşturuyor .
Aslı Gibidir'de Toskana'nın zamansız sokakları iki gezgin ruhun romantik buluşmasına ev sahipliği yapıyor ; Fransız bir galeri sahibi ve İngiliz sanat tarihçisi .
Tabii onları buluşturan sanat tarihine olan merakları oluyor ve başlangıçta genel geçer sanat konuları üzerine konuşuyorlar .
Sonra sıra kopya sanatın tartışmalı gerçekliğine geliyor .
Adım adım konu kişiselleşmeye başlıyor ; aşka geliyor , evliliğe geliyor .
Sonra bir evlilik oyunu oynamaya başlıyorlar .
Oyun dediğimize bakmayın , neyin gerçek neyin oyun olduğu nefis bir düğüm atıyor yönetmen ortaya .
Kiarostami'nin romantik kahramanları gün boyu konuşuyorlar ve biz nedense onları izlemekten , dinlemekten sıkılmıyoruz .
Birbirlerini etkilemeye , baştan çıkarmaya çalışıyorlar : Eskiden böyle olurdu bu işler , diyoruz .
Şimdi iki kişi , amaçları bir ömür beraber olmak da olsa , yatağa girmek de olsa ; susarak baştan çıkarıyorlar birbirlerini .
Susunca , az konuşunca , ' anlamsız ' konuşunca daha etkileyici oluyor sanki artık .
Ama Kiarostami bizi eski günlere götürüyor eski duvarların eşliğinde .
İnsanların konuşarak birbirlerini tanıdıkları , karşılıklı etkilendikleri zamanlara .
Aslında böyle böyle eski usul bir aşk hikayesi anlatıyor bize .
Ama bunu iki şekilde farklı ve yeni kılmayı beceriyor .
Bir kere konuşmayı merkeze alarak radikal bir estetik yakalıyor ; ayrıca , çiftin gerçek ilişkisini belirsiz bırakarak bugünün sinemasıyla , çok farklı yoldan gelerek etkileşime geçiyor .
Yönetmen Sight & Sound dergisindeki röportajında , Aslı Gibidir için gerçek Juliette Binoche'u yakalamaya çalıştığını , onun bir başkası gibi olduğu , senaryodaki role büründüğü yerleri kurguda çıkardığını açıklamıştı .
Yakından tanıdığı Juliette Binoche'un gerçek hayattaki halini olabildiğince yakalamaya çalışmış .
Bu ilginç çaba , sözcüklerle ifade edilmesi çok kolay olmayan , olağanüstü bir performans ortaya koymuş .
Aşka ve evliliğe dair dikkat çekici soruları olan , ama cevapları müthiş bir oyunla izleyiciye bırakan bir film bu .
Hayatta bazıları konuşmayı , bazıları da dinlemeyi sever derler ya ; öncelikle dinlemeyi seven romantiklere tavsiye ediyorum bu ' hediye ' gibi filmi .
Bir sürü yeni başlangıç yüklediğiniz şu yeni yılın ilk günlerinde gayet iyi bir tercih olabilir .
İsterseniz yanınıza ' oyun ' arkadaşınızı da alabilirsiniz .
