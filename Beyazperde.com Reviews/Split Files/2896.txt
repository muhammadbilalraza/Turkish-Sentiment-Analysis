Evet , her hafta bir başka düşük bütçeli korku filmi izlediğimiz yaz aylarının sonuna yaklaşıyoruz .
Kış aylarının tek farkı , bunların biraz daha büyük bütçeli veya iddialılarını izlememiz olacak .
Yapımcıları kadar dağıtımcıları için de çok masraflı olmayan yeni " Sonuçta maliyeti düşük , muhakkak cebimize bir şeyler kalır " konseptli denemenin adı ise Korku Kapanı ( Storage 24 ) .
Bu da bir sektör sonuçta . 
Günümüz İngilitere'sinde geçen öykü , Londra'ya düşen bir askeri kargo uçağının içindeki canavarın serbest kalmasını ve yirmi dört saat hizmet veren bir depo alanında mahsur kalan insanların mücadelesini anlatıyor .
Ne ile karşı karşıya olduklarını ancak filmin ortasına doğru fark eden kahramanlarımız , henüz ayrılmış ve eşya paylaşımı yapmaya çalışan bir çift olan Charlie ile Shelley ve onların birkaç yakın arkadaşı . 
Yönetmen Johannes Roberts , türlü ucuz korku filmi çekmiş bugüne kadar .
Bunun olumlu etkisi de filme yansıyor .
Ortada gerçekten kötü bir senaryo olmasına rağmen , sinemasal araçları gerilim ve dehşet yaratmak için başarıyla kullanıyor aslında yönetmen .
Sinemasal araçlardan kastım , ışığından kurgusuna , ses tasarımından kamera kullanımına her şey .
Özellikle o " Allah'ım ! Yaratık her an herhangi bir yerden fırlayabilir ! " anlarında film basbayağı geriyor ve Johannes Roberts bu sahneleri sağabileceği kadar sağıp neticesinde filmi de biraz olsun keyifli hale getiriyor . 
Kısacası , adam işini biliyor .
Ucuz korku filmlerinin deneyimli yönetmeni olmak da böyle bir şey herhalde .
Kötü yaratık tasarımlarını mümkün olduğunca az göstererek ve klişe aşk üçgenleriyle gülünçleşen senaryoyu mümkün mertebe toplayarak filmi izlenebilir hale getirmek de kolay iş değil . 
Gerçekten de film aşk üçgeni ve aldatma hikayesine girdiği her an batıyor .
Filmin başında gayet antipatik çizilen Charlie'nin , sevgilisi ve en yakın arkadaşı tarafından aldatıldığı ortaya çıktıktan sonra ( bizim ilk sahnede anladığımız şeyi , muhtemelen hayatı boyunca pek melodram izlememiş olan Charlie ancak 40. dakikada idrak edebiliyor ) birden kahramanımıza dönüşmesi de filmin bir başka zayıf noktasını teşkil ediyor .
Koku Kapanı'nın bir kahramanı yok aslında .
En fazla , " Bu kadar ihanetin üstüne bir de hunharca öldürülmesin zavallı " diye düşündüğümüz bir karakteri var .
Bir de sırf en yakın arkadaşının sevgilisine göz koydu diye aniden her türlü hainliği yapabilecek kıvama gelen Mark var tabii .
Onun da kimseye hayrı yok . 
Neticede , bir uzaylı istilasının başlangıcını bir deponun içinde geçen bu öyküyle anlatan Korku Kapanı , önemsiz bir B filmi sayılabilir .
Ancak alanında deneyimli yönetmen Johannes Roberts , aslında yüzüne bakılmayacak senaryodan yine de birkaç eğlenceli sekansı olan bir korku filmi çıkartmayı başarıyor .
Bu adam daha önce neler çekmiş , bir bakmaya değer diye düşünmedim değil , ne yalan söyleyeyim .
Arada sırada ucuz , kötü korku filmleri de bünyeye iyi gelir . 
Twitter : aliercivan
YouTube : Paralel Kurgu
