Soru şu : Onun fiziksel acılarına son verip ikinizin de ruhen ' kurtulmasına ' giden yolu açmak mı yoksa bu ıstırapları bir sınav olarak kabul edip devam mı etmek ?
Yanıtı , yaşama nereden , nasıl baktığımıza bağlı olarak değişecek bir soru .
Ama aşk , hep aynı aslında : Hayatınızı , sizin için de attığını bildiğiniz başka bir kalbe bağlanarak geçirmek ve bu canlıyla sevgili , cinsel eş , arkadaş , dost , giderek onun her şeyi , kardeşi , annesi , babası , çocuğu olarak ilişkiyi sürdürmek , mucizevî olduğu kadar masalsı da .
Sadece bir tek korku , bu masalın üzerine karanlığı çöktürebilir : Ölüm ! 
Michael Haneke , âşık olmaktan kaçmaya çalışanların düşünmeye bile cesaret edemedikleri , korku ve bu ruhsal fırtınanın tam da gözüne girerek seyirciyi kaskatı gerçekle yüzleştiriyor .
İşte tam da bunu yaptığı için , girişte sorduğum soru önem kazanıyor .
Aşk , korkunun üzerine giderek ölümde de ayrılmamak mıdır ? 
Çiftimiz , Georges ve Anne , emekli müzik öğretmenleri ; entelektüel , belli ki disiplinli , bilinç düzeyleri yüksek .
Onların öyküsünü tümüyle evlerinin içinde takip ediyoruz .
Farklı tek yer , prologta , bir öğrencilerinin resitalini izlemek için geldikleri konser salonu .
Bu sahnenin değeri , mutlu oldukları bir mekânda , sağlıklı biçimde son kez bir güzelliği paylaşmış olmaları .
Çünkü eve döndüklerinde kapının hırsız tarafından zorlandığını görüyorlar ; metaforik anlamda düzenlerine ' müdahalenin ' sinyali .
Ve asıl ' müdahale ' o gece başlıyor .
Anne , gecenin bir vakti yatağında oturmuş boşluğa bakıyor : Sonun başlangıcı . 
Hikâye , bundan sonra çok ama çok sert : Benzerini bizzat yaşayan seyirciler için çok zor geçeceği konusunda uyarmam gerek .
Özellikle bu seyirciler , can yoldaşı eşi Anne'ın felç geçirerek bakıma muhtaç hale gelmesinden sonra , acılar içinde yavaş yavaş ' erimesinin ' neredeyse her anını kalbinde hisseden Georges ile duygudaşlık yaşayacaklar . 
Çiftin yine bir virtüöz olan ve yurtdışında yaşayan kızları Eva ( Isabelle Huppert ) , ziyarete geldikçe üzülüp ağlayarak akıl vermekte .
Paradan başka bir şey düşünmeyen bakıcılar , çoğu kez bir insanla uğraştığını unutmakta .
Bir bebek gibi bakılması gereken Anne'ın yaşamdan istifa etmek isteği , aşkın bu son durağında Georges'un beynini kemirmekte . 
Haneke , aynı zamanda , Anne - Georges çiftinin aşklarının bu son bölümünde , aşkın zaman içinde nasıl kaskatı bir bencilliğe dönüştüğünün resmini çiziyor .
Giderek kendileri için var olan çiftten Georges için , Anne'dan sonrası sadece yalnızlık ( kısacık sürede bir güvercinin sıcaklığına sığınması unutulmaz ) .
Karısının acılarından kurtulması , kendi kurtuluşu da olacak . 
Sorduğumuz soruya dönersek , Haneke gibi ' Avrupalı olmak ' kavramına keskince neşter atan bir yönetmenin kahramanlarının , bu egoist hayat tarzlarında , ' tevekkül ' ve bunu bir sınav olarak kabul etmek gibi daha Doğu'ya , bize özgü ruhaniliği göstermesi beklenemez .
Bunu vurgulamam , aşkın bu yaklaşımla da yorumlanabileceğine inanmam . 
Haneke , özetle , yıllar geçip mutlu günler biriktikçe aşk için ödenen bedelin de ağırlaşacağı gerçeğini suratımıza çarpıyor .
Bugün itibariyle 83.yaşını süren Jean - Louis Trintignant ile 24 Şubat'ta 86'yı tamamlayacak olan Emmanuelle Riva gibi sağlık durumlarında görünür bir sorun olmayan iki yaşlıyla çalışması , çıplak gerçeği bu iki müthiş oyuncuyla yakalaması , başlı başlına bir başarı .
Hani , bazen sinema okullarındaki dersler için önerilerde bulunuruz .
İşte yeni önerimiz " Aşk ( Amour ) " .
Bir yönetmen , iki oyuncu ve bir büyük apartman dairesi , hayatı , ölümü ve aşkı nasıl anlatmakta diye ( " Yedi ( Se7en ) " ın görüntü yönetmeni de olan Darius Khondji'nin , evin içindeki hayatların kalp atışlarını hissettirdiği çalışmasını atlamadan tabii ) .
