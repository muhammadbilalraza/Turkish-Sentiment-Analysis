Bu hafta sinemalarda oldukça enteresan bir film yer alacak .  Onur Ünlü imzalı Gerçek Kesit : Manyak .
Evet bildiğimiz Gerçek Kesit .
O yıllar önce Perihan Savaş’ın sunduğu , hikayelerini gazetelerde yayınlanan 3. Sayfa haberlerinden alan , amatör oyunculuklarla canlandırılma yapılan ve bir dönem çoğumuzun bir şekilde izlediği ya da aşinalığı olan o reality show . 
Hani bazı şeyler için “neden” diye sormayı bırakalı çok oldu ama sürekli dürtülüyoruz ve neden diye sorasımız geliyor .
Eminim bu ortalama 70 dakikalık orta metrajlı film bir başka yönetmenin imzasını taşısaydı , izlenmeden yerden yere vurulurdu .
Ama söz konusu isim sinemaya gönül verdiğini düşündüğümüz , çoğu işini merakla beklediğimiz Onur Ünlü olunca bir durup beklenildi , bir bildiği vardır herhalde diye .
Peki gerçekten var mıymış ?
Yokmuş .
Onur Ünlü’nün bir bildiği yokmuş , canı sıkılmış çekmiş .
Biz de meraktan izledik tabii .
Hatta ne yalan söyleyeyim , birkaç sahnede güldüm eğlendim . 
Yine de bunun bir eleştiri yazısı olmadığını belirtmem gerekiyor sanırım , zira ortada eleştirilecek bir materyal yok .
72 dakikalık uzunluğu ile perdede izlediğimiz , bir parodi .
Biz başka bir şey mi bekliyorduk ?
Aslına bakarsanız hayır .
O yüzden ortada hayal kırıklığı yaratan bir durum da yok .
Zamanında Gerçek Kesit hayranı iseniz , Sarı Bıyık’ı özlediyseniz , Manyak’a bir şans verirsiniz .
Bir de tabii Onur Ünlü hayranı iseniz .
Aksi takdirde genel izleyicinin filmin sonunu getireceğini sanmıyorum . 
Gerçek Kesit Manyak’ın mahallesinin her köşesinden Onur Ünlü’nün bir ünlüsü geçiyor .
Geçiyor derken , gerçekten geçerken uğramışlar .
Serkan Keskin , Hazar Ergüçlü , Türkü Turan , Zeynep Çamcı , Taner Ölmez , Öner Erkan , Sadi Celil Cengiz ve isimlerini şu an hatırlayamadığım daha birçok isim repliksiz ya da bir iki cümle ile dahil oluyorlar hikayeye . 
Son dönemde ardı ardına çektiği filmlerle , adını verimli yönetmenler hanesine yazdıran Ünlü , bu verimliliği ile eleştirilen de bir yönetmen .
Haliyle çoğu kişi , bu kadar kısa zamanda bu kadar film çekmenin böyle sonuçlar doğurabileceğini düşünerek eleştiriyor Onur Ünlü’yü .
Aslında Ünlü , yeri gelmiş o çok çekmek istediği Kırık Kalpler Bankası’nı çekebilmek için senelerce beklemiş bir isim .
Ben Onur Ünlü’nün çok ciddiye alınmak istemediğini zira kendisinin de almadığını , filmlerinin anlaşılmasını beklemediğini , hatta bazı vizyona sok ( a ) madığı işlerle , kendi salonunda izlemek için film çektiğini düşünenlerdenim .
O yüzden yeri geliyor gişe için , yeri geliyor kendi zevki için film çekiyor , dizi yapıyor .
Hal böyle olunca bize de pek laf söylemek düşmüyor .
Sonuçta kimse kimseye zorla film izletmiyor , hepimiz bazı tercihler yaparak giriyoruz sinema salonlarına .
Elbette vaktimizi ve paramızı verdiğimiz bir filmden karşılık bekleriz , iyi olsun isteriz .
Ama burada devreye giren “neye göre , kime göre” etkenini atlamamak lazım .
Zaten Ünlü kendisine uzatılan her mikrofona benzer müztehzi cevaplar vermiştir şimdiye kadar .
Mesela Gerçek Kesit dünyasında onu en çok etkileyen , bu filmi çekmesine vesile olan şey olan ne diye sorulduğunda ; “ayaklar , çoraplar” diyor .
Bir yönetmene aksiyona aldıran şey nedir sorusuna beklenmedik bir cevap , ama Onur Ünlü’den beklenmedik bir cevap değil . 
Velhasıl ; Gerçek Kesit : Manyak’ı , sinemada film dışında bir şey izlemek isterseniz tercih edebilirsiniz .
O zaman yazımı Martin Heidegger’ın , ay pardon Fatih Terim’in ünlü sözü ile bitireyim ; “Everything is something happened . ”
