80’li yılların en mühim isimlerinden bir tanesiydi Sylvester Stallone .
Nasıl ki Terminator filmi Arnold Schwarzenegger’ı o dönemin efsanelerinden biri haline getirdi , 1976 tarihli Rocky de , Stallone için aynı şeyi gerçekleştirdi .
Oldukça zor durumdayken elindeki senaryoyu büyük uğraşlar sonucunda kabul ettiren ve tüm dünyaca tanınan meşhur boksör Rocky Balboa’nın doğuşunu sağlayan aktör pek tabii çoğu dönem seyircisinin aklında böyle kaldı .
Devam filmleri , 2006’daki ringlere veda niteliği taşıyan Rocky Balboa adlı proje derken bir devri kapattık .
En azından biz öyle düşünmüştük . 
Ryan Coogler’ın senaryosunu yazdığı ve yönettiği 2015 tarihli filmi Creed : Efsanenin Doğuşu , sinema severlerle yeni çağın kahramanını tanıştırdı ; Adonis Creed .
Orijinal seride önce Rocky’nin rakibi , sonra yakın dostuna dönüşen Apollo’nun oğlunun doğuş hikayesi .
Doğal olarak ilk tepkiler “tadında bırakın artık” şeklinde olduysa da , yapım vizyona girince muhteşem bir spor – dram projesiyle karşılaştık .
Oyunculuklardan tutun da , senaryosuna kadar her şey tam tadındaydı .
Stallone hem merkezdeydi hem değildi , geçmişin o hüzünlendiren anıları sömürülmüyordu ve en önemlisi anlatılacak bir hikaye vardı . 
İlk bölümde doğan yeni çağın kahramanı Adonis ( Donny ) , bu hafta vizyona giren Creed II : Efsane Yükseliyor ile birlikte kendini gerçekleştiriyor .
Bir kez daha Michael B. Jordan tarafından canlandırılan karakter , ağır siklette gelebileceği en yüksek noktada “artık tamam” diyor .
Altın kemerini alan , Bianca ( Tessa Thompson ) ile ilişkisini resmiyete dökmek isteyen ve babasını da tamamen geçmişte bırakarak yeni bir hayata koşan genç boksör doğal olarak kolay yoldan istediğine ulaşamıyor .
Rocky IV filminde , babasını ringde öldüren ancak finalde Balboa tarafından yenilen Ivan Drogo ( Dolph Lundgren ) geri dönüyor , kendisi gibi yetiştirdiği oğlu Viktor ( Florian Munteanu ) ile birlikte intikam arzuluyor .
Nasıl ki Adonis babasız olarak büyüdüyse , Viktor da babasının yenilgisi yüzünden Rusya’da yaşayamamış , Ukrayna’da hayata tutunmaya çalışmıştır .
Böylece iki eski düşman ve onların yeni nesildeki temsilcileri karşı karşıya gelmiş oluyor . 
Creed II aynen Rocky’nin devam filmlerinin yolundan gitmeyi tercih etmiş .
Bu sefer Stallone ve Juel Taylor tarafından yazılan senaryo , amacına ulaşan ancak yine bir sebepten ötürü kendisini ringin ortasında bulan kahramanın serüvenine odaklanıyor .
Şöhretini korumak ya da dostunun intikamı adına yeminini bozan Rocky’nin yerini Creed alıyor .
Evlilik , başka bir bakış açısı , geçmişteki acılardan uzak bir ufka yürüyecekken , kazanmak için tekrar çalışan , ter döken , sevdikleriyle çatışan , söz dinlemeyen ve öfkeli bir genç .
Yani Hollywood’da tarih bir kez daha tekerrür ediyor .
Ancak bizi mutlu eden tarafı , ne yaptığını iyi bilen Sylvester Stallone sayesinde bu klişelerin olabildiğine samimi , inandırıcı ve heyecan yaratıcı nitelikte oluşu .
42 yılın ardından “yine mi pilav , yine mi bulgur” demek üzereyken , kendini Apollo’nun ağır manevi mirası , Rocky’nin geçmiş yıllardan aldığı derslerle arkaya çekilmesi , babası ve tabii kendi hayatını karartan maçın rövanşını düşleyerek büyüyen Viktor’un öfkesi , Ivan Drogo’nun kolayca empati kurabileceğiniz hali . 
Yeni Creed filmi hem bir Rocky serisi devamı , hem tek başına bir Creed hikayesi , hem de modern bir bağımsız heyecan fırtınası .
İnanılırlığı yok diyemeyeceğiniz , Creed : Efsane Doğuyor kadar başarılı olmayan , nostaljiye sırtını yaslamasa ve taze bir hikaye anlatsa dedirtirken , “eh bu da hiç fena değil aslında” cümlesini peşine takan dikkate değer bir vizyon seçeneği . 
Not : Karakter odaklı hikayesi kadar , adrenalin dolu dövüşlerin de sizi mest edeceğini unutmayın . 
burcinaygun@gmail.com
