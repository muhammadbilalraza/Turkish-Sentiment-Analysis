Yapım şirketi Dark Castle , gişede hayal kırıklığı yaratan üç filmden sonra , yeni filmlerine yüksek bütçe ayırmış , başına Avrupa'dan bir yönetmen getirmiş ve hatta Oscar ödüllü bir başrol oyuncusu bulmuş .
En büyük amacı Amerika'da film çekmek olan Mathieu Kassovitz , sonunda dileğini gerçekleştirdi .
Ama bütün bunlar filmi izlerken hissettiğiniz o deja - vu duygusunu geçirmiyor ; Gothika , konu orijinal olmasa bile insanı eğlendiren filmlerden maalesef değil .
Film Halle Berry'nin canlandırdığı , bir akıl hastanesinde doktorluk yapan Miranda Grey'in etrafında dönüyor .
Hatta bununla yetinmiyor , sadece onunla " ilerliyor " .
Yan karakterlerin hiçbir işi yok .
Bütün korku filmleri gibi , ortam her zaman karanlık ve yağmurlu , hatta neredeyse binanın içinde bile .
Mesela Doktor Grey karanlık odasında çalışırken lamba açmaya üşeniyor olmalı .
Bir gece , işten çıkıp eve giderken yolda yaralı genç bir kızla karşılaşan Miranda , ona yardım etmeye çalışırken bir anda kendisini akıl hastanesinde bulur , aradan üç gün geçmiştir ve o kocasını öldürmekle suçlanmaktadır .
Oldukça ilginç değil mi ?
Evet , en fazla bir 10 dakika kadar .
Doktorun bir anda hasta olması , gerçekten çok " ironik " görünüyor , ama maalesef değil .
Kendini bir anda yanlış tarafta bulan Miranda , herkesi deli olmadığına inandırmaya çalışır , ama sürekli gördüğü hayalet bunun gerçekleşmesini güçleştirir .
Miranda , yalnız başına gerçekle hayal , delilikle akıllılık arasındaki ince çizgi üstünde yürürken , sadece doğruya ulaşmaya çalışır .
Her şeyden önce şunu söylemeliyim ki , Gothika kesinlikle " gotik " değil , en azından karanlıkla gotikliği aynı kalıba koymazsak .
Senaryoya gelince , aslında gerçekten bir senaryo olduğundan söz edemeyiz sanırım .
İlk sahneden son sahneye kadar o kadar çok klişe var ki , ilk yarım saatten sonra hiçbir olay sizi şaşırtmıyor .
Her şey sakin sakin giderken birden arka planda " korku filmlerinin klasik müziği " çalmaya başlıyor , biz de anlıyoruz ki hayalet çıkacak .
İşte korku filmi !
Aslında Halle Berry'nin oynamak için bu filmi neden seçtiği de bir muamma .
Oscar kazandıktan sonra artık seçeceği rollere daha çok dikkat edeceğini düşünmüştüm , ama sanırım o sadece kazanacağı parayı düşünüyor .
Filmde Berry'nin kocasını Charles Dutton canlandırıyor .
Evet Dutton !
Bu kadar mı uyumsuz bir çift olur ?
Başlarda " çiftimizin " öpüştüğü sahnede genel bir rahatsızlık yaşanacağını söylemeliyim , aralarında hiçbir çekim yok , sağ olsunlar biz de bunu oldukça iyi fark ediyoruz .
O kadar yakışmıyorlar ki , belki de insanlar cinayeti Miranda'nın işlediğini boşu boşuna düşünmemişlerdir .
Ya Robert Downey Jr . ' un karakteri ne yapıyor ?
Bir kere eskiden çok iyi arkadaşın olan birisinin psikiyatristi olmak etik midir ?
Zaten mantık olmayan bir filmde etiği aramak çok yersiz sanırım .
Filmden kendisini tamamen çıkarırsak pek bir şey değişmez .
Tek yaptığı , Miranda'ya inanmakla inanmamak arasında debelenmek , belki sonunda karar veriyor ama zaten o sırada her şey çözüme kavuşmuş durumda .
Onu daha farklı yerlerde görmek istiyorum artık , belki özel hayatında yaşadığı sorunlar iyi rolleri kapmasını engelliyordur ama eminim ki , ona başrolü vermek isteyecek binlerce bağımsız film yönetmeni vardır .
Ya Penelope Cruz ?
Chloe'yi belki kimse ondan iyi canlandıramazdı , aksanı karakterine o kadar yakışmış ki ; konuşması , o yavaş telaffuzu ona gerçekten " deli " havası vermiş .
Filmde birkaç önemli sahnede karşımıza çıkıyor , diyalogları ise berbat : " Bedenime sahip olabilir , ama ruhuma asla ! "
Evet , gerçekten bu cümleyi sarf ediyor .
Hele son sahnenin anlamsızlığı yok mu .
Chloe sokakta !
Belki kendisine tecavüz eden şeytan konusu açıklığa kavuşmuş olabilir , ama ilk başta o hastaneye girmesi için başka sebepler vardı , mesela üvey babasının boğazını kesmesi bir neden olabilir mi acaba ?
O zaman sokakta ne işi var ?
Hayaletimize gelince , o gencecik bir kız .
Saçları ; nadir gördüğümüz kanlı , kesiklerle dolu yüzünü kapatıyor .
Yok canım , Halka'dan bahsetmiyorum , Gothika'da çok önemli bir farkımız var , bizim kızımız sarışın .
Hayalet önce Miranda'yı fena benzetiyor , kollarını yarıyor , oradan oraya uçuruyor , sıkı bir dayak atıyor .
Neden ?
Kendisine yardım etsin diye !
İşte etkili yol diye ben buna derim .
Bir de hayaletin oraya buraya yazdığı , " yalnız değil " mesajı var .
Madem bir şeyler yazabiliyor , neden ne istediğini yada kötü adamın kim olduğunu yazmıyor ?
Ah , doğru , Miranda'nın her şeyi tek tek bulup çıkarması gerekiyor .
Peki , ya havuzda saklanma sahnesi ?
Havuzda NASIL saklanılabilir ?
Belki saklandığı bölge karanlıktı ama en ufak bir ışıkta görünmez mi ?
Yapmayın lütfen , çocuklar bile buna inanmaz .
Filmin bütün sahneleri kötü demek imkansız , ama onların da tek sebebi var , Mathieu Kassovitz .
Gerek karanlığı , gerek çekim alanlarını öyle iyi kullanmış ki .
Hayaletin yürüdüğü sahne korkunçtan çok rahatsız edici , ama gerçekten filme yakışmış .
Berry oyunculuğuyla , Kassovitz de yönetmenliğiyle filmi berbat statüsünden çıkarıp orta karar hale getiriyorlar .
Ama maalesef bu filmden beklentimiz bunlar değildi .
İyi bir korku filmi izlemek istiyorsanız , Halka'nın ya da Altıncı His'in DVD'sini kiralayabilirsiniz ; ama öylesine geçirilecek iki saatiniz ve bol çığlığı kaldırabilecek kadar sağlam kulaklarınız varsa , bir deneyebilirsiniz .
