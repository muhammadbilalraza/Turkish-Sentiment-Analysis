Kaan’ın dört yaşındayken parkta Çilek’i ilk kez görüşü ve gönlünü kaptırışıyla başlıyor film .
Çilek bir kız çocuğu için o denli ayrıksı , akılda kalıcı bir isim ki , Kaan’ın onu unutması mümkün değil artık .
Takip eden yirmi yıl boyunca da aklından çıkaramıyor zaten .
Çizime yetenekli olduğu için İstanbul’da üniversite okuyor Kaan .
Ve birkaç günlüğüne Zonguldak’a , ailesinin yanına döndüğünde , aklında yine Çilek’i görebilmek var .
Çilek’inse haberi bile yok Kaan’ın varlığından .
Onun hayali ünlü bir şarkıcı olmak .
Fakat albüm yapabilmek umuduyla inşaat işleri yapıp bar işleten mafya kılıklı ( Çilek’in deyimiyle ‘hanzo’ ) bir adamın sevgilisi olmuş .
Bu hayattan bir kaçış arıyor .
Bir kaçış fırsatı için her şeyi yapmaya da razı .
İşte böyle bir noktada yolu Kaan ile kesişiyor .
Kaan mantıklı düşünemeyecek denli aşık Çilek’e .
Zaten fazlasıyla naif bir genç adam .
Kendini süper kahraman olarak görmeye meylediyor ve Çilek’in hayatını kurtarıp onun kahramanı olmayı hayal ediyor .
Ancak bu hayal , bir banka soygunu ve cinayetler silsilesiyle Kaan’ın en yakınlarının hayatını bile tehlikeye attığı bir kaçış hikayesine dönüşüyor .
En çok Halil Sezai’nin yapımcısı olmasıyla konuşulan Çilek , kara film ve mizah motifleri de içeren bir yol ve suç filmi denemesi …
Bir Bonnie ve Clyde olsun , bir Katil Doğanlar olsun , bir Butch Cassidy and the Sundance Kid olsun …
Her birini biraz anımsatan ; modern ve dinamik , seksi ve şaşırtıcı bir film olma gayreti var .
Kaan’ın Kedi Kadın’la ilişkilendirdiği ama aslında bir kara film femme fatale’i olduğunu göremediği Çilek’in bir sürü hayatı mahvedişinin trajikomik öyküsü …
Keşke niyetler yetse tabii ama kâfi gelmiyor işte .
İşleyen ve işlemeyen farklı yönleri var Çilek filminin .
Araya giren karikatür tarzı çizimlerden oluşan separatörler ve filmin müzikleri gayet başarılı .
Ancak tek başlarına filmin hedeflediği o modern ve dinamik yapıyı sağlamakta yeterli olamıyorlar .
Birkaç aksiyon bloğu dışında öykünün sadece diyalog sahneleriyle ilerlediği ve karakter motivasyonlarını vermekte bu diyalog sahnelerinin yetersiz kaldığı bir yapı söz konusu .
Zaten ortada gerçeklik ve inandırıcılık sınırlarını zorlayan bir öykü var .
Bazı yabancı filmlere öykünmekten ötesini geçememiş , senarist bile anlattığı öyküyü çözememiş gibi duruyor film .
Bunun yanında senaryonun başarılı olduğu ama rejinin perdeye yansıtmakta yetersiz kaldığı noktalar da var .
Metinde olan ama bir türlü seyirciye geçmeyen mizah unsuru mesela …
Ve süper kahraman motifi .
Kaan kendini bu macerada bir Batman , bir Superman gibi görüyor ama filmin yine mizaha çalışan bu motiflerini de reji hakkıyla işleyemiyor .
Oyunculuklara değinmek gerekirse , kahramanımız Kaan’ı oynayan Kadir Özdal’ın yeterli bir performans çıkardığı söylemek güç .
Süper kahraman motifleri işlemiyorsa , Kaan’ın naif aşkına ve bu uğurda yapabileceklerine ikna olamıyorsak sebebi biraz da oyuncunun bunları bize geçirememesi .
Azra Akın filme ihtiyacı olan dinamizmi ve seksapeli katmak için elinden geleni yapıyor doğrusu .
Sınırları olan bir oyuncu kendisi ama bu filme varını yoğunu koymaya çalıştığı ortada .
Tabii mafyöz sevgilisiyle ilk büyük kavga sahnesinde kendini paraladığı bir sürü noktada yönetmenin onun yüzünü bile göremeyeceğimiz bir açıda kalması gibi detaylar da performansının eksik kalmasını sağlıyor biraz .
Filmin en inandırıcı performansları ise kadrodaki en deneyimli oyuncular olan Bülent Şakrak’tan ve Selen Öztürk’ten geliyor doğal olarak .
Uzun lafın kısası , Çilek’in en önemli problemi inandırıcılık .
Pek sahici olmayan karakterleri ve çok Amerikan filminden alıntı durumları filmi  zedeleyen şeyler .
Dolayısıyla yetersiz ama iyi niyetli bir çaba olarak kalıyor .
Twitter : aliercivan
