2003’te “Belleville’de Randevu ( Les Triplettes de Belleville ) ” ile enfes bir şekilde başlayıp , 2010’da Jacques Tati senaryosu “Sihirbaz ( L’Illusionniste ) ” ile aynı lezzette devam eden Sylvain Chomet filmografisi , üçüncü hamlesinde animasyonu bir kenara bırakıyor ve “Attila Marcel” ile yeni bir yöne doğru akacağının işaretlerini veriyor .
Bu yön , her ne kadar onun animasyondaki maharetini aratsa da , sinemacının tematik bütünlük olarak doğru bir yerde durduğunu söyleyebiliriz . “Attila Marcel” , Sylvain Chomet sinemasının ‘arayış’ temelli özünü yansıtma konusunda yönetmene yeni bir hamle sırası daha veriyor , o da bu hamleyi harcamadan işini yapıyor .
Hikâye , önceki Sylvain Chomet filmlerinde olduğu gibi bizi ‘ilginç’ karakterlerle tanıştırıyor .
Teyzeleriyle birlikte yaşayan genç piyanist Paul , bebekliğinde kaybettiği anne ve babasını hatırlama mücadelesi vermektedir .
Ağzından tek kelime çıkmayan karakter , komşusu Bayan Proust’la tanışıp da onun ‘mucize’ bitkilerinden tadınca anılar birer birer gelmeye başlar . ‘Kayıp zamanın izini’ süren Paul , gerçeği öğrenmek için her şeyi yapmaya hazırdır , her ne kadar teyzeleri bunu gizlemeye çalışsa da .
Sylvain Chomet , “Attila Marcel”de önceki filmi “Sihirbaz”la senaryosunu hayata geçirdiği Jacques Tati’nin izlerini takip eden bir yapı kuruyor .
Paul , Tati’nin efsane karakteri Bay Hulot’yu hatırlatıyor ziyadesiyle .
Öte yandan Buster Keaton’vari bir havası da var karakterin .
Tüm bunların yanına Jean - Pierre Jeunet’nin “Amelie”sinde ( Le Fabuleux Destin d’Amélie Poulain ) Audrey Tautou’nun canlandırdığı Amélie Poulain karakterinin bazı özellikleri de sinmiş durumda . ‘Hayatın anlamı’nı anne ve babasının gerçek hikâyesinde arayan Paul , gizlilik perdesini aralayarak bir yere varmaya çalışıyor bu serüvende , Bayan Proust’un da yardımlarıyla .
Edebiyatla ilişkisini bu filmde Marcel Proust üzerinden açan Sylvain Chomet , başkarakterin babasının adıyla komşu kadının adını bir araya getirerek Marcel Proust’a ulaşıyor .
Tabii ki bunu yalnızca isimlerle göstermiyor sinemacı ; ‘zaman’la ilgili meselesini de edebiyat çerçevesinden okumaya çalışıyor .
Paul , kaybolan / kaybedilen onca zamanı geri kazanmak için çabalarken , bir yandan da bugünü yaşamak zorunda olduğunu hissediyor , ki filmin karakter açısından durduğu noktayı da belgeliyor bu kafa karışıklığı .
Gerçeğe dokunmak için karanlık ara sokaklardan geçiyor Paul ve hedefe doğru yaptığı uzun koşuda yılmadan ilerliyor .
Her adımda biraz daha örseleniyor ama ‘zamanı yakalamak’tan başka bir şey düşünmediği için pes etmiyor .
Bayan Proust onun zihnini açarken , o da ‘son darbe’ye hazırlanıyor bir bakıma , gerçeklerle yüzleştiğinde yok olup gitmemek için elinden geleni yapıyor . “Attila Marcel” , Sylvain Chomet isminin ‘derinlik’le eşdeğer olduğunu bir kez daha gösteriyor bize . ‘Hafif’ gibi görünen ama derinlere daldıkça yığınla katman barındırdığına şahit olduğumuz bir hikâye anlatımı var sinemacının .
Yüzeydekinin ‘neşe’sine kapılıp durmak da mümkün , kazıyıp ‘keder’in başrole soyunduğu bir resimle karşılaşmak da .
Alabildiğine renkli ama aynı zamanda hüzünlü bir sinema anlayışı var yönetmenin . “Attila Marcel” de bu çizginin dışında durmuyor , Sylvain Chomet sinemasını harfiyen yansıtmayı başarıyor .
