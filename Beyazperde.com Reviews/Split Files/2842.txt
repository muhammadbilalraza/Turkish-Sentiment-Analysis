Senaristlikten gelen Tony Gilroy , özellikle Jason Bourne serisiyle adını sıkça duyduğumuz ve önceki yıl Michael Clayton adlı ilk yönetmenlik denemesinde Oscar'a aday gösterilmiş bir sinemacı .
Yönetmenlik kariyerine sıkı bir başlangıç yaptıktan sonra , bir dolandırıcılık / soygun hikayesiyle tür sinemasını denemek istemiş bu kez .
Özellikle Michael Clayton'ın ardından kendisinin dahi bir senarist olduğuna kanaat getirdiğim için , Gilroy'un bu janr içinde neler yapacağını da merak ediyordum .
Sahtekarlar , Ocean serisi veya 1968 yapımı The Thomas Crown Affair kadar kimi popüler Hitchcock filmlerini de anımsatan bir yapım .
İki başrol oyuncusunun karizması ve aralarındaki kimya da bu amaca mükemmel şekilde hizmet ediyor .
Ama saydığım örneklerde hep varolan mizah duygusu , Gilroy'un filminin ana unsuruna dönüşmüş .
Senarist / yönetmen , belli ki bu türün kalıplarıyla olabildiğinde oynamak , eğlenmek de istemiş .
Hem türle hem de karakterleriyle o kadar dalga geçiyor ki , Sahtekarlar'ı öncelikle bir komedi filmi olarak tanımlamak bile mümkün .
Ezeli rekabet içindeki iki kozmetik firması için çalışan ve kendi aralarında da yıllar öncesine dayalı bir çekişme bulunan iki eski istihbarat ajanının macerasını anlatıyor bize Gilroy .
Kozmetik firmalarından biri yeni bir ürün piyasaya sürmeye hazırlanırken , diğeri de bu ürünün ne olduğunu öğrenmeye ve hatta formülünü çalmaya çalışıyor .
Her şey komik , hatta absürd bir çekişme uğruna .
Sahtekarlar'ın mizah anlayışıyla aynı frekansı yakalarsanız , mesela gizli tutulan ürünün ne olduğunu ilk öğrendiğinde Clive Owen'ın verdiği tepkiler karşısında kahkahalar içinde kalmanız mümkün .
Tony Gilroy'un önceki filminde de birlikte çalıştığı müzisyen James Newton Howard , görüntü yönetmeni Robert Elswit ve kurgucu kardeşi John Gilroy , onun dinamik ve sürprizlere gebe anlatımını tamamlıyorlar .
Başrollerdeki Julia Roberts ve Clive Owen , bu kedi - fare oyununa tam ihtiyacı olan seksapeli katarken ; ikisi de birbirinden muhteşem aktörler olan Tom Wilkinson ile Paul Giamatti , düşman şirket sahiplerini son derece eğlenceli bir şekilde canlandırıyorlar .
Popüler olmak için belki biraz fazla zeki ama seyircinin gözardı edemeyeceği kadar da cazibeli bir film Sahtekarlar .
Absürd olduğu kadar olgun bir eğlencelik .
Çok " önemli " bir film değil belki ama nitelikli bir popüler sinema örneği olmanın ötesinde , Tony Gilroy'un ne kadar yetenekli bir senarist olduğunun ve yönetmen olarak da ne kadar sağlam adımlar attığının bir göstergesi .
Onun işlerini izlemek gerçek bir keyif .
