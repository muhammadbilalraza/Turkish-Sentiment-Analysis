Genelde İran sinemasını , özelde Bahman Ghobadi'yi çok severim .
Çok değil beş yıl evveline kadar arka arkaya izlediğimiz İran sinemasında en fazla dikkatimizi çeken şey gerçeklikti .
Zaman zaman amatör kaçan bakış açıları yansısa da kameradan , onu un ufak edecek kadar güçlü ve gerçekçi bir sinema algısı var İran sinemasının .
Canımızı acıtan , ülkesinin yasakçı politikasının altında ezilmiş gibi görünen ama aslında içten içe başkaldıran filmler izledik İran sinemasında . 
Ghobadi'nin bana göre en yürek burkan filmi Sarhoş Atlar Zamanı ( Zamani baraye masti asbha ) ' dır .
Evet , daha çok çocukların sırtlandığı oyunculuklara alışkınız İran sinemasında .
O yüzden doğal bir akış , zaman zaman sırıtan ama doğallığından bir şey kaybetmeyen oyunculukların ağırlığı altında eziliriz .
Sarhoş Atlar Zamanı , yoksulluğun hüküm sürdüğü bir coğrafyada çıkış yolu arayan bir sinemanın gerçekliğine denk düşüyordu , aynı şekilde Kaplumbağalar da Uçar ( Lakposhtha ham parvaz mikonand ) da öyle . 
Sinemanın politik dönüşümü İran'da tamamlandı sanki , yani yavaşladı , duruldu .
Abbas Kiarostami ülkesinin sınırları dışında başka bakış açılarının peşinde , kimisi tutuklu , kimisi yasaklı , kimisi de devrimden kaçmayı başarmış bir halde inzivada .
Filmde 30 yıl tutuklu kalan ve sonrasında serbest bırakılan İranlı şair Sahel Farzan'ın hayatı anlatılıyor .
Filmi izlerken aklıma devrim sırasında Fransa'ya kaçmayı başarmış ama hep bunalım ve umutsuzlukla hayatını tamamlamış yazar Sadık Hidayet geldi .
Onun da hayatının filme alınmasını çok isterim .
Tabii geçtiğimiz aylarda vizyona giren , tutkuyla aşkla meşk eden ve bunların kaybıyla yok olan bir hayatın izini süren Azrail'i Beklerken ( Poulet aux Prunes ) filmi de hemen hemen aynı duygusal minvalde çıkmıştı karşımıza .   Aslında Gergedan Mevsimi ( Rhino Season ) konu olarak , bir aşka , o aşkın kaybıyla hüzne dönüşen bir akışa bırakıyor kendisini .
Ama nedense filmde eksik olan gerçeklik her şeyin üstüne siniyor filmde . 
Ghobadi , ülkemizde çektiği filmde karma bir oyuncu kadrosuna imza atıyor .
Ünlü İtalyan oyuncu Monica Bellucci de var , Yılmaz Erdoğan da .
Ülkesini devrim sırasında terk edip Amerika'ya yerleşen ve 35 yıldır oyunculuk yapmayan İranlı oyuncu Behrouz Vossoughi de var kadroda .
Üçlü aşk eksenine sıkıştırabileceğimiz film devrimle unufak olan hayatların izini sürüyor .
Sahel Farzan ülkesinde 30 yıl tutuklu kalıyor , çok sevdiği karısı da tutuklanıyor ama ona aşık olan şoförü tarafından özgür bırakılıyor .
İslam devriminin insanların sosyal dengelerini bozduğuna dair bir ipucu . 
Gelelim filmin sorununa .
Bir kere film fazlasıyla imgelere sığınmayı tercih ediyor , iç dünyanın tutkusu ve karmaşası gerçeklikten çoğu kez ve zamansız bir şekilde kopuyor .
Tabii biz de Nuri Bilge Ceylan'a fazlaca yaslanan ve bizi usandıran bu tarzı çok bildik bulduğumuz için sıkıldık .
Yani Üç Maymun ve Uzak arası bir film gibi .
Tabii asıl mesele bildik bir sinema dilinin sıkıcılığı değil , konunun bir türlü açımlanamaması , uzatılması , sessiz anlara ve imgelere yedirilmesi .
Bir de zaman zaman Yeşilçam melodramlarının içindeymiş gibi hissetmemiz , ama nedense filmin duygusuna bir türlü erişememiz de bu filmi yetersiz bulmak için bir neden ! 
Bahman Ghobadi İran'dan çok Kürt kimliğiyle öne çıkan bir yönetmen .
Sürgün yaşamış , ülkesine tepki duyan bir yönetmen .
O yüzden yönetmenlerin kendi ülkelerinin dışında , kendi ülkelerinin gerçekliğinden uzaklaştığını düşünmüyorum .
Her ne kadar Kiarostami böyle yapsa da !
Ghobadi İslam devriminin yıkıcı etkisini , insanları yerlerinden yurtlarından kopardığını anlatıyor ama neden bu kadar gerçekliğin arkasına saklandığını anlamak güç .
Filmin bir tarafı yavaş yavaş akarken Belçim Bilgin'ın oynadığı karakterin neden bu kadar aktif olduğunu anlayamıyoruz , filmin ana akışına müdahale eden bir basitlik var orada !
Tabii ki her karakterin açılımı aynı olacak diye bir şey yok ama o da inandırıcılıktan uzak bir tipleme ! 
Filmin iyi taraflarından biri de aşkın kötü tarafını oynayan Yılmaz Erdoğan .
Filmin yolunu çizen kişi olarak gayet başarılı , Monica Belluci genelde sustuğu ve beklediği için oyunculuk adına fazla bir şey vaat etmiyor .
Belçim Bilgin Erdoğan fazla göze batıyor ,  Beren Saat aynı ifadelerle ezik kızı oynuyor .
Behrouz Vossoughi ise yıllar sonra oyunculuğa dönmenin zevkini çıkaramıyor bence . 
Sonuçta film yasaklı olmanın , dağılmanın , kadın olmanın zorluklarına uluslararası çapta ayna tutmaya çalışan bir yapım ama nedense ilerlemiyor , etkilemiyor , içine sokamıyor ve bir Ghobadi bakış açısı olduğunu bize hissettirmiyor .
Yönetmenin diğer filmlerini izleyenler ne demek istediğimi daha iyi anlayacaklardır . 
twitter . com / BanuBozdemir
