Tommaso ve Stefania , reklam setlerinde başlayan ilişkilerini evlilikle noktalamaya karar veren , aşkla bağlı bir çift .
Çevrelerinden gelebilecek baskı , kıskançlık , dedikodulara ve evliliğin yol açabileceği diğer sorunlara karşı son derece güçlüler .
İlişkilerini buz üzerinde kayan patenci çiftlerin , tehlikeli ama cesur mücadeleleriyle özdeşleştiriyorlar .
Bu zorlu mücadeleye başlamak ve gerekli imzaları atmak için de , uzaklarda , kendi halindeki bir kilisede karar kılıyorlar .
Yorucu bir yolculuktan sonra kendilerini karşılayan , klasik kilise görevlilerinden farklı gözüken , çenesi düşük ve ders vermekten oldukça zevk alan bir rahip olacak ve bu genç ve güzel çifti dünya evine sokmak için bir dakika bile tereddüt etmeyecektir .
Aradığı fırsat ayağına gelmiştir çünkü .
İtalyan sineması son dönemde aşk , kadın erkek ilişkileri ve evlilik gibi konular üzerine uzmanlaşmaya çalışıyor gibi gözüküyor .
Alessandro D'Alatri'nin filmi Benimle Evlenir misin ? , diğer benzer filmlerden aldığı güçle bir uzman edasıyla , genç bir çifti evlilikle ve bu kurumu çevreleyen dış dünyayla imtihan ediyor .
Bu sınavın sorularını hazırlayan ve aynı zamanda gözetmen olarak da başlarında bekleyen ise çok bilmiş Rahip'ten başkası değil .
Özellikle genç kuşak evlililerin en ufak bir rüzgarda darmadağın olmasından rahatsız olan ve bu kurumun saygınlığını yitirmeye başladığını hisseden Kilise'nin , evliliğe adım atacak olanlar için hazırladığı bir ders filmi gibi bu .
Hatta filmin çift üzerinden konu edindiği reklam dünyasının diliyle konuşursak , bütün filmin uyarı amaçlı sosyal bir reklam filmi olduğunu da söyleyebiliriz .
Filmin iki öznesi evliliğe adım attıktan sonraki ilk büyük sınavlarını dünyaya gelen çocuklarıyla veriyorlar .
İkisinin de iş dışındaki tüm yaşamlarını kaplamaya başlayan çocuk , sosyal ilişkilerini de zayıflatmaya başlıyor .
Bu ise , kurumun çatısını sarsan ilk rüzgarın , çifti sıradan bir karı kocaya dönüşmekle suçlayacak olan yakınlarından gelmesine yol açıyor .
Bu rüzgar , çocuğunu koruma içgüdüyle işini de bir kenara bırakan kadınla , ailesini işi açısından bir tehlike olarak görmeye başlayan adamı evin farklı köşelerine atıyor .
İkinci sınav ise uzaklarda bir iş gezisinde yaşanıyor ve Tomasso , soğumaya başlayan hayatını başka bir kadının sıcak vücuduyla ısıtmayı deniyor .
Bu da evin çatısını uçuran ve iyi başlayan evliliğin sonunu getiren hareket oluyor .
Buzda gayet estetik bir şekilde kayan çift , hayatlarını çevreleyen insanların etkisiyle savrulup gidiyor .
Filmde de gerçeküstü bir şekilde görselleştirilen bu kopma , aslında Rahip'in de bu heyecanlı ilişkide gördüğü kaçınılmaz son .
Yapım her ne kadar iyi başlayan bir evliliğin parçalanmasına neden olabilecek dış etkenleri ortaya koyarak , doğru bir ilişkinin formülünü gözler önüne sermeye çalışsa da ; tam tersine , özellikle ortaya konulan çevrede evliliğin imkansızlığına dair bir film olarak da görülebilir .
Evlilik düşmanlarının , bayat finali haricinde bu " deneyden " fazlasıyla zevk alacağına şüphe yok .
Fakat özellikle son adımda , bilirkişimizin anlattığı öykünün ardından tüm konukları dışarı çıkarıp çifti güçlendirme çabasının anlamsız , duygusal bir şovdan başka bir özelliği yok .
Bu da zaten hayatta kalmayı becerebilen bir çok evliliğin , uzun ömrünü sosyal dünyadan mümkün olduğu kadar izole olabilmekle gerçekleştirdiği gerçeğini çağrıştırıyor .
Demek ki , evliliklerin geldiği noktadan rahatsızlık duyan sevimli Rahip'imizin söylemeye çalıştığı tek şey , içinde ya da dışında , nerede olursanız olun , bu kuruma saygı duymanız .
Filmimizin doruk noktasındaki mesajı , sahte bir duygusallıktan ve işte bu umutsuz arzudan öteye gidemiyor .
İyi başlayan ama hızla inişe geçen bir evliliği izlemenin ötesinde farklı anlamlar arayanlar için tatmin edici olamayan bir yapım Casomai .
Ama özellikle ilişkinin hararetli anlarında araya giren ve olayları arka arkaya , hızlı bir kurguyla yorumlayan " diğerlerinin " filmin anlatımına bir ilginçlik kattığına şüphe yok .
İlişki sürecini öncesi ve sonrasıyla birlikte izlemek ise , ortaya çıkacak olan resmi merak edenler için bir puzzle'a dönüşüyor .
Bu oyunun nadir keyifli yanlarından birisinin de , olgun ve düşünceli havasına rağmen , ilişkiye yeni başlayan bir kadının masum heyecanını gayet iyi yansıtan Stefania Rocca olduğuna ise hiç şüphe yok .
