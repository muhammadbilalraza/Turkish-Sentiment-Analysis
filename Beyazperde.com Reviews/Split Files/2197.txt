Yıldız Savaşları …
Fantastik sinemaya düşkün sinemaseverin ziyafet sofrası .
80’ler muhteşem afişlere sahip uyduruk filmlerle doluydu ama bilirdim ki bir Yıldız Savaşları filminin afişinde ne görüyorsam o !
Bir sürü gezegen , ilginç yaşam formları , nefes kesen uzay savaşları , galaksiye hükmetmek isteyenler , onlara karşı çıkanlar , Jedi’ler , Sith’ler , Ustalar , çıraklar ve dahası …
1977 yılında gösterilen ve efsaneyi başlatılan ilk Yıldız Savaşları filmi yapanlar için çıldırtıcı bir deneyimdi .
Ekipteki herkesin “biz ne yapıyoruz böyle , bu film fena çuvallayacak” dediğini biliyorum , bunu söylemeyen belgesel , yazmayan kitap yok ama öyle olmadı .
Film tuttu , hem de fena tuttu ve yeni maceraların önünü açtı çünkü dersi derste dinleyen bir sinema öğrencisi ve azılı bir sinefil olan George Lucas , hikayeyi oluştururken , Kurosawa’nın Hidden Fortress’ı gibi sağlam filmlerden referans almıştı . “O güne dek hiç görülmemiş uzay savaşları” ise aslında 2. Dünya Savaşı sırasında havada yaşanan it dalaşlarının atmosfer dışına çıkmış haliydi .
Her şey çok uzakta ama çok tanıdık .
Lucas bu formüle eski ucuz bilimkurgu filmlerindeki arsız macera duygusunu da eklemeyi başarınca film koptu !
Yıldız Savaşları görülmemiş bir gişe başarısına imza attı ve devam filmlerinin önü açıldı ancak o yılların özel efekt teknolojisiyle bu kalitede bir işi “ha deyince” kotarmak mümkün olmuyordu .
Eserin yaratıcısı olan George Lucas farklı bir yol denedi , yönetmen koltuğundan kalktı ve Yıldız Savaşları’nı değişik kanallardan besleyerek efsanenin sınırlarını genişletip bir evren oluşturdu .
Çizgi romanlar , oyunlar , oyuncaklar …
Hepsi hem bu amaca hem de Lucas’ın kasasını doldurmaya yaradı .
Yıllar sonra , dijital sinema ve CGI efektler bronz çağını yaşarken , Lucas yeni bir hevesle karşımıza çıktı ancak Spielberg’in Jurassic Park ile dinozorlara yaptığını o Yıldız Savaşları’na yapamadı .
Hikayeyi tamamlayan yeni üçleme ; yeşil fon önünde çekildiği çok belli olan ruhsuz oyunculuklarla ve aptal CGI karakterlerle dolu ucubeler olarak hatırlanıyor .
Günün birinde Lucas , şirketi Disney’e sattı ve yeni Yıldız Savaşları filmleri gündeme geldi .
Disney marka değeri yüksek bu fikri çabucak hayata geçirdi ve J. J. Abrams o eski güzel günleri anan Millenium Falcon’lu , X - Wing’lerle dolu ( özlemiştik ) Güç Uyanıyor’u çekti ve yeni Yıldız Savaşları filmlerinin rotasını belirlemiş oldu .
Evet , şu çok açık ; Yıldız Savaşları demek sonu gelmez imparatorluk entrikaları , tuhaf diplomasiler , yumuşak hatlı parlak uzay gemileri ve CGI saçmalıkları demek değil !
Aksine paslı , tozlu , çürümüş bir tarafı var bu uzay macerasının ve seyirci de bunu görmek istiyor .
Küçük bütçeyle harikalar yarattığı İstila ile “yönetmen olacak çocuk” olarak karşımıza çıkan Gareth Edwardsi Rogue One’ın direksiyonuna geçti ve Abrams’ın denediği ama tam olarak başaramadığı şeyi yapıp önümüze attı ; Rogue One bir Yıldız Savaşları filmi …
Güç Uyanıyor’un aksine bir “77 mezunları partisi” değil , finale doğru iyice yükselen dramatik yapısı çok güçlü bir hikayesi var .
Evet , “yine mi Ölüm Yıldızı ! ” diyebilirsiniz ama bu kez gerçekten başka bir hikaye yazmayı başarmışlar .
On yıllar içinde gelişen Yıldız Savaşları fanatizmi de bu Ölüm Yıldızı meselesinden fazlaca uzaklaşmaya izin vermiyor açıkçası .
Bu ancak çizgi serilerde mümkün oldu , o hikayeler de bir gün karşımıza çıkacaktır .
Girişi kısa kesemediğim için üzgünüm ancak konu Yıldız Savaşları olunca yazacak o kadar çok şey var ki !
Şimdi filme geçiyoruz ancak yazının bundan sonraki kısmının sürprizbozan ( Spoiler ) sayılabilecek bilgiler içerdiği konusunda uyarmak zorundayım .
Gerisini okumak artık sizin tercihiniz .
Rogue One’ı basın gösteriminde değil , birkaç saat sonra yapılan seyircili gösterimlerden birinde izledim .
O esnada eleştirmen arkadaşlarımın görüşlerini de merak edip öğrenmiştim ki aralarında “bu şimdiye kadar izlediğim en iyi Yıldız Savaşları filmi” diyen bile vardı .
Öyle mi gerçekten ?
İnsan heyecanlanıyor !
Bu beklentiyle salona girdim ve ilk kez bir Yıldız Savaşları filminin açılış geleneği olan yukarı kayan yazılarla başlamadığını gördüm .
Neyin peşindesin Disney , korkutma beni !
Film başladı ama ben filme giremedim .
Yıldız Savaşları hayranlarının çektiği onlarca film izledim ve ilk 20 dakika iyi bir bütçeyle çekilmiş bir hayran filminden farksızdı .
Disney’in beğenmediği için pek çok sahneyi yeniden çektirdiğini de biliyorum ya , endişem giderek arttı ama Jedha şehrinde yaşanan pusu macerası ile titreyip kendine gelen film , isyancı pilotun imkansız bir görev için üsten ayrılırken ettiği “şey …
Geminin adı Rogue …
Rogue One ! ” repliğinden sonra başka bir kıvama geldi .
Bundan sonrası Empire Strikes Back dahil hiçbir Yıldız Savaşları filminin yapamadığı kadar etkileyici bir macera .
Gareth Edwards , 12 Kahraman Haydut ( Dirty Dozen ) filminin bolca fedakarlık içeren aromasını ekleyerek çektiği finalle ayakta alkışlanmayı hak ediyor .
Bir yakınlık kurmak gerekirse ; Return of the Jedi filmindeki yerde ve gökte yaşanan Endor savaşını andıran bu finalle film 1977 yapımı ilk Yıldız Savaşları macerasına kusursuz bir şekilde köprüleniyor .
Hani o filmde hep “asiler Ölüm Yıldızı’nın planlarını ele geçirdi” derler ya .
Rogue One’ı izledikten sonra da “Scarif diyerek geçme tanı , düşün altında binlerce kefensiz yatanı” diyor insan !
Yine en büyük Yıldız Savaşı geyiklerinden biri olan “kocaman Ölüm Yıldızı yapıyorsun ama girip bir füze sallıyorlar olayı bitiyor” diyenlere büyük kapak olacak bir bilgi geliyor .
O işin aslı da başkaymış meğer !
Rogue One : Bir Yıldız Savaşları Hikayesi amacını aşan bir film , açıkçası bu filmin olası başarısı Disney kanadında nasıl yorumlanır bilinmez ama Rogue One’dan sonra Güç Uyanıyor’un boyası dahi çizilmiş oldu .
Rogue One , şunu alnının akıyla ispatlıyor ; evet eski filmler gibi filmler çekebiliriz ve aynı karakterler etrafında dönüp durmamıza gerek yok .
Yıldız Savaşları evreninde harcanamayacak üç beş karakter var , filmleri onlarla çeşnilendirip bambaşka hikayeler anlatmak gerek” .
Cast genel olarak başarılı , bir tek Cassian’ı oynayan Diego Luna’ya ısınamadım .
Ölüm Yıldızı’nın mimarlarından ama aslında kendini isyan hareketine adamış olan Galen Erso’nun ( Mads Mikkelsen ) kızı Jyn Erso’yu canlandıran Felicity Jones kimi zaman Luke Skywalker’ı hatırlatıyor , özellikle finalde bir sahnede , “hey adamım bu bildiğin Luke olmuş ! ” dedirtti .
Jedi’ların gözden düştüğü bir zamanda karşımıza çıkan Chirrut ( Donnie Yen ) ve Baze ( Wen Jiang ) herkesten sahne çalıyor ve eski filmlerin mistik aromasını veriyorlar filme .
Bu arada Vali Tarkin karakterine dikkat !
George Lucas izlerken “erken girdik bu CGI meselesine” deyip Jar Jar Binks’ten bir kez daha utanmıştır sanırım .
Rogue One , fantastik ve bilimkurgu filmlerini sevenler için kaçırılmayacak bir fırsat .
K2 adındaki yeniden programlanmış bu yüzden de biraz kafası karışmış olan imparatorluk droidi üzerinden tadında bir mizah üretilmiş ama filmin genel olarak karanlık bir tonu var , “Keşke PG13 çekmeselerdi daha da karanlık görünseydi” dedim ancak bu film aslında çocuklar için .
Empire Strikes Back’i Merzifon’da bir sinemada izlediğimde ben de çocuktum .
Şimdi de başka çocuklar inanacak bu efsaneye ve bir bilimkurgu filmi izleyerek aşılanacaklar ; zalimlere karşı kazanma ihtimali çok az olsa bile direnmek gerektiğine …
Çünkü hepimize “yeni bir umut” gerekiyor ! murattolga@gmail.com
