Vampires Suck / Biri Beni Isırdı , popüler filmlerle dalga geçmeyi marifet sayan , sadece bu türde filmler yapan Jason Friedberg ve Aaron Seltzer'in son işleri olarak karşımızda .
Yurtdışında Ağustos ayında gösterilen film , 20 milyon dolarlık bütçesinin 3 katı iş yapmış durumda .
Peki , bu iyi bir film izleyeceğimiz için sevinmemiz anlamına mı geliyor ?
Acele etmeyin .
Jason Friedberg ve Aaron Seltzer , 80'lerde çok güldüğümüz ama artık bayat balık çorbasından bile daha kötü tada sahip bir komedi anlayışını benimsemiş iki kafadar .
Filmlerinde başka popüler filmlere ve kahramanlarına rahatsız bir ergen edasıyla girişip ti'ye alıyorlar .
ZAZ * komedilerinin ruhunu diriltmeyi amaçlayan ve gişede çok başarılı olan Keenen Ivory Wayans'in Scary Movie serisinde pişen yönetmenlerimiz , 2006'da Date Movie ile kendi filmlerini çekmeye ve bize , henüz 5 filmlik bu ızdırabı yaşatmaya başladılar .
Aslına bakarsanız , ikilinin senarist olarak katkıda bulunduğu Scary Movie'ler ve Date Movie fena işler değillerdi ama giderek daha kaba , daha grotesk bir espri anlayışı ile bezenen bu tür film parodilerinin artık ne ciddiye alınacak ne de eğlenilecek bir tarafı kaldı .
Her ne kadar ZAZ ekolünden etkilenmiş gibi görünseler de , bu ikili film yapmakla ilgili asıl tarifi Mel Brooks'dan ve onun Robin Hood : Men in Tights , Dracula : Dead and Loving It gibi filmlerinden alıyor .
70'lerde Silent Movie gibi muhteşem işlere imza atan Brooks'un iyice tükendiği ve ZAZ tarzını türe değil de filme uyguladığı bu işler , Biri Beni Isırdı'nın asıl ilhamını veriyor .
Film hakkında söylenecek çok şey yok açıkçası .
Edward , Bella ve diğer karakterlerin imitasyonu üzerine epey vakit ve çaba harcanmış ama aynı şeyi senaryoda görmek mümkün değil .
Argo tabirle " geyiğin suyunun çıkarıldığı " sahnelere ancak " ev sineması " deneyiminde hızla ileri sararak tahammül edilebilir .
Twilight romanlarının ve arkasından çekilen Edward'lı , Bella'lı filmlerinin birer fenomene dönüşmüş olmasından dolayı bu seriye bir taşlama gelmesi kaçınılmazdı .
Ne de olsa güneş görünce parlayan romantik vampirler ve Adonis kaslı kurt adamlar içeren Alacakaranlık filmlerinin , seveni kadar nefret edeni de var .
Biri Beni Isırdı , bu potansiyeli sonuna kadar sömüren bir film .
Seriyle ilgili yaptığı tüm tahliller doğru ama film güldürebilmek adına öyle kötü numaralar yapıyor ki .
İster istemez , birinin de çıkıp bu filmin parodisini çekmesi gerektiğini düşünüyorsunuz .
Peki , neden ısrarla önümüze sürülüp duruluyor bu işler .
Basit : çünkü para kazandırıyor .
Bu filmleri yapanlar , eserlerine ' film ' değil ' ürün ' gözüyle bakıyorlar .
Tüm medya olanakları seferber edilerek yapılan tanıtımlar ve binlerce kopya ile salonlara giren bu görece düşük bütçeli filmlerin kaybetmesine imkân yok .
İkilinin 5 filminin 4'ü bütçesinin 3-4 katı para kazanmış , en zayıf olan Disaster Movie bile kendi bütçesini karşılamış .
Böyle bir ticarete kim hayır der !
Seyirci demezse kimse demez elbette .
" Sayın eleştirmen , biz bu filmden evrenin ve hayatın sırlarını çözmesini beklemiyoruz , tek amacımız eğlenmek " diyebilirsiniz pekâlâ ve haklısınız ama inanın bana grup izlemesinde bile bir süre sonra sıkılıp , cep telefonunuzun sinema salonunda herkesi rahatsız eden parlak ekranına ya da eski anılarınıza dönmenize yol açacak bir deneyim yaşayacaksınız .
Levent Kırca'nın " Olacak O Kadar " ının artık güldürmediğini fark etmediği gibi , ısrarla bu tarz filmler yapılmasının tek sebebi ticaret , ama bu ticaretin sadece yapımcıyı mutlu ettiği de muhakkak ! * ZAZ : David Zucker , Jim Abrahams ve Jerry Zucker'den oluşan yönetmen ve senaristler topluluğu .
Monthy Python tarzı espri anlayışını düşünceden arındırarak , " felaket filmleri " gibi o yıllarda popüler olan türlerle dalga geçen Airplane ! , Top Secret ! gibi kült komedi filmlerine imza attılar . murattolga@gmail.com / Twitter : murattolga
