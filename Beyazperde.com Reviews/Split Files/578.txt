" Bir kötü karakter , kahraman olmaya karar verir " ya da aşağı yukarı buna yakın bir şey .
2012 yılında sinema salonlarımıza damlayan Oyunbozan Ralph tamamen bu basit fikir üzerine inşa edilmiş ve dolgusunu da bol bol arcade kültürü referansı ile yapmayı başarmış , seyiri keyifli , 80'ler çocukları tarafından kredisi bol ama yarına kalmasına dair lüzumu da tartışmalı bir animasyon filmiydi . 
  Aslında 90'lı yılların başında kendisine Simpsonlar gibi bir yapımın teslim edildiği düşünülürse ,  Rich Moore açısından öyle ahım şahım bir ileri adım değildi Ralph .
20'li yıllara Futurama gibisinden bol yıldızlı bir seri de armağan etmiş olan Moore'un , doğrudan doğruya yetişkinleri hedef alacak bir mizah fikri inşa etmesi beklenirken ; kendisi , çocuklarını filme götüren ebeveynleri de " esgeçmeyecek " referansları yeterli bulmuştu . 
  165 milyon dolar gibisinden , hiç de mütevazi sayılmayacak bir rakamla hayata geçirilen proje , dünya çapında 500 milyon dolara yaklaşan bir hasılat elde edince ; periyodik döngü tamamlandığında projelendirilecek olan devam halkası da müjdelenmiş oldu .
Nihayetinde malzeme çok rahat bir şekilde serileştirilmeye müsaitti ve görüldüğü kadarıyla alıcısı da dünden hazırdı . 
  Aradan geçen süreç içerisinde Moore , Byron Howard ve Jared Bush ile birlikte Zootropolis : Hayvanlar Şehri filminin de kamera arkasına geçti .
Bu sefer yapımcıların yüzlerindeki gülümseme biraz daha yayılmış ve ekip , hem oscarı hem de 1 milyar dolara yakın hasılatı heybesine sıkıştırmayı başarmıştı .
Tam da hareket kabiliyetinin arttığını düşündüğümüz noktada Moore'un yanına bu sefer Phil Johnston eklemlendi .   Fakat bu manevra esnekliğine rağmen ortaya çıkan sonuç izleyiciyi tatmin etmeye ne kadar yakın ?
Galiba yazının bundan sonraki kısmında da bunu tartışacağız . 
  Ralph ve İnternet adından da anlaşılacağı gibi , kendi köhnemiş dünyalarına çekilerek , arcade salonundaki mesailerinin haricinde bir düzen kuran , bir nevi nekahatteki oyun karakterleri ile izleyiciyi yeniden buluşturuyor .
Her biri ikonik arcade karakterlerimiz , database ( çok doğru bir tanım bulamadım , oyunlarda mesai yapmak dışında takıldıkları ve oyun salonunda olup bitenleri gözlemledikleri yer . Bir güç kaynağının içi şeklinde tarif ediliyor . Ne çok açıklama oldu ! Höf ! ) içerisindeki rutinlerine devam ediyor .
Yaşadıkları , son derece standart ama muhafaza edilesi bir dijital hayattır fakat bu rutinin de sonunun geleceği aşikardır .
Fırtına öncesinde yaşanan sessizlik uzun sürmez ve çoklu priz gözlerinden birine wi - fi fişinin takılması ile birlikte ilelebet bozulur .
Artık birer retro figür haline gelen karakterlerimizin hepsi , bu yenilik ile tanışmak zorunda kalacaktır . 
  Kabul edelim , fikir ilk etapta tıpkı arcade konseptinin kendisi misali " geriden geliyor gibi " görünebilir fakat bu fikrin işleyişi için bir şans vermek gerekir .
Aynı zamanda eş yönetmenlerden birisi de olan Phil Johnston'un başı çektiği yaratıcı ekip , bu sefer " yetişkinleri de " cezbetmek için salt arcade vitrininin gücünden faydalanmak yerine , odağında " tükenmişlik sendromu " gibisinden , daha çok yetişkinlere yönelik bir de mıknatıs yerleştirerek bu fikri işler kılmış .
Bunun da cazibe merkezine , kendisine sunulanı kabullenen Ralph ile rutin arasında boğulmak üzere olan Vanellope'u konumlandırmış .
Bu sayede " yolculuk " temasına sarılmak için de fazla vakit kaybetmemiş ki , sanırım filmin en sevdiğim tarafı da bu ! 
  Her gün , kendisini arcade konsolunda kontrol etmekte olan başka bir kullanıcının parmakları ile yönlendirilen Vanellope , bir gün Ralph'in kendi oyun platformuna kaçak bir şekilde gelip de yaptığı ilginç sürprizi takip eder .
Bu sırada kendinden geçer ve arcade konsolunun başındaki kullanıcı ile zıtlaşır .
Hakimiyeti yeniden eline almak isteyen kullanıcı , konsolun kolunu kırar .   Eski eğlence merkezinin emektar sahibi Litwak , kolayca tamir edebileceğini düşündüğü direksiyonu iyice kullanılmaz hale getirir . eBay'de yapılan çok kısa bir araştırma sonrasında 200 dolarlık yeni direksiyonun , Arcade makinesinin bir yıllık getirisinden bile fazla olduğunu öğrediğinde , makineyi onarmak yerine fişi çekmeye karar verir .
Bu hızlı gelişen kombine talihsizlikler silsilesi sonucunda Vanellope ve oyunundaki tüm karakterler de bu sebeple evsiz ve amaçsız kalırlar . 
  Bu basit kayıp aslında bir çağın da kapanmaya başlamasının sinyalidir .
Nitekim Litwak'ın oyun merkezinin müdavimleri zaten yeni teknolojiye hakim çocuklardan oluşur .
Fakat Litwak'ın , tıpkı Ralph'in inadı gibisinden mutlak bir inatla yola devam etmek ile havlu atmak arasında bir tercih yapmasının da zamanı yaklaşmaktadır .
Arcade dünyası da bu küçük kayıptan etkilenir ve Ralph ile Ven , tahmin edildiği gibi eBay'de aradıkları direksiyonu ilana koyan kişinin peşine düşerler . 
  Oyunbozan Ralph nasıl ki , arcade jenerasyonunu ensesinden yakalayabilecek cazip fikirlere sahipse , Ralph ve İnternet de Silikon Vadisi'nin kodlarını eğlenceli bir biçimde kurcalayacak bir kısım ince detaylara yer veriyor .
Özellikle devam filmlerinde ekürinin yanına eklemlenen yan karakterlerin parlaması klişesi , burada da sağlıklı işlenmiş .
Taraji P. Henson'ın ses verdiği ve BuzzTube'un mimarı olan Yes bu karakterlerden biri .
Özetle , iki farklı jenerasyonun çarpışması ve karşı karşıya geldiklerinden yaşadıkları samimi dazlak şaşkınlığı görülmeye değer .
Her halükarda ; Ralph ve İnternet bana bu yıl izlediğim Kodachrome ve Gondry'nin Be Kind Rewind filmlerindeki vedaları anımsatan bir hüzün de yaşattı .
Hafif ama etkili . 
  Gençliğinin , çocukluğunun önemli bir kısmını arcade salonlarını hibe etmiş bir neslin neferleri için Ralph'in kitlesini doğru beslediği ortada .
Filmin , konsol başında durmadan jeton harcayan bizler için su götürmez nostaljik bir tadı var tabi .
Diğer yandan , son 20 yıl içerisinde dijital dünyada yaşadığımız baş döndürücü gelişmelere dair " neredeydik nerelere geldik " müzesi vitrini olmayı da kotarıyor .
Tabi Ralph ve ekibinin çevirmeli ağ dönemini es geçip doğrudan wi - fi ile tanışması daha sağlam bir avantaj . 
  Nihayetinde Ralph ve İnternet , ilk filminin cazibe merkezi haline gelen arcade kültürü ile izleyiciyi yakalama edimini biraz biraz terk etmiş gibi görünüyor .
En büyük eksiği ise , salt Disney'in kendi bünyesinde izlediğimiz yolculuk hikayelerinin üzerine iki odun atmamış olması .
Yani ister istemez sadece sağlam bir paket değişimi ile servislenen bir animasyon hissiyatından kurtulamıyorsunuz .
Fakat her ne olursa olsun Ralph ve Vanellope , seyretmesi keyifli bir ikili .
Yani koca yürekli kahraman irisi ile dünya tatlısı atarlı yarışçı bir şekilde kalpleri fethetmeyi başarıyor !
