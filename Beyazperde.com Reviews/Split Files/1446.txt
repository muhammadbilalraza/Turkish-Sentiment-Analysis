Tahmin edilmesi güç , formüllerden arınmış İşkence Odası ( Martyrs ) ile özel olarak Fransız Yeni Korku Dalgası'na genel olarak da modern korkuya bir hazine hediye eden Pascal Laugier , ilk İngilizce filmi ile karşımızda .
İşkence Odası ile elde ettiği başarının ardından diğer tüm Avrupalı yönetmenler gibi Hollywood'a transfer olan Laugier'in bu dönemi biraz sancılı geçmişti aslında .
İlk olarak Hellraiserr'ın yeniden çevrimi için anlaşılan Laugier , söylentilere göre stüdyonun kendisini hiç özgür bırakmaması sebebiyle tası tarağı toplayıp Sır ( The Tall Man ) üzerinde çalışmaya başlamış .
Bununla da yetinmeyen yönetmen filminin safi bir Amerikan yapımı olmasından korkmuş olacak ki Fransız ve Kanadalı yapımcıları da işin içine dahil etmiş .
Bu tercihler sayesinde Sır'rı Avrupa filmi duyarlılıklarına sahip bir kıvama sokan yönetmen , sırf inandığı değerlerin arkasında durduğu için bile kocaman bir takdiri hakediyor . 
Sır , sinopsisinin sadece gereklilikten sinemaseverlerle paylaşıldığı bir film .
Konusunu okuduğunuzda küçük bir kasabaya musallat olan kötülükle karşı karşıya olduğunuzu düşündüren film , ilerleyişini bol miktarda twist üzerine kurduğundan beklentilerinizle fena halde çelişiyor .
Madenlerin kapanmasından sonra inanılmaz derecede fakirleşen bir kasabayı mekan olarak seçen hikaye , kasabadaki çocukların teker teker ortadan kaybolmasının ardındaki gizemin peşine düşüyor .
Yerel halk çocukları ' Uzun Adam ' adını verdikleri bir efsanenin aldığını düşünürken , kasabanın hemşiresi daha mantıklı düşünmeyi seçmiş .
E tabii mantık da bir yere kadar .
Bir gece onun da çocuğu ortadan kaybolunca bunun bir mit mi , yoksa gerçek mi olduğu konusunda onun da kafayı yorması gerekiyor . 
Hikayenin buraya kadarki kısmı hiç bir şey , bundan sonraki kısmı ise çok şey anlatıyor .
Yine de ben o taraflara mümkün mertebe girmeyip sizi sürprizlere açık bırakacağım .
Ortada ilk yarıyı klişelerle ve sade bir düzlemde örüp , ikinci yarıyı tamamen farklı bir moda sokan başarılı bir plan var çünkü .
Yönetmen tıpkı İşkence Odası'nda yaptığı ve muhtemelen bundan sonraki senelerde alamet - i farikası olarak anılacak , ' filmi ortasında resetleme ' işini yine ustaca kotarmış .
O filmi şaşırtıcı yapan neyse , bunu da yapan o temel olarak .
Bu resetleme işleminden sonra hikayesini yeniden elden geçiren filmin , künyesinde yazan korku / gerilim türünü incelikli bir şekilde dram / gizem'e çevirmesi bazı seyircilerce yadırganacak olsa da korkusuz bir hareket .
Zaten Laugier'in yaptığı da tam olarak bu : Risk almak . 
Uzun süredir saklanan sırlar , yüzeye çıkmayı bekleyen gerçekler , komplo teorileri ve hiç beklenmedik karakter motivasyonları filmi bir süreden sonra takip edilmesi güç bir hale getirse de bu durumdan rahatsız olduğumu söyleyemeyeceğim .
Yine de seyirciyi sürekli yanlış yönlendirip , seçtiğin yönü de yanlış gösteren filmin biraz daha ' sakin ' olmasını tercih ederdim .
Belli bir andan sonra bu durum tansiyonun tamamen düşmesine sebebiyet verse de asıl problem hem tansiyonun düşmesine izin verip hem de cevaplanmamış sorular bırakmakta ortaya çıkıyor . 
Uzun Adam efsanesinin korkuya sürüklediği Cold Rock kasabasının ise filmde birden fazla görevi var .
Bunlardan ilki bu mekanın bir metafor olarak seçilmiş olması .
Fakirlikten çürümüş olan bu kasabanın karşısına nasıl olduğunu anlatamayacağım şekilde konan daha refahlı yaşam standartları filmin provakatif tarafınının da kaynağı durumunda .
Doğduğumuz yerin ayrılmaz bir bütünü olup olmadığımızdan , daha iyisini hakedip haketmediğimize , bütün bunlara kimin karar verdiğinden , sistemin bozukluğuna kadar içi çok dolu olmasa da düşünceleririni sıralayan filmde Cold Rock'ın ikinci görevi ise korkutucu atmosferi .
Çocukların ortadan kaybolduğu ürkütücü peri masallarının olmazsa olmazları karanlık ormanlar , dağlar ile çevrilmiş izole mekan , sosyalleşmenin tek imkanı olan köhne lokantada bir araya gelmiş bitik insanlar .
Tüm bunlar filmin kalibresini bir kat daha arttıran unsurlar . 
Jessica Biel'ın aynı zamanda yapımcılarından biri olduğu filmde , belki de bundan dolayı ortaya koyduğu ekstra adanmışlıkla kariyerinin en iyi işlerinden birini çıkardığını söylememiz gerek .
Amiyane tabirle ' adamı günaha sokacak ' fiziksel avantajlarını bir kenara bırakırsak ; ' bu kız da oyunculuk yapabiliyormuş ' sonucuna varmanız işten bile değil . 
Son tavsiyem , Sır'a ne bir korku , ne bir canavar , ne de bir slasher filmi olarak yaklaşmanız olur .
Bu haliyle film , bazı tür hayranlarına uzakta bir yerde seyretse de , orijinal fikirlere açık olanları kolayca tavlayacaktır .
Çok yakın bir zamanda janrın en önemli yönetmenlerinden biri olacağına kesin olarak kanaat getirdiğim Pascal Laugier'in yeteneklerinin beyazperdedeki yansımalarını görmek de cabası . 
firat_atac@hotmail.com
 firatatac . tumblr . com 
twitter : firatatac
