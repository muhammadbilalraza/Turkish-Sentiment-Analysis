Biz böyle filmleri izlemekten bıktık ama ‘çekim yasası ' gereği Hollywood bıkmıyor belli ki .
Filme basın gösterimi yapılmadığı için İstanbul'da topaç misali salon aranan ben , sonunda benim dışımdaki iki izleyiciyle filmi izlemeyi başardım .
Benim boş salondan yana hiçbir şikayetim yoktu , sakin kafayla film izlemeyi her zaman tercih etmişimdir .
Ama cuma akşamını Milla Jovovich'in oynadığı psikolojik bir gerilim filmine ( Katilin Yüzü ( Faces In The Crowd ) yaslamak ne denli iyi fikirdi bilemedim ama görev beklemezdi . 
Sağolsun filmler sayesinde tıbbi bilgilerim bir hayli gelişti . Burada da yüz körlüğü ( Prosopagnosia ) hastalığıyla tanıştım ve itiraf ediyorum etkilendim . Hastalığın halinden elbette . Şöyle ki Anna bir seri katilin cinayetine tanık olur , bunu fark eden katil onun peşine düşer . Anna ondan kaçmak isterken kafasını bir demire çarpar ve denize düşer . 
Sonra tanıyamadığı yüzlerle beraber bir girdaba sürükleniyor ki biz de onun arkasından dalıyoruz bu yüz oyununa . Kız arkadaşlarını şıp diye tanıyan zihni , erkekler konusunda ona fazlaca oyun oynuyor . Bir ara benim de zihnim hallaç pamuğuna döndü , erkek kelleleri etrafımda cirit atmaya başladı ! 
Filmi bir ara yakın zamanlı Julia'nın Gözleri ( Los Ojos de Julia ) filmine benzettim . Tabii oradaki psikolojik gerilim had safhadaydı ve görememenin paranoyasıyla beraber üzerimize daha fazla abanıyordu , ayrıca onun artsı İspanyol filmi olmasıydı ! Burada da ona benzer psikolojik yükselişler yaratmaya çalışmış yönetmen Julien Magnat ama cinayet soruşturmalarının ve kaçma kovalamanın arasında biraz sıkışmış gibi geldi bana . Magnat kadın bakış açısıyla yönetiyor filmini . Bir seri katil var ortada ama değişen yüzler paranoyasıyla herkesin potansiyel olduğunu hissettirmeye çalışıyor . Nitekim o konuda az da olsa başarılı oluyor , ‘bu katil olabilir ' duygumuz sürekli değişiyor . Bu film için gereksiz bir ayrıntı olabilir ama bu aralar birçok filmin yatak sahnesiyle açıldığına dikkat ettim . Bunlar genelde romantik komediler oluyor ve yatak sahneleri filmin içinde fazlaca yer buluyor . Katilin Yüzü de yatak sahnesiyle başladı ve sonrasında Anna'nın yataktan her kalkışı ve sevgilisinin gerçek yüzüne odaklanamaması gerilimiyle devam etti . Yani tespitim şudur ki psikolojik gerilimler ve romantik komedileri için yatak sahneleri , tekrar sahneler için paha biçilemez ! Senin yüzün , benim yüzüm kaosu arasında debelenirken sonunda katilin kim olduğuna ulaşıyoruz ama altı doldurulmamış bir seri katil imajıyla karşı karşıyayız . Neden kadınlardan intikam aldığı belli olmadığı gibi , Anna'nın yüz körlüğü hastalığıyla da neden bu kadar haşır neşir olduğunu da anlayamıyoruz . Seri katil kendini her koşulda beli etmek ister diyelim bu ısrarlı ortaya çıkma isteğine de ! 
Milla Jovovich hayranlarını ne denli heyecanlandırır bilemedim ama uzun zamandır Ölümcül Deney ( Resident Evil ) l etkisinde olan oyuncuyu daha ‘gerçek ' duygularla izlemek için bir fırsat olabilir . Zira önümüzdeki hafta vizyona girecek olan Üç Silahşörler ( The Three Musketeers ) filminde kendisi kostümlü ve pek alımlı bir hanım olarak izleyeceğiz ! 
Katilin Yüzü baştan gideceği yolu belli eden ama hedef şaşırtma oyunlarıyla kısır konusuna hareket katmaya çalışan bir film . Hele sonlara doğru kimsenin birbirini bulamadığı bir tekne sahne sahnesi var ki tam uzatmalık ! Sonuçta konu körlüğün dışına çıkarak , gizli olanı görünür ama ‘aynı ' hale getirmeye çalışıyor . Ama bu formül tekrarlı anlatıma dönüştüğü için açıkçası pek tutmuyor . 
 ( banubozdemir@gmail.com )
