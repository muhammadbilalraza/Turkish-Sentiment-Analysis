Cem Yılmaz'ı severim , çok severim hem de .
Harika bir şovmendir .
Üç kez gösterilerine gitmişliğim var , hepsinde çok eğlendim ancak bu ‘stendapçı ' tarafını onu hafife almak için kullanan bir eleştirmen değilim .
Aksine " en sevdiğim filmler " listeme kolayca girilebilecek iki müthiş filme olarak imza atmıştır ; Her Şey Çok Güzel Olacak ve Hokkabaz .
G. O. R. A. ve A. R. O. G. ' un da komedi / bilimkurgu olarak seyredilebilecek eli - yüzü düzgün yerli işler olduğunu düşünüyorum .
Bu konuda aklıma gelen başka bir film ismi de yok ! 
Kim ne derse desin , Cem Yılmaz çok komik ve harika bir sinemacı .
Ayrıca onunla kıyaslanan Şahan Gökbakar , Şafak Sezer gibilerinin filmlerinde olmayan bir kaliteyi de her seferinde yakalıyor .
Hani ecnebilerin " Production Value " dedikleri şey .
Ne mutlu bize .
Peki sahnede şovunu , sinemada filmini izlmeye alıştığımız bu yetenekli adamın şovunu neden sinemada izliyoruz ?
Bu bir deney mi , gerek var mı ? 
Cem Yılmaz'ın sevdiğim taraflarından biri de , korsan , şu bu demeden işi kuralına göre oynaması .
Hokkabaz'ın DVD'si filmin sinemalarda gösteriminin hemen ardından raflarda yerini almıştı örneğin .
Bu sefer de öyle yapıyor aslında .
Şovun mottosu olan " korsandan hemen önce sinemalarda " cümlesi bu işin anahtarı .
Cem Yılmaz şovunun DVD'si çıktığı anda tezgaha düşeceğinin farkında ve son bir hamleyle sinemada izlettirerek para kazanmak istiyor .
Sinema sanat olduğu kadar ticarettir elbette ama bu izlediğimiz şey sinema değil ! 
Peki bundan şikayetçi miyim ?
Film / şov başlayana kadar öyleydim aslında .
" Bunca zamandır film eleştirmeniyim , ne günlere kaldık " da demedim ancak neden sinema salonunda böyle bir şey izlemem gerektiği konusunda şüphelerim vardı , neyse ki çabuk geçti . 
Cem Yılmaz bütün salonu en başından sonuna kadar güldürmeyi , galiz kahkahalar attırmayı başardı .
Gerçi , yıllar içinde esprilerine karşı biraz efsunlanmışlığım var , eski zamanlarını da bilen biri olarak en iyi şovu olduğunu iddia edemem .
Kendini ispat çabasında değil artık , o yüzden sevimli şımarıklığı bazen sıkıcılaşabiliyor , bazı anlarda da sanki kendini taklit ediyor ama elimizde bir tane daha bu kalibrede komedyen yok !
Zaten bir yerden sonra tutamadım , saldım kendimi .
Salondakilerin yaş ortalamasının çok üstünde olduğumdan biraz da utandım ama gülmekten güzel ne var ki şu üç günlük dünyada ? 
Cem Yılmaz bildiğiniz gibi ; komik , hafif ve nüktedan .
Şovu sinemaya aktarırken de " bir kamera koyun çekelim bitsin " yapmamış .
Sürekli değişen açılar , tertemiz bir görüntü ve ses .
Açıkçası canlı şovdan daha keyifli bir izleme deneyimi olduğunu bile iddia edebilirim . 
Saçı , sakalı da yakışmış , her zamankinden daha afili bir Cem Yılmaz vardı bugün izlediğimiz şovda .
Üzerine fazla bir şey yazmaya , çok ciddi bir kritik çıkarmaya da gerek duymuyorum .
Cem Yılmaz'ın en iyi hali değil ancak çok keyifli bir gösteri , arkadaşınızı / sevgilinizi alarak gitmenizde hiç sakınca yok .
Sadece bunun bir furyaya dönüşme olasılığından da korkarım .
Neden derseniz ; Cem Yılmaz olmak isteyen yeteneksizlerle dolu ortalık .
Böyle bir yapımın düşük maliyeti de işgüzar yapımcıların iştahlarını kabartacaktır mutlaka .
Sinema öncelikle film izlenen bir yerdir , bu seferlik hoş görüyoruz .
Taklitlerinden sakınmanız şartıyla gidiniz , izleyiniz , gülünüz efendim . 
twitter . com / murattolga
