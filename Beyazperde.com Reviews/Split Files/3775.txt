Lafı çok uzatmak istemiyorum .
Tayfun Pirselimoğlu'nun 3. yönetmenlik denemesi Pus'u , İstanbul Film Festivali'nde izledim .
Ekibi temsilen , başroldeki Ruhi Sarı gelmişti salona .
Gösterimden sonra soruları yanıtlayan Sarı , sanki bir marifetmişçesine , filmi 24 sayfalık bir senaryodan çektiklerini söyledi .
24 sayfadan 110 dakika çıkarılmış olması , zaten Pus'la ilgili bütün sorunları özetliyordu .
Bir varoş öyküsü anlatmayı hedefliyor Pus .
Ama karakterleri gerçek varoş insanları gibi davranmıyor , öyle tepkiler vermiyor .
Kendince bu hayatların kasvetli ritmini yakalamaya çalışıyor Tayfun Pirselimoğlu .
Ama açıkçası , söz konusu hayatların ritmi de gerçekte bu değil .
Zeki Demirkubuz tarzı bir öyküyü , Nuri Bilge Ceylan tarzı bir sinemayla anlatmaya çalışıyor yönetmen .
Ama her iki ismin sinemasını da doğru çözümleyemediği anlaşılıyor .
Ruhi Sarı'nın çıkıp dakikalarca balkonda sigara içip boş boş dışarıyı seyretmesi gibi planlar , bir anlam üretemiyor .
Sadece seyircinin sabrını zorluyor .
Pus , artık bu ülkede yapılmadığını , seksenlerde kaldığını düşündüğüm türde köhne bir film .
Tembel bir film .
Boş bir film .
Oyuncu veya yönetmeninin çıkıp filme yüklemeye çalıştığı içeriği aslında taşımıyor perdede izlediklerimiz .
Bu tarz film çeken yönetmenler , filmlerini anlamak için seyircinin çaba göstermesi gerektiğini iddia ettikleri , kendi tembel sinemalarına böyle bir kaçış yarattıkları sürece de nerede hata yaptıklarını göremeyecekler .
Pus , gerçek değil .
Sahte .
Sinema değil .
Göz boyama .
O da kimin gözünü boyayabilirse artık .
Tayfun Pirselimoğlu , Rıza filmiyle minimalist bir sinemayı doğru anlamış olabileceğini göstermişti .
Belki de biz yanılmışız .
O tesadüfi bir başarıymış .
Bilemiyorum .
Ama Pus'u ne kadar çabuk unutursak ve seyirciden saklarsak , Türk sineması adına o kadar hayırlı olur herhalde .
Türk filmlerinin gişesi düşüyor ya , biraz da bunun gibi filmler yüzünden .
