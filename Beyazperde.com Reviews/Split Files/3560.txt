Ed Blum ismini ilk duyduğunuz anda aklınıza Büyük Balık filminin unutulmaz başkarakteri Ed Bloom'un gelmemesi neredeyse imkansız .
En basit olayları kendine has anlatımıyla süsleyip , ortaya olağanüstü öyküler çıkaran Ed Bloom ile isim düzeyinde bir benzerlik taşımak bile ilk uzun metraj filmine imza atan Ed Blum için bir handikap aslında .
Çünkü Aşk Manzaraları’nı izlemeye başlamadan önce jenerikte Ed Blum ismini gördüğünüzde , filmden beklentileriniz ister istemez ikiye katlanıyor .
İçgüdüsel olarak Ed Blum da , en az Bloom soyadlı adaşı kadar iyi bir hikaye anlatıcısı olmalı , ismindeki bu şaşırtıcı çağrışım boşa gitmemeli diye düşünmeye başlıyorsunuz .
Aşk Manzaraları , birkaç sıradan öykünün arka arkaya gelmesiyle oluşan yalın bir film .
Anlatılan hikayelerin her biri filmde kendi gerçek süresi kadar zaman kaplıyor .
Yani hikayeler içinde herhangi bir zaman atlaması yaşanmıyor .
Bu durum filme ayrı bir doğallık , apayrı bir yalınlık katıyor .
Ancak tam da sahip olduğu bu gerçek zamanlı atmosfer sebebiyle , Aşk Manzaraları’nın sürükleyicilik kazanması , temposunu yükseltmesi için herhangi bir filmden çok daha fazla çaba sarf etmesi , anlatımıyla konu edindiği sıradan hikayelere hareketlilik kazandırması gerekiyor .
Yoksa aşk ilişkilerinin banal ve sıkıcı dinamiğiyle çevrelenen bu filmi izlemek için herhangi bir motivasyon bulmamız o kadar kolay değil .
Filmin doğal havasına renk getiren bu motivasyonu zaman zaman bulup , zaman zaman kaybettiğini söylemek yanlış olmaz sanırım .
Süresi boyunca aynı mekan içinde dolaşan Aşk Manzaraları’nı izleyici için en cazip kılan özellik karakterler arasında geçen enteresan diyaloglar .
Ne yazık ki filmi akıcı kılması beklenen bu diyalogların enteresanlığı da gelip geçici .
İki karakter arasında yaşanan eğlenceli , ilgi çekici bir diyalogun sürükleyiciliğini bir sonraki çiftin konuşmalarında bulmak pek mümkün olmuyor .
Diyalogların niteliğindeki bu dengesizlik , ister istemez izleyicinin dikkatine de yansıyor .
Karakterlerin hazırcevaplığı , hoşsohbetliği vasıtasıyla heyecanla izlediğimiz öykülerin içine çekilirken , karşımıza çıkan karmaşık , ne anlattığı fazla kestirilemeyen hikayelerin çabuk gelip geçmesi için dua eder hale geliyoruz .
Filmde yer alan bazı hikayelerin merakla izlediklerimizin yanında sönük kalmaları , filmin bütünlüğünü oldukça etkiliyor aslında .
Yönetmen Ed Blum , kimi hikayelerde iki insan arasında yaşanan duygusal gelgitleri başarıyla yansıtmış , hatta bu gelgitleri zaman zaman mizahi bir dille eleştirmiş .
Ancak bu ufak öykülerde yansıtmayı başardığı anlamı , filmin bütününe yaymayı başaramamış .
Bu durumun en belirgin sebebi , hikayeler arasında belirgin bir neden sonuç ilişkisinin olmaması .
Filmde arka arkaya verilen hikayelerin niçin bu tarz bir sıralamayla verildiğine dair bir ipucu yakalamak zor .
Hikayeler arasındaki geçişlerin ya çok ani , ya da çok zoraki olması , anlatılan öykülerin birbirlerine kuvvetle bağlanamamasının en önemli sebebi olsa gerek .
Bu durum ister istemez hem filmin bütünlüğünün , hem de izleyicilerin dikkatinin parçalanmasına yol açıyor .
Kendi içinde bir bütünlüğü olan , daha eğlenceli hikayelere yoğunlaşıp , diğer hikayeleri de göz ucuyla seyretmeye mahkum edilen izleyicilerin , bir süre sonra bir uzun metraj film değil de , bir kısa film seçkisi seyrediyormuş gibi hissetmeleri kaçınılmaz .
Aslına bakarsanız , Aşk Manzaraları’nın , konusuyla ve anlatım biçimiyle Aşk Her Yerde’nin , bağımsız bir sanat filmi olma telaşına girişmiş başka bir versiyonu olduğunu söyleyebiliriz .
Son zamanlarda bir köşesinden mutlaka Hugh Grant ? in çıktığı İngiliz romantik komedilerinde görmeye alışık olduğumuz Gina McKee , Andrew Lincoln gibi isimlerin de filmde yer alması bu benzetmemizi destekler cinsten .
Popülerlik açısından Ewan McGregor başta olmak üzere , Hugh Bonneville , Benjamin Whitrow , Eileen Atkins gibi birbirinden başarılı İngiliz oyuncuları bir araya getirmesi , filmi seyredilir kılan en önemli özellik .
Fazla derli toplu bir film olduğunu söylemek biraz zor olsa da , Aşk Manzaraları hem başarılı oyuncuları iş başında izlemek , hem de Ed Blum'un kimi hikayeleri anlatırken yakaladığı sıcak atmosferi deneyimlemek için tercih edilebilecek bir film .
