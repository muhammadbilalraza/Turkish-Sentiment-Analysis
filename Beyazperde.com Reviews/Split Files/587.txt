Son yıllarda büyük ödülleri de domine eden Meksikalı üç sinemacı arkadaş arasından Alfonso Cuarón , ana akım sinemanın günümüzdeki en usta yönetmenlerinden biri olarak sıyrılıyor .
Son Umut ( Children of Men ) ve Yerçekimi ( Gravity ) ile onu ciddiye aldıysak , bunun çerçevesinin ne olduğunu unutmamakta fayda var .
Cuarón , teknik tarafı kuvvetli , geniş kitlelerin nabzını da tutabilen , iyi bir öykü anlatıcısı .
Son filmi Roma da bu çerçevede ürettiği yeni bir başyapıt . 
 
Netflix yapımı olması sebebiyle sinemalarda izlenip izlenemeyeceği çokça tartışılan ve platformun ilk kez vizyon konusunda kayda değer bir geri adım atmasına vesile olan film , bu sene Akademi Ödülleri’nin de en büyük favorilerinden .
Hem En İyi Film hem de Yabancı Dilde En İyi Film ödülünü kazanmaya bugüne dek en çok yaklaşmış yapım muhtemelen .
Daha önce yönetmen ve kurgucu olarak heykelciğe ulaşmış Cuarón’a da görüntü yönetmeni , yapımcı ve senarist olarak yeni ödüller getirmesi , böylece onu tarihe geçirmesi de olası . 
 
Adem ve Havva mitine dair Darwinci bir proje üstünde çalışırken , Cannes Film Festivali direktörü Thierry Frémaux’nun telkiniyle önce daha kişisel bir film yapmaya yönelmiş Cuarón .
Fransa’daki yasalar gereği Netflix filmlerinin Cannes’da yarışamaması , dolayısıyla Venedik’e yönelip oradan Altın Aslan kazanması , kaderin bir cilvesi diyelim . 
 
Yönetmen , bu kişisel projede , kendi çocukluğu üzerinden Meksika’nın yakın geçmişine bakıyor .
1970-71 yıllarında , Mexico City’nin üst orta sınıf semtlerinden birinde yaşayan kendi ailesini anlatıyor aslında .
Roma , yaşadıkları ayrıcalıklı mahalleye daha düşük gelirli sınıflar tarafından takılmış gayrıresmî isim .
Ailenin dağılmakta olduğunu henüz idrak edemeyen çocuklar , Mixtec kökenli bakıcıları Cleo’yu ablaları gibi sahiplenmiş .
Mixtec , Güney Meksika topraklarının kökenleri Azteklerden önceye dayanan yerli halkı .
Kıtanın keşfi sonrası Hristiyanlaştırılmış ama Katolik inanışıyla Hristiyanlık öncesi gelenekleri birleştiren bir kültürleri var .
Bugün dahi çoğunlukla tarım , avcılık , hayvancılık gibi daha toprakla ve doğayla ilişkili mesleklerde ya da hizmet sektöründe çalışıyorlar .
Yani Meksika’nın imtiyazsız bir sınıfını oluşturuyorlar denebilir . 
 
Cleo , Cuarón ve kardeşlerinin gerçek hayattaki bakıcısı Liboria “Libo” Rodríguez’in kurmaca karşılığı .
Film öncelikle onun hikayesini anlatıyor .
Ailenin bir parçası muamelesi görmesine rağmen , en mahrem olayların sonrasında bile dönüp ev işleriyle , çatıya asılacak çamaşırlarla , avluda temizlenecek köpek dışkısıyla ilgilenmek onun görevi .
Çocuklar dahil kimse de bunu yadırgamıyor , sorgulamıyor .
Kendi sınıfları ve yaşam biçimleri içerisinde , sosyal bir bilinçsizlik halindeler .
Bugünden geçmişe bakarken , usta bir ana akım sinemacı olan Cuarón , buradaki iki yüzlü muamelenin pekala farkında ama yargılamadan , büyük sözler etmeye çalışmadan , bu eşitsizlik problemini bir film üstünden çözmeye çalışmadan , bu muameleyi fark etmemizi sağlamakla yetiniyor .
İzleyenlerin zihninde sınıf bilincine bir katkı sağlayacaksa , bunu slogan atarak değil , farkındalık yaratarak başarıyor . 
 
Bu açıdan , ana akım sinemanın sınırları içerisinde , politik bir film Roma .
Cleo’nun , karnındaki bebeğin babası olduğunu öğrenince hemen sırra kadem basan sevgilisi Fermín , öykünün diğer siyasi kanadına taşıyor bizi .
Karakterin üyesi olduğu hükümet destekli paramiliter grup Los Falcones , 1971 senesinde öğrenci isyanlarını bastırmak için devletin maşası olup Corpus Christi Katliamı’na da katılıyor .
Meksika yakın tarihinin bu önemli olayı , Cleo’nun yaşamında da büyük rol oynayarak filmin en sarsıcı sekanslarından birine dönüşüyor .
Meksika’nın travması , Cleo’nun travması ve çocuklarına baktığı ailenin travması iç içe geçiyor .
Ailenin dönüşüm süreci , Meksika’nın dönüşüm süreciyle birarada işleniyor .
Filmin gücü de bunu başarabilmesinde zaten . 
 
Müthiş görüntü yönetimi , yapım tasarımı ve ses çalışmasıyla gerçekten de mümkün olan en iyi sinema salonunda ve en büyük perdede izlenmeyi hak eden bir film Roma .
Ancak Netflix sayesinde insanların evlerinde , cep telefonlarında , tabletlerinde , bilgisayar ekranlarında belki tekrar tekrar izleme şansına sahip olmalarının da bu deneyime katacağı kıymetli şeyler var .
Cuarón’un kamerası , film boyunca neredeyse hep geniş ölçeklerde , inanılmaz detaylı tasarlanmış bir dünyayı tarıyor sürekli .
Her izleyişte görsel ve işitsel yeni ayrıntıların fark edilebileceği , zengin bir sinemasal dünya bu .
Günümüzden kendi geçmişine bakan bir sinemacının , bizi zihnine sokup hatıraları arasında gezinmeye davet etmesi gibi .
Başka mecralarda da yazdım , bu yaklaşımın henüz gelişim evresindeki VR ( Sanal Gerçeklik ) sinemasıyla göbek bağı olduğuna da inanıyorum .
Dolayısıyla Netflix , Roma’yı seneler içinde tekrar ve tekrar keşfetmek için belki de en uygun platform .
Sinemanın kaçınılmaz olarak değişen üretim ve dağıtım modellerine de güzel bir örnek .
Ne de olsa Cuarón geçmişin hatıralarında dolaşırken , geleceğin sinemasına dair çok şeyler başarıyor Roma’da . 
 
Twitter : aliercivan
