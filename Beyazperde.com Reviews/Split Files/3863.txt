Yaşlı , geçimsiz ve herkesin korktuğu bir adam olan Felix Bush , geçmişinde büyük bir trajediye yol açmış , kasabadaki herkesin onu bir şeytan gibi görmesine yol açan , yılların karanlığında iyice zehirlenen , korkunç bir suç işleyerek lanetlenmiştir .
Aradan geçen onca yıldan sonra elinde bir tomar parayla , kendi cenazesini düzenletmek için kasabaya inen yaşlı adamın bu hikâyenin gerçeğini anlatmak için tek bir şansı vardır .
Büyük Sır , gırtlağımıza kadar teknolojiye boğulmadığımız yıllardan gelen bir dönem öyküsü .
Fakat eski usul hikâye anlatımı ve acelesi olmayan temposu sebebiyle herkesin hoşuna gidecek türden bir film de değil .
AVM sinemalarında değişen seyirci profili bu türden filmlere artık iyice yabancılaşmış durumda ve alışık olmadıkları türden , sakin bir görsel şölen içeren bu filme gerekli anlayışın gösterileceği konusunda şüphelerim var .
Yine de , ancak bağımsız bir filmde görebileceğimiz bir özgürlük ve aşkla filmini yöneten , Kiss the Girls ve Simon Birch gibi iki başarılı filmle rüştünü çoktan ispat etmiş Aaron Schneider'ın çabaları karşılığını buluyor .
Bill Murray ile Robert Duvall'in muhteşem bir oyunculuk gösterisi sunduğu filmin dönemi anlatmaktaki başarısı , görsel detaylardaki ince zanaatkârlığı , filmi mutlaka izlenmesi gereken bir seyirlik haline getiriyor .
Bill Murray ve Robert Duvall aynı disiplinden gelen oyuncular değil ama birlikte yakaladıkları müthiş uyum ve diğerini sürekli paslayan sahne paylaşma yeteneği ile oynadıkları karakterlere müthiş bir inandırıcılık katıyorlar .
Kariyerinin daha başında adını büyük oyuncular arasına yazdıran Duvall'in rahatlığına karşılık , yeteneği yıllar içinde fark edilebilen , 80'lerin komedyeni Murray'in delişmen tavırları , oyunculuğun oradan oraya koşturmaktan farklı bir şey olduğunun ispatı gibi .
İzlemesi gerçekten çok keyifli .
Bir dönem filminin en büyük sıkıntısı olan görsel inandırıcılık ve detaylandırma ise , benzerini ancak " Carnival " adlı TV serisinde gördüğümüz kadar ayrıntılı ve başarılı .
Kıyafetler , araçlar , evler ve benzeri her şeyle 1930'ların Amerikasını peliküle aktarmakta çok başarılı olan Büyük sır'ın bir başyapıt olmasını engelleyen şey ise , sırrının aslında pek de büyük olmaması .
Film , ilk dakikasından itibaren seyirciyi finaldeki büyük ödüle hazırlayarak , geçmişten gelen , gizemi daha da arttıran kesitlerle , merak duygusunu sürekli pompalıyor .
Ama film ilerledikçe seyircinin ulaştığı , çok fazla önem arz etmeyen , neden yıllarca saklandığı dahi anlaşılamayacak sonuç , hayal kırıklığı yaratıyor .
Oyunculuk ve yönetmenlik açısından sıkıntı içermeyen yapımın ayağı senaryo kısmında takılmış .
Bu kadar özenli bir emeği daha önemli bir hikâye ile değerlendirmek , yapanlar ve seyredenler açısından kesinlikle daha tatmin edici olurdu .
Büyük Sır , dönem filmlerinden , eski usul gizem ve dram öykülerinden ve güçlü oyunculuklardan hoşlananların seveceği türden oldukça sakin akan bir film .
Daha etkileyici bir finale yürüyebilse , uzun yıllar sonra bile hatırlanabilecek türden bir kıymeti olurdu şüphesiz .
Yine de haftanın mutlaka görülmesi gereken filmlerinden biri olarak işaretlemek gerek .
30 yaş üstü , tempo sorunu olmayan sinemaseverlere özellikle tavsiye ederim .
Twitter : murattolga / murattolga@gmail.com
