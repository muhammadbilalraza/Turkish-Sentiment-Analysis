Kahramanlara herkesin ihtiyacı var .
Kendi eseri olan canavarları yok etmek isteyen krallardan , yavaş yavaş sinema ile animasyon karışımı ' sinemasyon ' filmlere alışmaya başlayan günümüz sinema izleyicisine kadar .
Fakat kahramanların da tanımı anlamı zaman içinde değişiyor .
Klasik anlatılardan aşina olduğumuz güçlü , kuvvetli , ödün vermez , yıkılmaz , hata yapmaz kahramanların yerini zamanla anti kahramanlar almaya başladı .
Her sinemada ve her sinema sisteminde farklı bir deneyim sunmayı amaçlayan Beowulf : Ölümsüz Savaşçı’yı izledikten sonra kahramanlık durumları üzerine düşünmemek mümkün değil .
Çünkü yapım bize kısaca , klişe sever bir kahramanın nasıl bir anti kahramana dönüştüğünü anlatıyor .
Fantastik sanatların yaratıcı devi Neil Gaiman ve çılgın pulp yazar Roger Avary’nin senaryosunu yazdığı film , çok eskilerden beri var olan bir şiir / şarkıdan yola çıkarak bize ' kahraman'ın evrimini anlatıyor .
Filmde kahramanın yolculuğu klasik kurtarıcı mitinden yola çıkarak edebiyata yaklaşan bir kahraman dönüşümü ortaya koyuyor .
Çizgi romandan , fantastik edebiyata hayal gücüyle dokunduğu her türe edebi bir derinlik katan Gaiman , son derece çarpıcı bir Beowulf hikayesi tasarlamış .
İşin yönetmenlik / tasarım yönü ise filmin metni gibi son derece olgun .
Fantastik sanatlar söz konusu olduğunda sinema , çizgi roman ve edebiyat kadar çarpıcı fikirlerle karşımıza çıkamıyor uzun bir süredir .
Son dönemin en sıkı fantastik sinema ürünlerini düşündüğümüzde her birinin uyarlama olmasına şaşırmamak gerek .
Doğrudan sinema filmi için düşünülen fantaziler ise orijinallikten uzak oluyor .
Bu anlamda her ne kadar köklerini bir şiir / şarkıdan alsa da Ölümsüz Savaşçı’nın değeri daha da fazla anlaşılıyor .
Animasyon teknolojileri üzerine kafa yoran bir yönetmen ile Neil Gaiman’ı buluşturmak son derece isabetli bir karar olmuş .
Gaiman’ın elindeki mitolojik malzemeyi önemsediği ve yetişkin bir izleyiciyi hedef aldığı son derece belirgin .
Öncelikle bir kahramanla tanışıyoruz .
Krallığı rahatsız eden bir canavarı öldürdükten sonra kral olan bu kahramanın aslında tahtına bir yalan , gizli bir anlaşma ile sahip olduğunu öğreniyoruz .
Yeni canavarlar doğuran bu anlaşma ise sıradanlaşan , inançlarını ve heyecanını kaybeden kahraman kralı son bir hesaplaşmaya götürüyor .
Film duraklarla dolu bu serüveni kimi zaman epik duygularla , kimi zaman ise şaşırtıcı , içinde özeleştiri barındıran bir mizahla ortaya koyuyor .
Mizah bu filmde güncel esprilerle veya küçükleri hedefleyen oyunlarla sınırlı değil .
Ölümsüz Savaşçı , gerçek oyunculara yeni yüzler ve ifadeler kazandıran animasyon teknikleri olmasaydı bile ilginçliğinden bir şey yitirmezdi .
Çünkü mekanlar son derece iyi tasarlanmış ve sahiciliği korunmuş .
Üstelik ' animasyon harikası ' canavar tasarımları da söylendiği gibi beyazperdede bir devrimin habercisi gibi gözükmüyor .
Ejderha son derece başarılıyken , Grendel korkunç olmaktan çok çirkin ve yeteri kadar orijinal tasarlanmamış .
Sadece ultra teknolojik animasyon tasarımları ve gösterim koşulları için değil , geçmişten , çok uzaklardan gelen bir kahramanın etkileyici hikayesini olgun bir şekilde anlattığı için de izlenebilecek bir film Beowulf .
Canavarlar üzerine değil belki ama canavarları üreten ve sonra onlara savaş açan krallar üzerine düşünebilirsiniz .
Her kahraman bir gün kral olur ve kendi canavarlarını / düşmanlarını yaratıp başka kahramanlara ihtiyaç duyan bir zavallıya dönüşür .
Peki sonra ne olur ?
Gaiman hikayenin devamını izleyiciye bırakıyor .
