Senelerdir nedenini , nasılını bilmeden yoğun bir romantik komedi taarruzuna maruz kalıyoruz .
Bu taarruz , bizleri romantik komedi filmlerinin benzer mizansenlerine giderek alıştırıyor ve olay örgüsündeki her çatışmayı , filmin devamını beklemeden , kendi zihninde çözebilen birer bilirkişi konuma yerleştiriyor .
Bu durum da , gösterime giren yeni bir romantik komediden daha ilginç ve daha sürprizli bir olay örgüsü beklememize ve dolayısıyla bize sunulan bu yeni materyale daha eleştirel yaklaşmamıza sebep oluyor .
Artık romantik komedilerin büyülü ilişkilerinin yüreğimizi yumuşatması , iç geçirtmesi bize yetmiyor sanırım .
İkili ilişkilerin komik yanlarının gözler önüne serildiği bu filmler sayesinde , kendi gülünç yanlarımıza kahkahalarla gülmemiz de karnımızı doyurmuyor .
Eski moda peri masallarının yerine , daha bugünün içinden , daha " gerçek " hikâyeler görmek istiyoruz .
Hiç olmadı , gösterilen peri masallarının gerektiğinde hikâyeyi doğaçlama dahi götürebilecek uyumlu oyuncularla , zekice tasarlanmış diyaloglarla ve modern alışkanlıklarla süslenmesini bekliyoruz .
Son olarak Aşka Veda ile karşımıza çıkan Peyton Reed , bende , bu beklentileri yerine getirebilecek , vizyonu geniş bir yönetmen hissi bırakmıştı .
Yeni filmi Ayrılık'ın da , açılış sahnesiyle bu imajı boşa çıkarmadığı söylenebilir .
Ana karakterlerimiz Gary ve Brooke'un bir beyzbol maçında tanışmaları ile başlayan film , sıcak bir karşılamayla karakterleri bize yakınlaştırıyor .
Tanıştıkları sırada , en yakın arkadaşı ile atışmakta olan Gary , konuşma tarzından , sözcük seçimine kadar Rob Reiner'ın unutulmaz klasiği Harry ile Sally Tanışınca'nın Harry'sini hatırlatıyor .
Eğer benim gibi bir Harry ile Sally Tanışınca fanatiğiyseniz , biraz can sıkıcı olabilecek bu benzerlik , kısa zamanda izlemek üzere olduğunuz filmin de bir o kadar başarılı olabileceğine yönelik heyecanlı bir beklenti yaratıyor .
Ne yazık ki bu beklenti , ilk yarım saatin ardından filmin çalakalem yazılmış bir final ödevini andıran senaryosu nedeniyle hayal kırıklığına dönüşüyor .
Öncelikle film , Gary ve Brooke'un mutlu mesut geçen yıllarını jenerikte gösterilen birkaç fotoğrafla özetleyerek bize , onları ve aralarındaki ilişkinin boyutunu iyice tanıma şansı tanımıyor .
Hemen ardından büyük bir kavgaya tutuşan Gary ve Brooke , birbirlerine böylesine öfke duymaya başlamadan önce nasıl bir gündelik rutine sahip olduklarını özümseyememiş izleyicide , güçlü bir antipati uyandırıyorlar .
İlerleyen dakikalarda , bu kavga halinin değişip filme bir sevimlilik geleceğini sandığınızda da , tamamen yanılıyorsunuz .
Çünkü filmin aşağı yukarı tamamı , zaman zaman açılıştakine eşit şiddette kavgalarla , zaman zamansa ikili arasında süregelen belli belirsiz bir soğuk savaşla geçiyor .
Çiftin bu agresif davranışları öyle uzun sürüyor ki , içten içe birbirlerini hala sevdiklerinden emin olması beklenen izleyici , bir anda Gary ve Brooke'un birbirlerini aslında hiç sevmemiş oldukları düşüncesine kapılıveriyor ve ikilinin ilişkilerini geri kazanma çabaları , yani filmin sürekliliğini sağlayan ana amaç , iyice anlamsızlaşıyor .
Böylelikle kendinizi " Ben sinemaya bu ikisinin kavgasını izlemek için mi geldim ? " cümlesini kurarken buluyorsunuz .
Jeremy Garelick ve Jay Lavender'ın elinden çıkma senaryo , sadece yarattığı bu boş vermişlik hissiyatıyla çuvallamıyor .
Aynı zamanda karakter oluşumdaki boşluklarla da , seyirciyi filmden uzaklaştırıyor .
Gary ve Brooke , karşılıklı ilan ettikleri savaş dolayısıyla arada sırada ne kadar gülünç duruma düşseler ve kurdukları komik diyaloglarla yüzümüzü güldürseler de , bu anlar , pek de uzun sürmüyor maalesef .
Her iki karakter de , sadece kadın ve erkeklerin klişe davranışlarından ibaret olup kişiliklerinde kendilerine has diyebileceğimiz özellikler barındırmadıklarından , bu eğlenceli anların devamını getiremiyorlar .
Gary'nin eve gelip bir anda dev ekran televizyonda bilgisayar oynamaya başlaması veya maç seyretmeye dalması , ilk anlarda izleyene komik gelebiliyor belki veya Brooke'un Gary'i baleye götürmeye zorlaması ve bulaşıklara yardım etmesi konusunda ısrarlı bir tutum sergilemesi , ikili arasında eğlenceli bir söz alışverişine vesile olabiliyor .
Fakat sizin de tahmin edebileceğiniz gibi bunlar ne daha önce duymadığımız yaratıcı diyaloglara yol açıyor , ne de seyredenin bir filmin peşine takılıp sürüklenmesini sağlayacak orijinallikte fikirler üretmesine neden oluyor .
Üstüne üstlük , Jennifer Aniston ve Vince Vaughn'un gerçek hayattaki aşk ilişkileri vasıtasıyla kendiliğinden oluşacağını düşündüğümüz kimyasal çekimin de yerinde yeller esiyor .
Her ikisinin de ayrı ayrı başarılı performanslar sergilediği bir gerçek .
Özellikle Vince Vaughn'un bir kadın izleyiciye " bu adamdan ne köy olur ne kasaba " dedirtecek hareketleriyle karakterinin sorumsuzluğunu başarıyla yansıttığını söylemek mümkün .
Jennifer Aniston ise her ne kadar romantik komedilerde görmeye alıştığımız " özgür ve bir o kadar sevimli " kalıbına pek oturmasa da , bilhassa fiziğiyle bugünün kadınının yerinde olmak isteyeceği Brooke gibi bir karaktere oldukça yakışıyor .
Ancak ikisi bir sahneyi paylaştığı anda , aralarında kurulan ilişki , daha önce bahsettiğimiz gibi doğaçlama diyaloglara el verecek tipten bir elektrik barındırmıyor .
Bu yüzden de , bana kalırsa filmin en başarılı performansı , Gary'nin içine kapanık ağabeyini canlandıran Vincent D'Onofrio'nın oluyor .
Ayrılık , anlattığı konunun gerekli ayrıntılarına değinmeden , seyircinin bu ayrıntıları zaten bildiğini varsayarak üstünkörü yazılmış ve bu nedenle de , fazla yüzeysel kalmış bir yapım .
Yapacak başka hiçbir işinizin olmadığı bir pazar öğleden sonra , televizyonda rastlarsanız keyifle izleyeceğiniz bir film olabilir ancak .
Yaşanacak bir sinema ritüeli içinse yeterince tatmin edici olması , pek mümkün değil gibi .
