Senarist ve yönetmen Derek Cianfrance , ülkemizde Aşk ve Küller adıyla gösterilen Blue Valentine'ın senaryosu üzerinde 11 yıl çalışmış .
Fazlasıyla içselleştirdiği öyküye bir türlü son halini verememiş .
Nihayet finansman bulup sete çıktığında ise , birçok yerde senaryoyu boşvermiş .
Bazı sahneleri sette oyuncularla beraber yaratmış .
Bir film yaratmanın ne alışılagelmiş ne de sağlıklı bir yolu bu .
Ancak Cianfrance belli ki karakterlerine son derece hakim olmuş ve yakalamak istediği duyguyu iyi biliyormuş 11 yılın sonunda .
Roller için biçilmiş kaftan iki aktörü de yanına alıp ortaya son derece etkileyici bir ilişki filmi çıkarmış .
Aşk ve Küller , bir ilişkinin iki ayrı evresini anlatıyor .
Dean ve Cindy adlı iki gencin tanışıp aşık oldukları dönemi , yıllar sonra evliliklerinin tükenme noktasına geldiği günlerle paralel olarak izliyoruz .
Birbirlerine güçlü bir tutkuyla bağlanıyorlar önce ama işin evlilik aşamasına geçmesi , biraz mecburiyetten kaynaklanıyor .
Dolayısıyla üzerine etraflıca düşünülmemiş , temeli çok sağlam olmayan bir aile kuruyorlar .
Ve bu aile , çok sevdikleri çocuklarına rağmen , zaman içinde hapishanelerine dönüşüyor .
Tutku , ne kadar uğraşsalar da yeniden canlandırılamıyor artık .
Cindy , hayatını mahvettiğini düşünmekten geri duramıyor .
Dean ise aşırı bir sahiplenme içgüdüsüyle karısına sadece eziyet çektiriyor .
Aynı anda hem mutlu , romantik bir aşk hikayesini hem de aşkın nasıl yeterli olmadığını gösteriyor bize Aşk ve Küller .
Ama onca yaşanmışlığın ardından ayrılmanın da nasıl zor olduğunu .
Evli veya uzun süredir aynı kişiyle beraber olan herkesin empati kurabileceği , anlayabileceği durumları ve duyguları işliyor .
Tabii popüler sinemadan ziyade bağımsız Amerikan sinemasının görsel kodları ve katı gerçeklik hissiyle .
Dünyanın en orijinal öyküsünü anlatmıyor .
Daha önce benzerlerini izlediğimiz temalar ve durumlar üzerinden gidiyor .
Fakat sahici bir ilişki filmi olarak yine de seyirciyi yakalıyor .
Bu başarıda iki genç ama usta oyuncunun da payı büyük .
Ryan Gosling ve Michelle Williams , bizi karakterlere ve onların aşklarına , acılarına sonuna kadar inandırıyor .
İkisine Amerikan bağımsız sinemasının prensi ve prensesi demek yanlış olmaz kanımca .
Gosling , ilk olarak 2001 yapımı The Believer ile dikkatleri çekmiş , 2004'te The Notebook ile jön olarak kendini ispat etmiş ama asıl patlamasını , Oscar'a da aday gösterildiği Half Nelson ile yapmıştı .
Bugün artık hem bağımsız hem de popüler sinemanın aranılan , saygı duyulan genç aktörlerinden biri .
Son yıllarda kariyeri pek iyiye gitmeyen Edward Norton'ın yerini dolduruyor bir bakıma .
Michelle Williams'ı ise ilk olarak televizyon dizisi Dawson's Creek ile tanımıştık .
Yerli versiyonu Kavak Yelleri'nde Aslı Enver'in oynadığı roldeydi .
Rol arkadaşlarından Michael Pitt gibi Williams da çok akıllıca bir kariyer planı izledi ve birkaç sene içinde bağımsız filmlerdeki rolleriyle dikkat çekti .
Bunları Brokeback Mountain ile ilk Oscar adaylığı izledi .
Heath Ledger ile beraberlikleri ve çocuk sahibi olmaları da çok konuşuldu .
Geçtiğimiz seneden bu yana son derece yoğun bir temponun içinde genç aktris .
Önce Martin Scorsese'nin Zindan Adası filminde ufak ama kilit bir rolde izledik .
Bu yazıya vesile olan Aşk ve Küller , ona ikinci Oscar adaylığını kazandırdı .
Kısacası , sadece bu iki önemli aktörün karşılıklı döktürmesini izlemek için bile görülür Aşk ve Küller .
Aylardır ertelendikten sonra bu hafta vizyona girişi biraz son dakikada oldu ve sadece İstanbul'daki tek bir salonda oynuyor ama imkanınız varsa bu acı aşk filmini kaçırmayın derim .
Twitter : aliercivan
