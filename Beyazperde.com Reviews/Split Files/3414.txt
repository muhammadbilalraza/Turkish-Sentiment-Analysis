Dominique Abel , Fiona Gordon ve Bruno Romy'den mürekkep ‘ekip ' , üçüncü kez bir uzun metrajı yazıp yönetiyor ve oynuyorlar .
Önceki filmleri " Rumba " yla ( 2008 ) İstanbul Film Festivali'nin ardından ticari gösterime de uğramışlar , sinemaseverlere farklı ve keyifli dakikalar yaşatmışlardı .
Üçlü , birbirlerine çok uzak değilse de farklı stilleri bir araya getirip kendilerine özgü bir dil yaratmayı başardıklarını son çalışmaları " Aşk Perisi ( La Fée ) " yle de gösteriyorlar .
Bu film de " Rumba " gibi İstanbul Film Festivali'nden ticari gösterime sarkan yapımlardan . 
‘Masal film'le absürt komediyi buluşturan , bir yandan da ‘koşma kovalamaca ' ( slap stick ) tarzı klasik komedi anlayışını bunların içine enjekte eden , özellikle sessiz sinema efsaneleri Charlie Chaplin ve Buster Keaton'ın bugünkü temsilcileri gibi duran Abel - Gordon - Remy üçlüsü , bu harmandan ‘özgün ' bir sonuç çıkarmanın da üstesinden geliyorlar . ‘Pembe gerçekçi ' tonlar da taşıyan stilleri , görsel atmosferle de etkili bir şekilde destekleniyor .
Renk kullanımı , ‘kitsch'le kurulan doğru ilişki ya da ‘dışavurumcu ' hamlelerin de bu harmana büyük katkı yaptıkları kuşkusuz .
Ortaya çıkardıkları melez yapı , en nihayetinde seyircinin yüzünü güldürüp eğlendiren bir sonuç doğuruyor , her ne kadar hüzünlü işaretlere sahip olsa da . ‘Gerçeküstücülük ' de önemli bir rol üstleniyor onların sinemasında , gerçeklere sıkı sıkıya tutunmaktansa onların üzerinde bir yapı kurmaya gayret ediyor , büyük oranda da başarıyorlar bunu . 
Üçlünün son çalışmaları " Aşk Perisi " ne dönersek , bu filmin de kendi standartlarından sapmayan , genel yapıya hizmet eden bir yapım olduğu söylenebilir .
Küçük bir otelin gece resepsiyonisti Dom'la ( Dominique Abel ) , otele gelip kendini ‘peri ' olarak tanıtan ve ondan ‘üç dilek ' tutmasını isteyen Fiona'nın ( Fiona Gordon ) gerçeklere yapışmayan renkli aşkını izliyoruz filmde .
Dedik ya , gerçeklere yapışmıyor bu aşk diye ; sinemacılar , bu amacın altını doldurabilmek için epeyce uçuyorlar .
İşin içine ‘peri ' kavramını sokmuş olmaları , onların elini oldukça rahatlatıyor tabii .
İstedikleri gibi ‘kopuk uçurtma ' modeline meyletmeleri kolaylaşıyor .
Masallar dünyasının efsane aşklarından birini daha hayata geçirmeye sıvanıyorlar , ‘kavuşamayan âşıklar'ın arasına bir yenisini katma planlarını uygulamaya koyuyorlar . 
Gözden kaçırılmayacak biçimde , Frank Capra başyapıtı " Şahane Hayat " la ( It's a Wonderful Life ( It's a Wonderful Life ) akrabalığı olan " Aşk Perisi " , üstadın ‘pembe gerçekçi ' formüllerini kendi sinemalarına adapte ediyorlar . Sonuçta bir başyapıta ulaşamasalar da , başkalarına benzemeyen sinemalarının ilginç bir halkasıyla daha tanıştırıyorlar bizleri . Dom'la Fiona'nın ‘masalsı ' aşkının mutlu sona ulaşması için herkes elinden geleni yapıyor hikâyede . Birbirinden eksantrik karakterler , ikiliye hizmette kusur etmemeye özen gösteriyorlar . ‘Gerçek ' kavramıyla içli dışlı olmama durumu onlara da sirayet ediyor tabii , sınırlarından arındırılmış bir düzlükte hareket ediyor bütün karakterler . Her düzlüğün belli bir sınırı vardır , ama onlar bu sınıra ulaştıklarında da kimi numaralara başvurarak onu daha ileri taşımayı başarıyorlar . 
 " Aşk Perisi " , kendi dilini yaratabilen sinemacıların sayısı iyice azalmışken , bunu layıkıyla becerebilen üçlünün yola devam edeceklerini de müjdeliyor bir yandan . Yazmak , yönetmek ve oynamak zor belki , ama onların bu üç disipline de epeyce hakim olduklarını söyleyebiliriz . Şunu da belirtmek gerek : Seyirciye keyif verirken kendilerinin de keyif aldıkları hissediliyor . Dominique Abel , Fiona Gordon ve Bruno Romy , böylesine renkli bir bütüne ulaşıyor olmanın tatminiyle yapıyorlar belli ki işlerini . İşleri kolay değil , kendilerini tekrarlama riski büyük , ama bunun da üstesinden gelecek bir istekle işlerine sarıldıkları da tartışılmaz .
