Gençlerin aksırana tıksırana kadar içip eğlendikleri bir müzik festivaline davet ediyor bizi Bu Gece Benimsin ( You Instead ) .
İskoçya'daki " T in the Park " adlı festivalde sahne alacak iki grubu tanıyoruz : Meşhur bir elektropop ikilisi olan The Make ile yeni yeni tanınan bir kızlar grubu The Dirty Pink .
The Make'in solisti Adam ile Dirty Pink'in solisti Morello , yok yere bir kavgaya tutuşuyorlar filmin açılışında .
Ve adamın teki gelip ikisini bileklerinden birbirine kelepçeliyor .
Bu zoraki dönüm noktasıyla filmimiz başlıyor .
Her türlü güvenliği ve elemanı bulunan büyük bir festival alanında nedense kelepçeyi açmanın hiçbir yolunu bulamayan Adam ile Morello , bir buçuk günlük süreç boyunca birbirlerine mecbur kalıyorlar .
Her ikisinin sevgilileri , grup elemanları ve The Make'in menajeri ile yan karakterlerimiz tamamlanıyor .
Kaçınılmaz olarak Adam ile Morello'nun duygusal yakınlaşmasını ve arka planda da müzik festivalini izliyoruz .
İskoç yönetmen David MacKenzie'yi son yıllarda bizde de vizyona girmiş olan Tutku Nehri ( Young Adam ) ,  Yeryüzündeki Son Aşk ( Perfect Sense ) ve Ashton Kutcher'lı Çapkın ( Spread ) gibi filmlerinden tanıyoruz .
Yine müziğin ön planda olduğu bir yapımla karşımıza çıkan Mackenzie , küçük bir aşk ve gençlik filmi sıkıştırmak istemiş sanki araya .
Zaten Bu Gece Benimsin'de en çok işleyen kısımlar konser ve müzik altı sahneleri .
Adam ile Morello'nun mecburi birlikteliği " Tuvalete nasıl gidecekler ? Gece nasıl uyuyacaklar ? Sevgilileri ne tepki verecek ? " gibi bariz soru işaretleri üzerinden , son derece tahmin edilebilir çizgide ilerliyor .
Ancak The Dirty Pink ilk sahne aldığında Adam'ın performanslarına müdahale etmesi ve ortaya keyifli bir düet çıkması gibi müzik merkezli sahneler , iki kahramanımızın yakınlaşmasını daha özel ve inandırıcı kılıyor .
Başrollerdeki Luke Treadaway ve Harry Potter serisi ile Game of Thrones dizisinden tanıdığımız Natalia Tena , filmin doğal ve gerçekçi üslubu içinde sırıtmayan oyunculuklar veriyorlar .
Aralarındaki kimya da yeterince sağlam .
Belgesel - vari bir biçimle aktarılan festival ortamına da dahil olmak zor değil .
Bir tek menajer karakteri az karikatür kalıyor ve The Make'in tek atımlık bir gruptan fazlası , hatta böylesine popüler olabileceğine pek ikna edilemiyoruz , hepsi o .
Ancak neticede maksimum 30 dakikada toparlanabilecek , 80 dakikaya yakın süresi bile fazla gelen çünkü dramatik olarak fazla hafif bir film karşımızdaki .
Araya giren konser sahneleri ile " Aslında herkes çok yalnız ve sevgiyi arıyor " tadında klip sekansları , ite kaka ancak uzun metraj tanımına ulaştırıyor filmi .
Bu Gece Benimsin'i zayıf kılan bu .
Yoksa Adam ile Morello'nun aşkına inanıyor , mutlu sona ulaşmalarını istiyoruz .
Aşk hikayesi pekala işliyor yani .
Fakat yine de bir Once değil .
Twitter : aliercivan
YouTube ve Vimeo : Paralel Kurgu
