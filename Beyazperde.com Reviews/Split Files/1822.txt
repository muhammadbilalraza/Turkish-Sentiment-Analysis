Parlak Yıldız ? ın bir geri dönüş filmi olduğunu iddia edebiliriz .
1993 yılında Piyano filmiyle ilk büyük çıkış yapan Jane Campion , o dönemde En İyi Yönetmen dalında Oscar sahibi olan ilk kadın yönetmen olmayı başaramasa da En İyi Senaryo Oscar'ını evine götürmüştü .
Bu başarının ardından Jane Campion , her ne kadar Bir Kadının Portresi ve Tutku Esirleri gibi çalışmalarıyla gündemde kalmaya devam etse de zaman zaman tarzından uzaklaşarak kariyerini neredeyse ağır bir uyku halinde sürdürmüştü .
Dolayısıyla , Cannes Film Festivali dahil daha birçok prestijli festivalde büyük ödül için yarışan Parlak Yıldız , Campion'ın kadınsı , romantik ve içten dilini konuşturmayı başararak yönetmeni bahsettiğimiz uyku halinden çıkartan bir yapım .
İngiliz şair John Keats ile ilham perisi Fanny Brawne arasında yaşanan aşk ilişkisini konu edinen Parlak Yıldız , ilk bakışta efsanevi şairin hayat hikayesini anlatan tarihi bir film gibi gözüküyor .
Ancak Fanny Brawne'u kasnağına iğne geçirirken gösteren yakın plan bir görüntü ile açılan Parlak Yıldız , bu sahneden de anlaşılabileceği üzere Keats'in hayat hikayesinden öte aşkla ve kadın olma haliyle ilgili bir çalışma .
Dolayısıyla , filmin meşhur karakteri her ne kadar John Keats olsa da başkarakteri kesinlikle Fanny Brawne .
Fanny , hemen hemen tüm Jane Campion kadınları gibi , çağının ötesinde , güçlü , sivri dilli ve bağımsız olma çabası içinde bir karakter .
Her türlü sosyal faaliyette , zaman zaman alay edilmeyi bile göze alarak kendi tasarladığı kıyafetleri giyen Fanny'nin tasarım sevdası yaşadığı günün koşulları altında sadece bir hobi olarak adlandırılsa da kendisi esasen özgün bir moda tasarımcısı .
Aynı evin farklı bölümlerinde birlikte yaşadığı Keats ile ilk yüz yüze gelişinde aykırı kişiliğini ortaya koyan Fanny için Keats'in şiirleri ise kıyafet tasarlamak kadar kolay değil .
Dolayısıyla Parlak Yıldız’da herşey Fanny’nin şiir konusunda kendini geliştirmek istemesi ve Keats’in ona bu konuda yardım teklif etmesi ile başlıyor .
Fanny ve Keats’in şiir konusunda yaptığı sohbetler zamanla her ikisinin de birbirleriyle kendilerine ve hayata dair birşeyler paylaşmaları ile katlanarak bambaşka bir boyuta ulaşıyor .
Parlak Yıldız’ın belki de en güzel yanı ikili arasındaki ilişkiyi romantizme ve şiire boğulmuş bir aşk hikayesine indirgemeden iki insanın bir hayatı ortaklaşa yaşamak için çaba göstermesi olarak betimlemesi .
Filmde , basit , sade , masum , akışkan ve yoğun bir ilişki olarak gösterilen Fanny ve Keats arasındaki aşk , iki kişinin tıpkı aynı evi paylaşır gibi bir ömrü , yaşantıyı ve aynı duygusal dünyayı paylaşma şansı olarak tanımlanıyor .
Campion , film süresince hikaye içine yerleştirilen nesneleri kullanarak sembollerle süslü bir şiir dünyası kuruyor .
Fanny ve Keats’in çevrelerini saran doğal dünyayı en iyi şekilde kullanan yönetmen , rüzgarı , güneşi , yağmuru ve toprağı gidişatın ritmini belirlemek , karakterlerin duygusal durumlarını söze dökmeden anlatmak ve ikili arasındaki aşkın doğanın kendi ritmine uygunluğunu göstermek için bir araç olarak görüyor .
İnsanın nefesini kesen doğa manzaraları ile süslü olan Parlak Yıldız , doğal çevrenin kendine has renklerini , seslerini ve doğal gün ışığını ön plana çıkararak sadece göze ve kulağa hitap eden bir yapım olmaktan çıkıp , neredeyse doğanın kendine has kokusunu da izleyicilere hissettirmeyi başarıyor .
Bununla beraber Campion , doğaya yaptığı vurgu ile sadece aşkın ne kadar insan doğasına özgü bir kavram olduğunun altını çizmekle kalmıyor , Keats’i genç yaşta bulan ölümün de aslında doğanın kendi akışının bir parçası olduğunu dile getiriyor .
Parlak Yıldız’ın böylesine akışkan , sade ve doğal bir film olmasının en önemli sebeplerinden biri de filmin başrollerini paylaşan Abbie Cornish ve Ben Whishaw’ın başarılı performansları .
Cornish ve Whishaw arasındaki sessiz sedasız uyum öyle kuvvetli ki izleyenler zaman zaman beyazperdede gördüklerinin bir film olduğunu unutuveriyorlar .
Özellikle Abbie Cornish’in canlandırdığı karakterin yer yer zamane gençlerini hatırlatan sevimli bunalımlarını ortaya koyuş biçimi öyle etkili ki , Parlak Yıldız bazen sadece Abbie Cornish’in performansı sayesinde hikayesinin geçtiği 19. yüzyılın sınırlarını aşıp , zamandan ve mekandan kopuk bir sonsuzluğa işaret ediyor .
Sonuç olarak , Parlak Yıldız Jane Campion’ın en iyi filmi olmasa da yönetmenin Piyano’daki kendine has dili yeniden ortaya çıkardığı şiirle , doğayla ve romantizmle örülü içten bir yapım .
Zaman kavramına , aşka , kadın olmaya ve aşkın nasıl doğadan ve gündelik hayattan kopamayan bir duygu olduğuna özellikle vurgu yapan film , kesinlikle görülmeye değer .
