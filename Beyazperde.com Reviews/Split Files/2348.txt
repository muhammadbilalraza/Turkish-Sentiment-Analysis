Uzun metraj bir filme vakit ayrıldığında nereden baksanız iki saat alıyor sizden .
Bu elbette izleyen için geçerli olan rakam / zaman .
Bir de bizlerin iş icabı evvelinde ve sonrasında mevzu bahis filme ayırdığımız mesai var mesela .
Bununla beraber bir filmin , bir sinema yazarına 5-6 saat mesaiye mal olduğunu söylemek mümkün .
Tüm bunlara yapımın kendisine harcanan vakti ve parayı dahil etmek de mümkün .
İşlerini yapanların paralarını hayli hayli aldığını da ekleyerek tabii .
Bu noktada , emek şu bu kumkumalığını da yapacak birileri çıkar elbet .
Onları da geçiverelim .
Bu saatleri , sinema izleyicisi , sinema yazarı dahilinde tutalım , epey bir zaman olduğunu görelim .
Peki simdi bu bakkal hesabını neden yapıyorum ?
Tüm bunlar , Sis ve benzeri filmlerin , sinema yazarlarının , yahut belli bir ülkede sinema gündemiyle haşır neşir kimselerin hayatından bir başka filmin almayı hak ettiği zamanı nasıl da alıverdğini anlatabilmek için esasında .
Sis'in , imdb kullanıcılarının layık gördüğü 10 üzerinden 2.9 puanla , en kötüler sıralamasına 85'inci sıradan girmesine de güvenerek , lafımı güzafımı sakınmadan üç beş kelam edebilmek mümkün olacak .
80'li yıllarda serseri auteur John Carpenter'ın elinden çıkma başarılı bir furya filmi olarak John Carpenter's The Fog arşivinizin dantelli rafından size selam eden , zaman zaman izleyip şimdinin hırpani ve " Böö ! " diyerek korkutmaktan mütevellit gerilim silsilesine nanik yapmanızı sağlayacak türden bir yapımdır , başımızın üzerinde de rafımızda olduğu kadar yeri vardır .
Yadigardır .
Amma velakin , bu sezon Dehşet Sokağı ile başlayan bit pazarına nur yağdırırken doluya tutulma eylemlerinin bir kurbanı da kendisi olmuş gibi görünüyor .
Esasında filmin prodüksiyon olarak bakıldığında başarısızlıktan ziyade , vasatın üzeri bir gerilim , vasatın üzeri bir yeniden çevrim olabilme şansı söz konusu .
Zira yönetmen Rupert Wainwright'ın Stigmata gibi sağlam bir referansı var .
Bunun haricinde , başroldeki Tom Yelling Smallville ile , Maggie Grace de geçtiğimiz yılın en çok konuşulan yapımlarından Lost ile olsun ünlenmiş , gözde isimler .
Elde bir de Salma Blair var .
Para şu bu deseniz gani .
Peki sorun nerede ?
Sorun senaryodan başlayıp , prodüksiyon tasarımı , oyuncu seçimi ve yönetmenlikle devam edivermiş .
Böylelikle karşımıza Sis çıkmış .
Sis , geçmişte atalarının işlediği bir günahın vebalini üstlenen bir küçük sahil kasabasını konu ediniyor kendisine .
Bildiğiniz üzere , günün birinde bir sis bulutu geliyor ve kasabada kabus baş gösteriyor .
İlk filmde tüm bu olaylar bir gecede gerçekleşiyor ve Carpenter'ın usta işi yorumu , başta Jamie Lee Curtis olmak üzere oyuncuların performansı ve mükemmel atmosferiyle başarı kazanıyordu .
Ancak bu filmde oldukça değişen hikaye yapısı , teknoloji arsızlığından kaynaklanan gülünç bir görsel atmosfer , lüzumsuzca eklenen karakterler ve bağlı bulunduğu korku geleneğinden hiçbir şeyi ödünç almayı beceremeyen yönetmeniyle işler hayli kötü gitmiş görünüyor .
Özellikle filme eklenen sempatik afro - amerikan karakterin , ne denli yapıştırma , ne denli saçma ve sapan durduğunun altını özellikle çizmek istiyorum .
Filmle ilgili olarak ise , benim farklı bir teorim söz konusu naçizane .
Bu teorim söz konusu sis ve sisin içindeki intikam için geçmişten geri dönen koloni üzerine .
Varsayalım ki film boyunca kabusa dönüşen o duman , o sis , kasabaya gelirken yangınla yok olan bir gemideki , bir tür otun dumanı olsun .
Bu duman kafa yapıyor olsun .
Haliyle , bu otun yer aldığı geniş bir alanda çıkan yangın ( hatırlarsanız filmin başında bir yangın sahnesi mevcut ) , büyükçe bir duman bulutuna , bu duman da rüzgar vesilesiyle geldiği kasabalıları etkileyerek bu tip halüsinasyonlar görmesine neden olsun .
Elbette film setindekilerin de ciğerlerine nüfuz etsin .
Başka türlü , bu filmin ortaya çıkmasına bir neden göremiyoruz .
Ama iyi ama kötü .
Yine de , tüm bunları ekleyerek , filmle ilgili merakınızı gidermek içün salondan içeri girebilirsiniz .
