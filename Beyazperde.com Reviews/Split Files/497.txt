Son zamanlarda özellikle yabancı magazin sayfalarının gözdesi , " Arkadaştan Öte ( Friends With Benefits ) " filminin çekimlerinin ardından Mila Kunis ve Justin Timberlake arasında başladığı iddia edilen aşk haberleriydi .
Geçtiğimiz günlerde Mila Kunis , bu söylentileri yalanlayıp , Timberlake ile sadece arkadaş olduklarının altını çizse de " Arkadaştan Öte " yi izlediğimizde bahsedilen aşk haberlerinin niçin yayıldığını rahatlıkla anlayabiliyoruz .
Çünkü Will Gluck yönetmenliğindeki filmin en dikkat çekici yanı Mila Kunis ve Justin Timberlake arasındaki çekim gücü . 
Bir romantik komedi filminin başarılı sayılabilmesi için başrol oyuncuları arasındaki uyumun kuvvetli olması oldukça önemli bir faktör .
Nitekim Nora Ephron'un unutulmaz romantik komedi klasiklerini , Richard Curtis imzalı " Aşk Her Yerde ( Love Actually ) , "
" Bridget Jones'un Günlüğü ( Bridget Jones's Diary ) " ve " Aşk Engel Tanımaz ( Notting Hill ) " gibi iddialı örnekleri ya da " Söz ve Müzik ( Music and Lyrics ) " gibi daha güncel yapımları akıllara kazıyan başlıca unsur , başrol oyuncuları arasındaki elektriğin izleyicileri etkisi altına almayı başarabilmesi . 
 " Arkadaştan Öte " de başrol oyuncusu bakımından oldukça şanslı bir film .
Özellikle Mila Kunis , beyaz atlı prensini arama yolunda telef olmuş şehirli kadın rolünün altından " Sex and the City ( Sex and the City - The Movie ) " vari bir sığlığa geçit vermeden başarıyla kalkıyor .
Kunis , canlandırdığı Jamie karakterinin heyecanını , ataklığını , gizli kapaklı duygusallığını , açık sözlülüğünü ve onu işinde başarılı yapan tüm özellikleri performansında harmanlıyor .
Justin Timberlake ise zaman zaman problemli bir performans sergilese de Mila Kunis ile son derece uyumlu bir etkileşim tutturabiliyor .
" Arkadaştan Öte " de yan rollerde izlediğimiz Patricia Clarkson , Woody Harrelson ve Jenna Elfman da başrol oyuncularının zorlandığı ya da eksik kaldığı noktalarda sazı ellerine alarak filmin kendine has temposunu korumayı başarıyorlar . 
 " Arkadaştan Öte , " filme emek veren herkesin iş birliği içinde olduğu , izleyenlere pozitif enerji aşılayan bir yapım .
Evet , Justin Timberlake yer yer Dylan'ın duygusal hasarlarını beyazperdeye taşımakta güçlük çekiyor ve potansiyel olarak derinleşmeye müsait bir karakterin daha yüzeysel bir seviyede seyretmesine neden oluyor .
Ancak bu tip anlarda , oyuncu performanslarının yanı sıra filmin özenle tasarlanmış , karakterleri ve oyuncu kadrosunu iyi tanıyan senaryosu da devreye giriyor ve Dylan'ın geçmişte yaşadığı problemler ve duygusal çelişkiler başka karakterlerin / oyuncuların ağzından seyredenlere aktarılıyor .
Böylelikle " Arkadaştan Öte , " tüm film ekibinin her daim omuz omuza çalıştığı bir yapım olduğunu da kanıtlıyor . 
Will Gluck'ın bugüne kadar çektiği en iddialı yapım olma özelliğini taşıyan filmin bir diğer başarılı unsuruysa dengeli ve hayatın içinden bir duygu yoğunluğuna sahip olması .
" Arkadaştan Öte , " çoğu zaman karakterlerini hem cinsel hem de duygusal bir enerjiyle donatmasını bilse de aralarındaki ilişkiyi buram buram bir aşk macerasına dönüştürmekten kaçınıyor ; hatta yavan romantik komedi filmlerine yaptığı esprili referanslar sayesinde sinemaseverleri büyüleyen abartılı aşk hikayeleriyle dalgasını da geçiyor .
Anlayacağınız " Arkadaştan Öte " de kusursuz bir beyaz atlı prens ya da tek amacı aradığı aşkı bulmak olan bir iyi aile kızına rastlamak mümkün değil .
Diğer yandan , " Arkadaştan Öte " nin karakterlerini alışıldık romantik komedi balonundan çıkarıp , gerçek hayata yakınlaştırmak için aralarındaki elektriği bütünüyle ortadan kaldırmak gibi bir niyeti de yok ; ki bu haliyle film , Ashton Kutcher'lı vasat " Bağlanmak Yok " a cevap niteliğinde . 
Sonuç olarak " Arkadaştan Öte , " bir ömür boyu aklımızda yer edecek bir başyapıt değil .
Ancak hem komedinin , hem romantizmin , hem de hüznün dozunda yaşandığı , ne anlatmak istediğini gayet iyi bilen ve anlattığı yan hikayelerde bile vermek istediği mesajın özünü kaybetmeyen başarılı bir çalışma .
Bir Hollywood romantik komedisi olarak izleyenlerin hoşça vakit geçirmelerini sağladığı gibi içi boş mesajlarla da dolu olmayan " Arkadaştan Öte " yi özellikle romantik komedi sevenler kaçırmamalı .
