Bazı filmlerin ortaya çıkış hikayesi filmin kendisinden daha ilgi çekici olabiliyor .
En azından merak uyandırıyor ve araştırdığınız zaman ilginç bir hikaye ile karşılaşabiliyorsunuz .
Adını kısaca " Percy Jackson " olarak yazacağımız fantastik gençlik filmi de bu anlamda merak uyandırıyor .
Bir yapımcı neden mitolojik kahramanları bugünün Amerika'sına getirmek ister ki ?
Filme ilgi göstermesi beklenen genç izleyici kitlesinin Zeus'u , Poseidon'u veya Medusa'yı merak ettiğine mi karar verilmiş ?
Aslında böyle bir projenin arkasında çoksatan bir kitap olduğunu öğrendiğiniz zaman fazla şaşırmıyorsunuz .
Filmin değil ama en azından kitabın çıkış hikayesi ilgi çekici .
Okullarda Yunan mitolojisi dersi veren Rick Riordan , oğlunun mitoloji dersine yardımcı olabilmek için ona uyku öncesi hikayeleri anlatmaya başlıyor .
Mitolojinin ana kahramanlarını , önemli olayları ilgi çekici hale getirmek için de filmde gördüğümüz yapıya benzer bir hikaye formülü kullanıyor .
Oğlu bu hikayelere bayılıyor ve babasına bir görev veriyor : " Bunları kitap haline getir ! "
Amacı hikayeleri arkadaşlarına anlatmaya çalışmaktan kurtulmak .
Zaten bu konuda babası kadar becerikli değil .
Biz bu hikayeyi başka gençlik yazarlarının biyografilerinde de gördük fakat burada farklı bir nokta var ; Percy Jackson'ın hikayesi , kitaplaşmadan önce başta Rick Riordan'ın oğlu ve arkadaşları olmak üzere pek çok gencin hayranlığını kazanıyor .
Doğrusu kitapları okumadık ama bu yöntem , sıkıcı ders kitapları içinde rengini ve heyecanını kaybeden müthiş mitolojik serüvenleri çocuklara sevdirmek için doğru bir yol gibi gözüküyor .
Yetişkin ruhlu çocuk filmlerinin ve çocuk ruhlu yetişkin filmlerinin aranılan yönetmeni Chris Columbus imzalı Percy Jackson uyarlaması ise fazla yaratıcılık içermeyen ama sıkıcı olduğunu da iddia edemeyeceğimiz bir gençlik filmi .
Columbus , Harry Potter'dan Örümcek Adam'a kadar pek çok farklı türdeki maceraları hatırlatan hikayenin artılarını ve eksilerini iyi hesaplamış gibi .
Filmin en büyük avantajı mitolojik kahramanlarla bir avuç sıradan çocuğun karşılaşması .
Zayıf yanı ise ; şimşeği çalmadığını ispat et , anneni kurtar şeklindeki sıradan hikayesi .
Filmin esas kahramanı Poseidon'un oğlu Percy başta olmak üzere , onun yakın arkadaşı Grover ve Athena'nın kızı Annabeth'in Hades'e doğru yaptıkları yolculukta birer kahramana dönüşmeleri inandırıcı ; fakat acemilikleri bir anda kayboluyor sanki .
En nihayetinde birer çocuk oldukları gerçeğini keçi ayaklı Grover hatırlatmayı başarıyor ve doğrusu iyi rol çalıyor .
Percy Jackson'ın basılan ilk serüveni serinin yeni kitaplarıyla devam etmiş .
Benzerleri kadar popüler olmasa da , kitapların iyi sattığı ve ateşli bir hayran kitlesine sahip olduğu söyleniyor .
Fakat Chris Columbus imzalı film uzun soluklu bir seri için heyecan uyandırmayı başaramıyor .
Genç oyuncuların ve onların mitolojik arkadaşlarını hazırlayan animasyoncuların performanslarında bir sorun yok .
Fakat sanki hikayenin ilginçliğine fazla güvenilmiş ve ritmi nadiren yükselen , düz bir senaryo ile tatmin olunmuş .
Yine de filmi izleyen öğrencilerin eğer ilgili değillerse , eve gider gitmez bilgisayar başında mitolojik bir araştırmaya girişeceklerine şüphe yok .
Yani ortada heyecansız bir öğretmen tarafından anlatılan ilgi çekici bir konu var .
Mitolojiyi öğrenebilmek için hayal kurmak gerek , hayal kurarken ise farklı bir yöntem izlenebilir .
Bu fikri ödünç alan gençler belki daha iyisini de hayal edebilir .
