Cesaret göstermiş bir filmin başarısızlığı mı daha kötü ?
Yoksa baştan aşağı vasatlıktan ibaret bir film mi ?
İlk seçenek yine de içinde bir saygıdeğerliği barındırmıyor mu ?
Küçük ve sevimli Ege kasabalarına Çinliler değil , Türk film ekipleri gidiyor bir süredir akın akın .
Bayağı kalkındırıyor olabilirler bastıkları toprakları .
Seyircimizin bu sözde sıcak , sevimli , eğlenceli Ege filmlerinden ne zaman bıkacağını zaman gösterecek .
Ama henüz vakit varken meyve veren ağaçtan faydalanmak gerek diye düşünülüyor herhalde .
Bize sinema okulunda dekupaj yapmak ve masraflı çekim aşamalarını ekonomik bir şekilde kotarmak için öğretilen , Yeşilçam gibi tüm dünya sinemasının da uzun yıllar boyu kullandığı yöntemler vardı .
Kağıt üstünde senaryoyu planlara bölmeye ve pelikülü boşa harcamamak için bir plan içinde ne varsa sadece onu çekmeye dair yöntemlerdi bunlar .
Yani sahneyi çekim boyunca baştan sona oynatmak yerine , önceden belirlediğiniz planları ayrı ayrı çekmek , daha fazlasını oynatıp boşuna film harcamamaktı buradaki amaç .
Dolayısıyla kurgunuz , çekimden önce kağıt üstünde yapılmıştır ve çekim malzemesi size montajda daha fazlasını yaratma olanağını pek vermez .
Dünya sineması , bu yöntemi çoktan terk etti .
Olsa olsa , Yeşilçam gibi ekollere göre eğitilen sinema öğrencileri , ilk kısa filmlerinde kullanırlar bu usulleri .
Doğrudur ya da değildir ; dünya sineması bugün artık sahneleri farklı açılardan bütün olarak çekip eldeki malzemeden nasıl bir film çıkarılacağına montajda karar verme yolunu daha sık takip ediyor .
Öyle ki , Steven Soderbergh gibi bir yönetmen yeni filminde ( The Good German ) eski " metotları " uygulayınca , bu fazla " entelektüel " girişim yadırganıyor ve yaptığı , deneysel bir çaba olarak algılanıyor .
Bütün bunları neden anlattığımı herhalde tahmin ediyorsunuzdur .
Zeki Ökten tarafından yönetilmiş ve senaryosu , yönetmenin daha önce büyük gişe başarısına ulaşmış ucuz gözyaşı sömürüsü filmi Güle Güle'ye de imza atan Fatih Altınöz tarafından kaleme alınmış olan Çinliler Geliyor , tüm bu bahsettiklerim için iyi bir örnek oluşturuyor .
Filmi izlerken , her oyuncunun sırası geldiğinde rolünü yaptığı ve ardından sıradaki oyuncunun rolünü yapmasını beklediği ve bu beklentinin ancak bir sonraki planda karşılandığı hissinden kurtulamıyorsunuz .
Belli bir kuşağın sinemamızdaki temsilcilerinin son dönem filmlerinde hep rastladığımız , sinemanın gelişimine ayak uyduramamış olma durumu Ökten için de geçerli gözüküyor .
Şunun yanlış anlaşılmasını istemem : Metotları miadını doldurmuş olsa bile , Yeşilçam'ın büyük ustaları küçümsenemez .
Memduh Ün gibi bir kurgucunun elinde Çinliler Geliyor öyle bir kırpılır , törpülenirdi ki ziyan olan peliküle içiniz acırdı .
Yazık ki böyle bir kurgucu da yokmuş ortada .
Oyuncuların sağlamaya çalıştığı tüm doğallığa rağmen , hiçbir gerçeklik hissine imkan vermeyecek bir sinema dili var karşımızdaki filmde .
Bir plan , bir mizansen bitiyor ; ardından diğeri başlıyor .
Arada fazlalıklar , sarkmalar .
Ritmsiz , ağır aksak , müsamere tadında bir film kalıyor geriye .
Sorun sadece sinema dili mi ?
Keşke orada bitse .
Her şeyden önce bir dramatik yapısı yok Çinliler Geliyor'un .
Bir kasaba var .
Çeşitli insanlarını kısaca tanıyoruz .
Sonra kasabaya Çinli'lerin geldiği haberi yayılıyor .
Amaçları , bir yatırım için arsa bakmak .
Söz konusu bölgede toprağı olan tüm kasabalılar bir heyecana kapılıyor .
Köşeyi dönme umuduyla çeşitli dolaplar dönmeye başlıyor , bu arada eski güzel değerler unutuluyor vs. vs. Sonra da film bitiyor .
Evet , öyle .
Bir an içiniz falan geçtiyse , arada bir şeyler kaçırdığınızı düşünebilirsiniz ama hayır .
Film gerçekten öyle apar topar , hiçbir sonuca bağlanmadan bitiyor .
Çinlilerin geldiğini falan görmüyoruz .
Tamam , amacı anlıyorum ; zamanında Türkiye'de " Çinliler gelecek " yaygarasıyla dönen tezgahların ardından aslında bugün hala kimsenin gelip gitmemiş olmasının , sadece o esnada bizim neler kaybettiğimizin öyküsü anlatılmak isteniyor ama beni filmin kendi dışındaki çağrışımlarından önce perdede izlediklerim ilgilendiriyor .
Perdede , tamamlanmamış bir sürü yan öykü ve hiçbir sonuca bağlanmamış bir tema görüyorum .
Daha fazlasını gören beri gelsin .
Okumaktan , dinlemekten çekinmem .
Zayıf senaryosu ve yönetimine rağmen , en azından oyuncuların ellerinden geleni yaptığının hakkını verelim .
Özellikle Salih Kalyon seyirciden birkaç kez kahkaha koparmayı başarıyor .
Ama çoğu iyi çizilememiş karakterleri içinde oyuncular da filmi kurtarmaya yetmiyor .
Zaten çoğu rol , tipleme düzeyine bile ulaşamayıp karikatür boyutunda kalıyor .
Televizyon dizisi olsa bu karakterler , filmin meramı bir sezonda ancak anlatılabilirmiş .
Gerçi o zaman bile ilgi çekici olacağı şüpheli .
Temcit pilavı gibi önümüze sürülen şirin Ege kasabası öykülerinin artık ufaktan kabak tadı vermeye başladığını da fark ettiriyor .
En azından mekanı , filmin yaşayan bir karakterine dönüştüremedikleri sürece .
Çinliler Geliyor , yerel bir doku yakalayamadığı gibi , ister yerel ister evrensel olsun , bir cümle de kuramıyor .
Olacak O Kadar skeçlerini anımsatan kaba tavrı ve tüm sinemasal vasatlığı içinde , malesef ilgiyi hak etmiyor .
