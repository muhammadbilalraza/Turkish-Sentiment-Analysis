Şenlikli aksiyonlara izleyicisini alıştırmış olan yönetmenimiz Doug Liman , yine aynı limanlara demir attığı yeni filmiyle karşımızda .
Haliyle yönetmenliğini üstlendiği Jumper'ın konusunu da düşününce kendisinden bilim kurgu soslu bir aksiyon beklemek doğal bir hak oluyor bizim için .
Zaten istediği yere anında ışınlanan 17 yaşındaki , deli dolu bir karakter de mevzu bahisse bu durum kaçınılmaz hale geliyor .
Anakin Skywalker rolüyle popülerleşen Hayden Christensen'ın varlığı da bu çizgi roman uyarlaması havasında olan filmimizi birçok kişi için daha cazip hale getiriyor .
Üst üste koyduğumuzda yükselen bir beklenti çıtası yaratan Jumper'ın kağıt üsünde taşıdığı iddiayı , perde üzerinde de devam ettirdiğini söylemek güç .
Elbette filmimiz konu ve şekil itibariyle alengirli .
Ne hoş bir fantezi ; pasaportsuz , masrafsız , dertsiz , tasasız istediğin yere sıçramak , öyle değil mi ?
Ama maalesef film isminde taşıdığı sıçrama faaliyetini olay dizisinde bir türlü gerçekleştiremiyor .
Kahramanımızın , güçlerinin farkına vardıktan sonra bunu eğlenmek için kullanması , örneğin lise aşkını yeniden bulup yakınlaşmaya çalışması bir yere kadar öyküyü eğlenceli kılıyor .
Ama bundan ötesi yok filmde .
Yani temeli olan bir senaryoyla , bahşedilmiş yeteneğinin yarattığı ağırlık ve sorumluluk sonucu çatışmalar yaşayan bir karakter tasarımıyla karşılaşmamız söz konusu değil .
Süper güce sahip olan her kişiliğin bildiğimiz anlamda süper kahramana dönüşemeyebileceği anlatılmaya çalışılıyorsa ( ki bu bile net değil ! ) , bu açıdan da dramatik yanı ihmal edilmiş bir film diyebiliriz .
Yani iyi niyetle yaklaşsanız da , neresinden tutarsanız elinizde kalacak bir film .
Tamamıyla aksiyon sahneleriyle albeni yaratmaya çalışan , derinlikten uzak filmimiz , dramatik olmaya çalıştığı anlarda da bu çabaya bulaşmasına gerek olmadığı kanısı uyandırıyor .
Yani bu anlamda eğreti bir zahmete de giriyor film .
" Keşke hiç zahmet etmeseydiniz " şeklinde bir tepki vermeyi de kaçınılmaz kılıyor .
Bir çizgi roman uyarlaması olsaydı , belki orijin olarak çıkış noktasından ötürü bir noktaya kadar sorgu sual etmezdik .
Ama böyle bir kaynak da yok ki , bu kadar geniş ve temelsiz , üstelik bitince büyük bir boşluk hissi yaratan kısalığını görmemezlikten gelelim .
Üstelik filmin seyirciyi kavrayacak yegâne kozu olan aksiyonu kullanıp , filmi bu seri aksiyon içerisinde kısa olarak kabul edilecek bir sürede bitirmek hissedilen bu boşluk duyusunu artırmaz mı ?
Artırır elbette , öyle de oluyor nitekim !
Haritadan yer beğenip gönlünce zıplayıp sıçramak gibi ayrıcalıklı bir gücün kahramanımızın yanına kar kalacağını beklemek de fazla iyimserlik olurdu tabii .
Bu nedenle bir süre sonra varlıklarının mantığını tam olarak kavrayamadığımız adamlar " Jumper " diye tanımlanan ve kahramanımız David'le sınırlı kalmayan bu ayrıcalıklı kişileri avlamaya çalışıyorlar .
Elbette bu durum David'in keyfini kaçırıyor bir süre sonra .
Bir de üstüne aşk meşk durumları eklenince iş iyice içinden çıkılmaz bir hal alıyor .
Gelgelelim karakterimizin bu içinden çıkılmaz halleri yoluna koymak gibi bir derdi de yok .
Zaten kısa bir süreye sığdırılan bu zıp zıp macera , tasasızlık içinde erkenden bitiveriyor .
Filmde genç kızlarımızın ilgisi için David Christensen ve bir başka jumper Jamie Bell , erkeklerimizin ilgisi için de Rachel Bilson sunuluyor .
Samuel L. Jackson ve Daniel Lane nitelikli aksiyon bekleyip de hayal kırıklığına uğraması olası izleyici için hiç olmazsa varlıklarıyla bir teselli unsuru oluşturuyor .
Kayıtsız şartsız aksiyonu sevenlerdenseniz ve hızlı bir dünya turu yapmak istiyorsanız Jumper sayesinde eğlenebilirsiniz tabii .
Ama belli sayıda seyircisi olsa da , esktra bir seyirci çekmek konusunda ciddi şüpheler doğuran bu film , eksik kalmış birçok noktasıyla unutulmaya mahkum bir izlenim veriyor .
