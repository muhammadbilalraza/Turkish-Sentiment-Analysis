Not : Bu yazıda filmle ilgili bazı sürprizlerden ( spoiler ) bahsedilmektedir .
Ferzan Özpetek cephesinde değişen bir şey yok .
Yeni filmi Şahane Misafir ( Magnifica Presenza ) ile ilgili en bariz saptamalardan biri , dejavu hissi verdiği olacaktır .
Öykü ve karakterler farklı olsa da yine benzer temalar ve araçlar etrafında dönüyor çünkü Özpetek .
Bunlara kendisi üzerine hazırladığımız dosyada değinmeye çalıştık .
Şahane Misafir , hayatını bir fırında / pastanede kruvasan yaparak kazanan Pietro'nun öyküsünü anlatıyor .
Pietro , aşık olduğu adamın peşinden Roma'ya gelmiş , uzun vadede oyunculuk yapma hayalleri kuruyor .
Kuzeninin yardımıyla kendine bir daire tutuyor .
Yalnız yaşamaya alışık olmadığından , bu onun için yeni bir hayatın başlangıcı .
Ancak takıntılı ve hayal dünyasında yaşamaya fazla meyilli biri Pietro .
Şimdi böyle birinin başına gelebilecek en talihsiz durum , yeni evini bir grup hayaletle paylaşmak herhalde .
İkinci Dünya Savaşı sırasında ünlü bir tiyatro kumpanyası olan Apollonio grubu , o zamanlardan beri bu evin içinde mahsur kalmış .
İşin kötüsü , ölü olduklarının veya ne kadar vakit geçtiğinin farkında değiller .
Dışarıda hala bir savaşın sürdüğünü zannediyor , yakınları için endişeleniyorlar .
Pietro da onlara yardım edebilecek tek kişi .
Özpetek , hayaletli ev filmi kalıplarını kendi temalarıyla birleştirip keyifli bir komedi / drama çıkarıyor ortaya .
Pietro'nun özgüven sorunlarını yenmesi ama bu sırada çevresindekiler tarafından deli muamelesi görmesi , tiyatro grubunun geçmişine dair esrar perdesinin aralanması , pırıl pırıl bir işçilikle aktarılıyor perdeye .
Özpetek'in , ilk filmlerindeki anlatım problemlerine artık rastlamadığımız , özellikle bir zanaatkar olarak iyice ustalaştığı kesin .
Şahane Misafir'in tek sıkıntısı , senaryonun ilerledikçe yan öykülerin ağırlığıyla sarkmaya başlaması .
Travesti ve transeksüellerin çalıştığı , Sezen Aksu şarkısıyla hepten coşup bambaşka bir dünyaya dönüşen trikotaj atölyesi sahnesi mesela , filme pek hizmet etmiyor .
Pietro'nun psikolojik tedavi için hastaneye yatırılması da bunlardan biri bence .
Bu gibi bazı fazlalıklar , bizi ana duygudan uzaklaştırıp filmin odağını bulanıklaştırıyor .
Senaryonun biraz daha kırpılma ihtiyacı dışında , ortada gayet eğlenceli bir gişe filmi var .
Apollonio tiyatrosu oyuncularının sonu ölümle bitmiş özgürlük mücadelesi ve buna sebep olan kişi üzerinden , hayatta " salt " sanattan daha önemli şeyler olduğunu söyleyip kendince politik bir tavır da alıyor .
Ferzan Özpetek'in uzun süreden sonra Türkiye'de seyirciyle en çok buluşacak filmi olabilir Şahane Misafir .
Tabii Cem Yılmaz faktörü de bunda etkili olacaktır .
Cem Yılmaz filmde kilit bir rolde oynamıyor .
İtalyan bir kadınla evlenip Roma'ya yerleşmiş olan Yusuf , hayaletlerden biri sadece .
Diğerlerinden daha fazla komedi sahnesi yazılmış tabii ona ama yine de yan bir rol ( O yüzden alıştığımız Cem Yılmaz gişesini beklemeyin bu filmden ) .
Cem Yılmaz , zaten istisnasız başarılı bir oyuncu kadrosu içinde , üstüne düşeni layıkıyla yerine getiriyor .
Bu arada son derece düzgün bir İtalyanca ile oynuyor olması da takdire şayan .
Ancak filmin yıldızı , başroldeki Elio Germano .
Vücut dilinden mimiklerine kadar , gerek komik gerekse duygusal sahnelerde dört dörtlük bir performans veriyor oyuncu .
Neticede keyifli bir seyirlik Şahane Misafir .
Pietro'nun komşusuyla arasında başladığını sezdiğimiz yakınlaşmayı ille bir finale bağlamaya gerek duymaması , seyirciye kafasında tamamlayacağı bir şeyler bırakması da Özpetek'in ne kadar rahat ve kendine güvenen bir öykücü olduğuna yorulabilir .
Ancak Ferzan Özpetek'in düzgün gişe filmlerinden daha fazlasını yapmasını isteriz artık , henüz bu anlamda yeterince önemli bir çabasını görmedik .
Filmleri özellikle bizde eskisi kadar ilgi görmüyorsa , bunun sebebi hep aynı sularda dolanması da olabilir .
