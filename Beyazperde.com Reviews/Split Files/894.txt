Bu coğrafyadan bir polisiye çıkar mı ?
Son yıllarda Türk yönetmenlerin kafasını oldukça meşgul eden bu soru , birçok Türk polisiye filmi denemeleriyle karşı karşıya kalmamıza sebep oldu .
Tür olarak dünya çapında da epey ilgi gören polisiye , gerçekten de coğrafyanın ta kendisinin yapısıyla doğru orantılı olarak çeşitleniyor .
Bu türü başlatan Fransız ve Amerikan polisiye filmleri yıllarca birbirini etkilerken , bir yandan da aslında kendi ülkelerinin sosyolojik durumlarından etkilenmekteler .
Savaş dönemleri , psikolojik buhranlar , 60'lı yılların değişimleri , 68 kuşağı , suç ve şiddetin artışı , kapitalizmin adaletsizliği ve bunun gibi konular sinemaya doğal olarak yansıdı .
Suç ve polisiye filmleri toplumun genel fotoğrafını gösteren filmler olmaya başladı adeta .
70'lerden sonra ise seri cinayetler ortaya çıktı ve her zaman ilginç bir hikayesi olan bu seri cinayetler , polisiye sinemasına da iyi malzeme oldular .
Türk sinemasına geldiğimizde , son on yılda 9 , Sis ve Gece , Polis , Pars : Kiraz Operasyonu , Beyza'nın Kadınları , Ejder Kapanı gibi bazı polisiye film örnekleri , kendilerinden epeyce bahsettirdiler .
Bu filmlerin arasında Beyza'nın Kadınları ve Ejder Kapanı , seri katil konusunu Türkiye'de ilk kez film konusu yapmış olmalarıyla bir adım öne geçti diyebiliriz .
Av Mevsimi ise gene klasik bir polisiye film örneği .
Olaya tür açısından baktıktan sonra bir de yönetmen sineması olarak bakarsak , usta yönetmen Yavuz Turgul'un filmografisinde tür olarak bir ilkten bahsediyoruz .
Kendisi röportajlarında polisiyeye her zaman sıcak baktığını ve bu türde bir film çekmiş olmaktan mutluluk duyduğunu söylüyor .
Filmin senaryosu da kendisine ait ve bu senaryo , filmin başında da belirtildiği üzere , Yavuz Tanyeli'nin bir resim çalışmasından ve o çalışmaya aldığı bir nottan esinlenerek yazılmış : Yeni bir şeylerin görüleceği aralıklar mutlaka vardır .
Film gerçekten de bu cümlenin etrafında dönerek bize bir cinayeti betimliyor ve diyor ki , hiçbirşey göründüğü gibi değildir ve görünmeyeni anlamak için perspektifinizi değiştirmek gerekir .
Hep aynı yere bakıldığında gerçek kaçabilir oysa açı değiştirildiğinde yepyeni gerçeklerle karşılaşılabilir .
Filmin dışında dolanmayı bırakıp biraz daha içerden devam edersek her şeyden önce uzun süredir beklenen bir film olmasının sebeplerinden biri Yavuz Turgul ise bir diğeri ise oyuncu kadrosu idi : Cem Yılmaz , Şener Şen , Çetin Tekindor , Okan Yalabık , Melisa Sözen .
Hatta ve hatta , son zamanlarda Ezel adlı TV dizisindeki performansıyla adından söz ettiren Rıza Kocaoğlu ve bu filmde küçücük bir sahnede de olsa oyunculuğunu konuşturabilen , Çoğunluk filmindeki performansıyla bu senenin Altın Portakal en iyi oyuncu ödülünü kazanan Bartu Küçükçağlayan .
Böyle bir cast ve böyle bir yönetmen bir araya geldiğinde , zaten merakla beklenen bir film çıkıyor ortaya ama film , cast'ına güvenen içi boş bir yapım değil kesinlikle .
Oyuncu tahlilleri son derece iyi yapılmış , görüntü yönetmenliği , müziği , temposu hiç aksamayan , kaliteli bir yapım çıkmış ortaya .
Ayrıca bu film , özellikle kişiler açısından bakacak olursak , Cem Yılmaz'ın kendini bir sinema oyuncusu olarak baştan aşağı ispatladığı filmdir .
Cem Yılmaz , kariyerine karikatürist , daha sonra da stand up komedyen olarak başladığı için ve çok başarılı olup hızla çok yükseldiği için , eleştirmenler tarafından çok da tokat yiyen birisi .
Oysa Cem Yılmaz'ın en önemli artıları ; zekası , doğallığı ve rahatlığı .
Bu meziyetlerin üst seviyelerde olması , kendisini hem mizah alanında hem de sinema alanında başarıya taşıyan etmenler oluyor .
Mizah genelde hafife alınan bir şeydir , bu yüzden aslında kendi yazdığı filmleriyle yeteneğini zaten ispatlamış olan Cem Yılmaz , bir başkasının - hem de Yavuz Turgul gibi bir yönetmenin - yönetmenliği ve senaristliğinin altında , büyük ustaların yanında , bu denli farklı ( ciddi , sinirli , duygusal , Karadenizli . ) bir rolün hakkını bu denli verebilmiş olduğu için bence artık bu anlamda bütün sınıfları geçmiş , iftahar edilecek bir oyuncu haline gelmiştir .
Umarım başarıları kıskanmak yerine alkışlamayı da öğrenir toplumumuz ve Cem Yılmaz'ın geldiği noktanın hakkını verir .
Şener Şen , Çetin Tekindor gibi usta oyuncuların filme ne kadar yakıştığını ve rollerinin hakkını nasıl verdiklerini anlatmaya gerek duymuyorum .
Melisa Sözen'in oyunculuğunu ise - diğer rollerin doğallığının içinde mi göze battı bilmiyorum ama - oldukça yapay buldum .
Filmde mantık hataları yok mu ?
Elbette var .
" İyi de bu konu kapandı artık , bu meseleyi şöyle şöyle çözeceğine neden uzatıyor ki " gibi kendi kendinize konuşacağınız anlar olacak ama hangi senaryo mükemmel mantık dizgelerine oturuyor ki ?
Hatta düşündüm de , hayatın kendisi çok mu mantıklı ilerliyor ?
Hayatı taklit eden sinemanın da bu kadar kusuru olsun elbet .
Doğruyu söylemek gerekirse , filmin seyirciyi ters köşeye yatıran , sürpriziyle şaşırtan bir sonu olmasını beklerdim çünkü yakışırdı fakat öyle bir sonu yok ve şunu da biliyoruz ki , bu yönetmenin kendi seçimi .
Turgul röportajlarında , amacım o değildi , o zor bir iş , ben böyle bir hikayeye başka bir açıdan bakmak istedim diyor .
Filmin sonu aslında sürprizli olmamakla birlikte , niye öyle yaptı da böyle yapmadı ki sorularının cevaplarını açık uçlu bırakarak kendi çapında bir sürpriz de yaratıyor diyebiliriz aslında .
Son olarak , filmin lirik yapısının da gerçekten etkileyici olduğunu eklemeliyim .
Cinayete kurban giden kişinin ara ara yankılanan iç konuşmaları çok etkileyici geldi bana .
Filme başka bir ağırlık ve doku katmış .
Yavuz Turgul bu farklı denemesiyle filmografisine bir başarılı filmi daha katmış olmanın haklı gururunu yaşıyor olmalı .
Kaçırmayın derim .
