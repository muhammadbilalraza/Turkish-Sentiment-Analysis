2011 yapımı ‘Eylül’ filmiyle Altın Koza’dan “En İyi Yönetmen” ödülüyle dönen Cemil Ağacıkoğlu , bu kez ilk kez 32. İstanbul Film Festivali’nde görücüye çıkan filmi “Özür Dilerim” ile geri dönüyor .
İlk filminde temel olarak bir çiftin dağılış hikâyesini masaya yatıran Ağacıkoğlu bu kez odağına bir aileyi alıyor ve bu ailenin ‘engel’lere rağmen bir arada kalma hikâyesini anlatıyor .
Özür Dilerim , somut anlamdaki zihinsel ‘engel’leri bir ailenin öyküsü üzerinden soyutlayarak ve bu engellerin kapsamını genişleterek üzerinde dengede kalması oldukça zor bir ip üzerinde yürümeye çabalıyor .
Özür Dilerim’in ‘dar’dan ‘geniş’e ; ‘iç’ten ‘dış’a doğru meyil alan bir öyküsü var .
Sistemin çekirdeği olan karakter kırklı yaşlarına merdiven dayamış , zihinsel engelli Selim .
Selim’in engelleri doğal olarak bu sıradan aile mekanizmasının ana dinamiği olmuş ; ailenin tüm uzuvları Selim’in ihtiyaçlarına endeksli olarak evrim geçirmiş .
Ailenin diğer oğlu Zafer ise Selim’in durumu sebebiyle ikinci plana atılmış .
Bu hali umursamıyormuş gibi görünüyor olsa da vaziyeti yıllar içerisinde içerlemiş ve beklemiş .
Gergin ve gerginliğini gizleyen bir durumun denklemini görselleştiren Özür Dilerim , kanıksadığı yörüngesinden çıkmak üzere olan bir ailenin hikâyesini anlatıyor .
Zira bu aile , hiç hazırlıklı olmadığı , mütevazı bir felaketle karşı karşıya kalmak üzere …
Cemil Ağacıkoğlu , Eylül filminden alışık olduğumuz minimalist bakışını ve ‘olaya rağmen durum öyküsü’ tavrını Özür Dilerim’de de sürdürüyor .
Ucu bucağı olmayan ve başka türden bir kurguya ihtiyaç duyan planlar , daha ilk sahneden itibaren meseleyi iki tarafından çekip uzatmaya başlıyorlar .   Bu sebeple Özür Dilerim’in 90 dakikaya yaklaşan süresi boyunca ‘sanat filmi’ adı altında karikatürize edilegelen sinema anlayışının bir tür ‘kendi - parodisi’ni izliyormuş gibi hissediyoruz .
Çünkü Özür Dilerim’in sarf ettiği ifadeler filmin süresinden çok daha kısa …
Hâlbuki tüm bu süreç boyunca , farklı bir öykü - anlatma tutumuyla Özür Dilerim’in bambaşka kapıları zorlayabilecek bir malzemesi olduğunu –en azından bu malzemeyi sağlayabileceğini - hissedebiliyoruz .
Özür Dilerim , seyircisini bu ailenin ‘içine almak’ amacı güden bir film değil .
Aksine , yabancılaştırmayı ve uzaklaştırmayı tercih ediyor .
Lakin sürekli olarak bu kadar uzun uzadıya izlediğimiz bir sıradanlığın ‘filme malzeme’ olabilecek başka taraflarını keşfetmeyi bekliyoruz .
Ne vakit bir ışık yanacak gibi olsa , Ağacıkoğlu o ışığı bir an önce söndürerek filmini bir tür bulanıklığa mahkûm kılıyor .
Seyirci meseleye ne kadar tutunmak isterse istesin …
Hikâye son derece ölgün ve bitkin bir tavırla , kendine uzanan eli geri çeviriyor .
Filmi yönetmen anlayışıyla meselesini ilgiye mazhar olmaktan alıkoyan Cemil Ağacıkoğlu’nun başardığı şey ise , zihinsel engelli bir karakteri istismar etmekten var gücüyle kaçınması …
Güven Kıraç’ın dengeli oyunculuğu bir yandan filmin monoton akışına destek verirken diğer yandan karaktere belli bir kimlik kazandırmayı başarıyor .
Ağacıkoğlu da kendini sömürü duygusuna yol verebilecek tercihlerden sakınarak öyküyü elden geldiğince gerçeklemeyi kotarıyor .
Lakin filmin ayaklarının ‘yere basıyor’ olması Özür Dilerim’i ayağa kaldırmaya pek yetmiyor .
Özür Dilerim , ziyadesiyle kötümser ve açık sözlü bir film .
Dışarıdan bir bakışa ilk aşamada yansıyabileceği üzere ‘duygu sömürüsüne’ yahut ‘melodrama’ kaymıyor .
Lakin ‘iyiye yorulabilecek’ bu özellikleri , sinemasal tercihleri sebebiyle ziyan ediliyor .
