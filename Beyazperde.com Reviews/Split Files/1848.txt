Henüz oldukça genç ve fikren de körpeydim , lise sıralarındayken ‘partili bir abimiz’ “Marx , Marx diye konuşuyorsunuz ama Marksizm’in yapı taşlarının kurucusu , fikir babası Friedrich Engels’tir .
Açın okuyun biraz ! ” diye biz bir grup yeniyetme solcuyu hafifçe payladığında .
Diğer memleketleri bu açıdan yorumlayamam ama , evet okumayı genelde sevmeyen bir millet olarak siyasi görüşümüzü de , tarihimizi de , kültürümüzü de kulaktan dolma almaya bayılırız ; hap yap yut veriyi sindirmeden fikir üretmekte üstümüze yoktur !
İşte bu hafta vizyona girecek Genç Karl Marx filmi , kurammış , manifestoymuş , eleştiriymiş okumaya üşenen tatlı su solcuları için birebir biçilmiş kaftan ; üstelik finaliyle de ‘hadi kalk devrim yapıyoruz ! ’ gazını almış halde sinema salonundan çıkmanız olası . 
Böylesi bir girişe nazaran aslında Genç Karl Marx kötü bir film hiç değil .
Burjuvazinin öyle ya da böyle yıkılması gerektiğini dile getiren Karl Marx ve aslında kendi ailesi de burjuvanın önde gideni olan Friedrich Engels’in 19yy . ’da Avrupa’nın çehresini değiştiren ve domino etkisiyle sonraki yüzyılda yerle bir eden fikir hareketinin gençlik basamaklarının iyi özetlenmiş hali karşımızdaki film .
Bu noktada filmin rejisine göz atmak gerekiyor .
1953 Haiti doğumlu olan , hatta 90’lı yılların ortasında Kültür Bakanı olarak siyasette görev alan –bknz ülkemizde halen açılmayan wikipedi . org ( https://en.wikipedia.org/wiki/Raoul_Peck ) , belgesel ve uzun metraj film yönetmeni ve de politik aktivist olan Raoul Peck’in I Am Not Your Negro dahil olmak üzere pek çok belgesel ve televizyon projesinden sonra senaryosuna Pascal Bonitzer ile el attığı Genç Karl Marx filmi , ülkemizde de vizyon seyircisiyle buluşan yegane yapımı .
Oysa dünya prömiyerini 2016 Toronto International Film Festivalinde yapan ve 89. Akademi Ödülleri’nde En İyi Uzun Metrajlı Belgesel adayları arasında yer alan , Amerika’da halen süregelen ırkçılığın boyutlarını yeniden ele alan Ben Senin Zencin Değilim , ancak seçmece festivallerin ağına yakalanırsa seyredilebilecek bir yapım .
Yeri gelmişken yakaladığınız yerde izlemeden bırakmayın diye not düşelim . 
Marx ve Engels ikilisinin gençliğine dönecek olursak , kelimenin tam anlamıyla 3 kuruşa aile geçindirmeye çalışan fikir ve makale adamın Marx’ın ekseninde , film Friedrich Engels’in tarihsel gerçeklik içerisindeki hakkını teslim ediyor .
Komünist Hareketin can suyu olan  genç Engels’in kendi ailesine başkaldırışını Stefan Konarske oldukça barışçıl bir oyunculukla canlandırıyor .
Senaryodaki bazı çıkışlar belki daha sert bir dille yaşatılabilirdi ama yine de Konarske bize , daha az popüler olan Engels’i anlatmayı başarıyor .
Ne zaman bir SS subayına ihtiyaç duyulsa devreye giren ( bknz. Soysuzlar Çetesi , Müttefik ) August Diehl bu sefer tarihe mal olmuş Karl Marx’ın altında neredeyse dört dörtlük diyebileceğimiz bir performansla kalkıyor ; daha fazlasına kanımca senaryonun gidişatı el vermiyor .
Zira yönetmen ve senarist Peck , başta da belirttiğimiz gibi bu iki büyük adamın karakterlerinin ince derinliklerine , dehlizlerine çok fazla girmeden olan biteni daha yukarıdan anlatmayı tercih ediyor .
Genç Marx’ın aile geçindirme dertlerini , eşiyle olan ilişkisini de izliyoruz filmde ama bir şekilde filmin açtığı pencere ve süresi Marx ile özdeşlik kurmamıza yeterli olmuyor ; Peck bir parmak bal çalıyor , tat damakta kalıyor ve yönetmen sanki biraz hızlı gelen finaliyle “Eh açın da gerisini tarihten okuyun ! ” diyor . 
Bir dönem filminin gereklilikleri açısından kusursuz biçimde kotarılan filmin prodüksiyon ayağı da aynı şekilde seyir zevkini bozacak herhangi hayata bir hataya yer vermiyor . 
Nihayetinde bir devri açan meşhur Komünist Manifesto ile finale yürüyen film , bilet parasının cebinden çıktığı beyaz yakalılara ‘siz de ploreteryasınız , yok aslında birbirimizden farkımız ! ’ diyerek ezilen tüm sınıflara zincirlerinden başka kaybedecek bir şeylerinin kalmadığını da hatırlatıyor .
Karl Marx 2-3 gibi devamı gelmez muhtemelen ama keşke bir üçleme olarak planlansaydı ve Manifesto’nun ilanından sonrasını da , belki Engels’i de ayrı bir film olarak izleyebilseydik .
Şimdilik , dünyanın ezilen tüm sinema emekçileri , birleşin !
