İnanç dediğimiz duygu nedir ?
Hemen herkesin karşı çıktığı , çaktırmadan şüphe ile yaklaştığımız bazı sezgilere ve olaylara yüreğimiz ile inanıyorsak , akli dengesini yitiren inatçı bir şizofren miyiz , yoksa yenilmez gayretimiz ile gerçeğe bir adım daha mı yaklaşıyoruz ? X - Files : İnanmak İstiyorum , 90'lı yıllara damgasını vuran dizinin hayranı olduğumuz o mistik havayı ve unutulmaz karakterlerini tutarlı bir sadakatle bir kez daha küçük ekrandan beyazperdeye transfer ediyor .
Fakat en önemlisi , dizinin dünyasından ayrı tutulduğunda bile inanç duygusunun anlamını derinlemesine inceleyen , soğuk ve karanlık görsel tonunu en son damlasına kadar ustaca kullanan muazzam bir polisiye gerilim .
Belki de türü akılda tutulduğunda senenin en iyisi .
Neredeyse sekiz yıl önce iptal edilen dizinin yeni bir filme konu olacağını ilk duyduğumda büyük bir X - Files hayranı olarak çok heyecanlandığımı belirtmeliyim .
Uzun zamandır görüşmediğimiz Fox Mulder ve Dana Scully'nin 98 yapımı Fight The Future'dan sonra bir kez daha sinemalara uğrayacağını öğrenmek her X - Files hayranı için sevindirici bir haber tabii ki .
Özellikle dizinin yaratıcısı Chris Carter'ın bu sefer yazarlıkla beraber yönetmenlik koltuğuna da oturacağı haberi heyecanımızı doruklara çıkardı .
Fakat bir süre sonra filmin 98 yapımı örneğinden çok daha düşük bir bütçeye sahip olacağını öğrendik .
Bu çok da şaşırtıcı bir haber değildi .
Sonuçta her hangi bir stüdyonun neredeyse on yıldır ortada olmayan bir diziye Demir Adam düzeyinde para harcaması beklenmemeli .
Asıl problem , bu haberden kısa bir süre sonra geldi .
Chris Carter , filmin Pentagon'la yarışırcasına bir gizlilikle saklanan konusunun " mitoloji " adı verilen uzaylı hikayesini devam ettirmek yerine dizinin her biri tek başına ayakta duran paranormal ( Hayaletler , Pisikler vs. ) bölümlerine göndermede bulunacağını açıkladı .
Yani uzaylıların , Sigara İçen Adam'ın ve Mulder'ın kız kardeşinin dönüşünü merakla bekleyen X - files hayranlarının hevesleri boğazlarında tıkılı kaldı .
Açıkcası dizinin süresi boyunca hiç bir zaman paranormal bölümlerin hayranı olmadım .
İlginç başlayan konseptten sonra basit sihir numaralarına başvuran , yalapşap bir açıklama ile sonuçlanan bu bölümler , başarısız olmakla beraber her geçen bölümde daha da ilginçleşen mitoloji hikayesinin arasına zorla sıkışarak iyice sinir bozuyordu .
İşte bu yüzden yeni X - Files'a karmaşık beklentilerle gittiğimi itiraf etmeliyim . X - Files : İnanmak İstiyorum'da dizinin bir kaç yıl ilerisinden devam ediyoruz .
Hayranların onca sezon boyunca bir araya gelsinler diye dua ettiği Fox Mulder ( David Duchovny ) ve Dana Scully ( Gillian Anderson ) , sonunda F. B. I. ' dan ayrılıp A. Ş. K. ' de birleşmişlerdir ( Biliyorum , şu son cümleyi yazdığıma ben de inanamıyorum ) .
Mulder , halen uzaylılar üzerinde araştırma yaparken Scully , beynindeki tümör yüzünden ölmek üzere olan bir çocuğu iyileştirmek için aşırı deneysel yöntemler kullanmak ister .
Bu deneyler tabii ki doktor olarak çalıştığı Katolik hastanenin yöneticilerini pek mutlu etmez .
Diğer yandan FBI ajanları Whitney ( Amanda Peet ) ve Drummy ( Xzibit ) , problemli bir geçmişe sahip Peder Joe'nun ( Billy Connoly ) psişik yeteneklerini kullanarak buzun altında gizlenmiş cesetler bulur .
Cesetlerin sayısı ve anormal öldürülüş teknikleri yükseldikçe ajanlar bu tür meselelere aşina olan Mulder ve Scully'den yardım ister .
Yeni X - Files filmini diğer paranormal bölümlerden ayrı tutan , daha başarılı olmasını sağlayan en önemli özellik , kolay cevaplardan kaçınması ve karakterlerle beraber seyircinin de inancını sorgulamasına yol açması .
Peder Joe'nun cesetleri bulmasına rağmen psişik güçleri olduğuna karşı çıkan bir sürü kanıt ortaya atılıyor .
Bu sayede Mulder ve Scully ile beraber seyirci olarak neye inandığımıza dair bir karar vermemiz bekleniyor .
Fakat ortalama bir polisiye filmden bekleyeceğimiz bir yapı ile ilerleyen hikayeyi özel kılan , edindiği temalara ruhunu aşılayan asıl incelik , Scully'nin hasta çocuğu kurtarmak için kendinin bile tam olarak inanmadığı deneysel ameliyatı dindar Katolik hastane yöneticilerine kabul ettirmeye çalıştığı alt konu .
Ana konu ile ortaklık kurarak filmin inanç temasını güçlendiren bu alt konu , Gillian Anderson'un içten performansıyla bir o kadar daha güçleniyor .
Chris Carter , Kuzey Virginia'nın karla kaplı karanlık ve soğuk mekanlarını ustalıkla kullanarak her daim ürpertici bir dünya yaratıyor .
Carter , gözün göremediği uzaklıklara uzanan karla kaplı yolları adeta filmin en önemli karakterlerinden birine dönüştürüyor .
Yeni X - Files'ın bir diğer pozitif tarafı seyircisinin dizi ile içli dışlı olmasını zorunlu kılmaması .
Yani dizi hakkında hiç bir fikre sahip olmayan seyirci , hikayenin diziden ayrı bir biçimde kendi bakıma ayakta durması sayesinde filmi gayet rahatça takip edebilir . X - Files : İnanmak İstiyorum , tahminimce çoğu X - Files hayranını hayal kırıklığına uğratacaktır .
Mitolojik hikayesini takip etmemesinin üzerine 98 yapımı bol efektli , patlamalı , kovalama sahneli blockbuster usülü ilk filme kıyasla daha karanlık , daha yavaş ilerliyor ve aksiyon yerine fikir , tema ve diyalog ağırlıklı .
Bu eleştiriler geçerli olabilir , ama ben şahsen X - Files : İnanmak İstiyorum'a inanmak istiyorum .
