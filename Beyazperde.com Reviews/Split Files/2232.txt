Korku sinemasının üstadı Wes Craven , yıldızı giderek parlamakta olan iki genç oyuncuyla birlikte , büyük kısmı bir uçağın içinde geçen bir gerilim filmi ile karşımızda .
Tıpkı fragmanı gibi , Gece Uçuşu ( Red Eye ) , bir romantik - komedi tadında başlıyor .
Ama özellikle müzik kullanımının hissettirdiği gibi , kısa sürede bir gerilim filmine dönüşüyor .
İlk on dakika boyunca karşımızdakinin oldukça kötü bir film olacağını hissetmemizin sebebi , bu romantik - komedi havası değil elbette .
Karakterleri tanımlamak ve filmin ileri aşamalarında işe yarayacak çeşitli bilgileri vermek için , ardı ardına bir açıklayıcı diyalog bombardımanına tutuluyoruz .
Bu canımızı biraz sıkıyor .
Ama uçağa girip esas entrikaya dahil olduğumuz andan itibaren , bu nahoş girişi unutuyoruz .
Şunu baştan belirtmek lazım .
Gece Uçuşu , senaryonun acemice açılışının da işaret ettiği gibi , bir televizyon filmi havasından hiç kurtulamıyor .
Yine de boşa vakit harcamayan , tempolu anlatımı ile ilginizi sürekli ayakta tutmayı başarıyor .
Havaalanında tanıştığı genç adamla uçakta da yan yana koltuklara düşen genç bir kadın , bu adamın aslında bir kiralık katil olduğunu öğreniyor .
Eğer çalıştığı otelde bir gece konaklayacak olan politikacının odasının değiştirilmesini sağlamazsa babası öldürülecek .
Ama cesur kızımız , hem babasını korumanın hem de politikacıyı kurtarmanın bir yolunu bulmaya çalışıyor . Wes Craven'ın uçak içinde belli bir klostrofobi hissi yaratmayı başardığını söyleyebiliriz .
Ama aynı başarıyı , tanıtmak için uzun uzun vakit harcadığı yan karakterleri değerlendirmekte gösteremediğini de belirtmek lazım .
Zoraki gerilimler yaratmak için kullanılmış ama ne öykü akışında yeterince işlevi olan ne de harcanmaya cesaret edilebilmiş birçok karakter arz - ı endam ediyor uçak sahnelerinde .
Sanırım en sağlıklısı çok şey beklememek .
Mizahı da eğreti duran Gece Uçuşu , kapalı alan malzemesini de yeterince değerlendiremiyor .
Ama evde pineklerken televizyonda karşınıza çıkan herhangi bir filme yaklaştığınız gibi yaklaşırsanız , gayet iyi vakit geçirmeniz olası .
Özellikle de uçaktan indikten sonraki final sekanslarında .
Oteldeki kahramanımız , filmin en sevilesi karakteri sayılabilecek lobi görevlisi genç kız olurken ; filmin en başarılı kısmında , başrol oyuncumuz Rachel McAdams , boyalı saçlarıyla pek bir komik gözüken Brian Cox'un bedeninde can bulan babasını kurtarmaya çalışıyor .
Bilinçli bir şekilde fazlasıyla ilk Çığlık ( Scream ) filminin finalini hatırlatan sekans , Wes Craven'ın aşina olduğu domestik mekanlarda ne kadar usta olduğunu kanıtlar nitelikte .
Dediğim gibi , bir televizyon filminden fazlasını beklemediğiniz sürece , gayet iyi vakit geçirebileceğiniz bir gerilim filmi Gece Uçuşu .
Sanırım en büyük işlevi , Amerika'da çok sevilen Rachel McAdams'ın ve 28 Gün Sonra'dan ( 28 Days Later ) beri gündemimizde olan Cillian Murphy'nin kariyerlerini beslemek .
Özellikle Murphy için , ' 60lı yıllarda İrlanda'da yaşayan bir travestiyi canlandırdığı yeni Neil Jordan filmi Breakfast On Pluto ile adının olası Oscar adayları arasında anıldığı şu günlerde , görünürlüğünü artırmak açısından oldukça yerinde bir araç olduğu kesin .
