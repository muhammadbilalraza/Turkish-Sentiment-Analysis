İngiltere'nin yetiştirdiği en önemli film yönetmenlerinden biri olarak kabul edilen Ken Loach'ın 2009 yapımı filmi Hayata Çalım At ( Looking For Eric ) , ülkemizde daha önce Film Ekimi'nde gösterilmişti .
76 yaşındaki yönetmenin kendi hayatında da futbol önemli bir yer kaplar , bazı filmlerinde yer vermeden edemediği futbolu bu kez filminin önemli bir bölümüne yerleştirir , komedi ve dram öğelerinin başarıyla harmanlandığı Hayata Çalım At'ta Loach , Manchester United'ın 1997'de futbolu bırakan Fransız forveti Eric Cantona'yı hayallerinde gören postacı Eric'in hayatındaki iniş çıkışları anlatır .
Loach , gerçekçi , neredeyse belgesel tadı veren filmleriyle tanınır çoğunlukla , ayrıca kahramanlar oluşturmaz , sıradan insanları alır her zaman merkeze .
Genelde hayatlarını düzene sokamamış erkek karakterler üzerinden anlatır hikayesini .
Çoğunlukla da ideolojik , hatta politik denebilecek tutumunu sergiler çoğu filminde , cesur bir yönetmen olmasıyla , tuttuğu tarafı açıkça belli etmesiyle bilinir .
Hayata Çalım At , politik açıdan olmasa da tüm bu söylediğimiz özellikleri bir şekilde bünyesinde barındıran bir film .
Gene fazlasıyla gerçekçi , gene fazlasıyla sıradan insanların öyküsünü anlatır yönetmen .
Fakat bu sefer bu gerçekliğin içine bir halisünasyon ekler , futbolcu Eric Cantona , postacı Eric'e " görünerek " , ona kendini bulmasında yardımcı olur .
Filmin orijinal adının anlatmaya çalıştığı budur işte , Eric , Eric'in yardımıyla , kendini , Eric'i bulmaya çalışmaktadır .
Filmin isminin Türkçe'ye çevirisi ise akıllıca olmuş , Eric , futbolcu idolü sayesinde hayatına bir " çalım " atmaya çalışmaktadır gerçekten de .
Bu noktada oldukça psikolojik ve empatik bir film olduğunu da söylemeliyiz .
Hayatındaki güzellikleri , yaptığı hatalar sonucu kaybetmiş ve kendine güvenini yitirmiş olan Eric , tek yönden şanslıdır : Arkadaşları .
Bir toplantıda arkadaşlarından birinin , gözlerini kapat , kim olmak isterdin , özgüvenine ve karizmasına özendiğin kim var , o kişiyi bul ve o olduğunu düşün demesinden sonra artık idolü olduğu futbolcu ile her gün hayallerinde buluşmaktadır .
Başarılarıyla herkesin gönlünde yer etmiş bir futbolcu olan Cantona'yı kıskanmaktadır aslında bizim Eric , senin herşeyin var , bir de bana bak demektedir .
Fakat , bazı başarısızlıklar sonucu hayata küsen herkes gibi Eric de aslında ne yapıyorsa kendine yapmaktadır .
İçine kapanmıştır , yapması gereken görevleri yapmaz , çocuklarıyla ilgilenmez , eski karısıyla konuşması gereken konuları konuşmaz , hayat onun dışında gelişmektedir adeta .
Risk almamaktadır Eric ve hayallerinde neredeyse felsefi diyebileceğimiz konuşmalar yaptığı Cantona ona risk almayı öğütler .
Filmin en inandırıcı kısımları ise Eric'in düşüp kalkmaları , düşüp , yeniden kalkmalarıdır .
Herşey Secret kitabındaki gibi kolay değildir , öyle ya , gideyim konuşayım herşey çözülsün , bir koşayım kaslı birine dönüşeyim kadar kolay değildir hayat .
Risk almaya başlar , başladıkça daha çok düşer ilk zamanlarda .
Korktukları başına gelir , ama zaten yapması gereken de budur , korkularıyla yüzleşmek !
Üstüne gitmek ve eninde sonunda olayları pozitife çekebilmek .
Hareket etmenin , eylemde bulunmanın gücünü gösterir aslında film bize .
2006'da ' Özgürlük Rüzgarı ' ile Altın Palmiye kazanan Ken Loach , geçen yıl ' Hayata Çalım At ' ile ödül listesinde adı unutulmuş olsa da , bu yıl , ' Route İrish ' ile bir Altın Palmiye'yi daha zorlayacak ve yine sıcak bir politik konuyu işleyerek , İngiliz ordusunun son Irak savaşına katılımını sorgulayacak .
Loach'ı izlemeye devam .
