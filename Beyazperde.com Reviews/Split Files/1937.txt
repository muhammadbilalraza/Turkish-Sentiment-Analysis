Doğruluğu veya yanlışlığı tartışılır ama lobi yapmak sinemada da önemlidir .
Kanımca , iyi bir film kendini satmayı her zaman becerir .
En azından , öyle olduğuna inanmak istiyorum .
Ancak sağlam lobi , iyi olmayan filmlerin de başarılı olmasını sağlayabilir .
Zenne filminin yapımcıları bu açıdan bakıldığında çok iyi çalışıyorlar .
Twitter'da filmle ilgili olumsuz görüş belirtenleri hemen homofobik olmakla suçlayan bir tim ( kendiliğinden ya da değil ) oluşmuş bile .
Varlığını inkar edemediğim entel mafyası , doğru isimler aracılığıyla bu filmin saflarına çekilmiş .
Ayrıca Ahmet Yıldız cinayeti gibi önemli bir olayı konu edinmesi ve eşcinsellikle ilgili cesur bir film olma iddiası da Zenne'yi otomatikman önemli ( bazılarınca da peşinen iyi ) bir sinema eseri yapıyor . 
Bunların hiçbiri benim bir filmi değerlendirme kıstasım değil .
Ahmet Yıldız'ın sadece eşcinsel olduğu için kendi babası tarafından öldürülmesini , hakkını vererek perdeye taşıyan bir film izlemeyi ben de çok isterim .
LGBTT bireylerin görünürlük kazanması , ikinci sınıf insan muamelesi görmemesi , gündelik hayatta karşılaştıkları sıkıntıların perdede veya ekranlarda kendine yer bulması , toplumun bu konuya bakışındaki ikiyüzlülüğün deşifre edilmesi , hepsi son derece mühim mevzular .
Fakat bu yolda kullanacağımız araç sinemaysa , niyetleri veya fikirleri değil , sinemayı değerlendirmek zorundayız .
Ve Zenne , çok üzülerek söylüyorum ki , sinemasal açıdan vasatı bile bulamıyor . 
Birkaç ayrı film öyküsünün ve çok sayıda karakterin hiç organik olmayan şekillerde birarada tutulmaya çalışılması problemlerin en önemlisi belki de .
Bir zenne belgeseli yapmak için yola çıkılıp buna yönetmenlerin arkadaşı olan Ahmet Yıldız'ın öyküsü de eklenmiş ; üstüne Alman fotoğrafçının Afganistan geçmişi , zenne Can'ın ailesi , geylerin askerden muaf olmak için çürük raporu alma süreçleri derken , odağı olmayan , çok fazla şeyi aynı anda anlatmaya uğraşan , darmadağın bir metin çıkmış ortaya .
Filmlerine belli ki çok kişisel yaklaşan iki yönetmen , bunu bir zenginlik olarak kabul ediyor gibiler . 
Oyunculuklara da değinmem lazım .
Kimi amatör kimi tiyatro kökenli oyuncuların hep farklı tellerden çalıyor olması , insanı filme yabancılaştıracak kadar ciddi bir problem .
Ahmet'i canlandıran Erkan Avcı sempatiden kurtarıyor ama Alman sevgilisini oynayan Giovanni Arvaneh bayağı tutuk ve inandırıcılıktan uzak bir oyunculuk sergiliyor .
Rüçhan Çalışkur ve Ünal Silver'in performansları , sırıtacak ölçüde abartılı ve teatral .
Kerem Can ise zenne rolünde güçlü olmasa bile en azından inandırıcı .
Filmin asıl etkili performansları kimi yan rollerden geliyor .
Tilbe Saran ile büyük oğlunu canlandıran Tolga Tekin , adeta başka bir filmde oynuyormuş gibiler .
Özellikle Tekin dikkat çekiyor .
Can'ın teyzesi rolündeki Jale Arıkan da başarılı .
İyisiyle kötüsüyle tüm kadronun yapılan işe inandığından , samimiyetle ellerinden geleni yaptıklarından şüphe duymuyorum . 
Ancak oyuncular kendilerini doğru şeyler için mi paralıyorlar , bazen emin olamıyor insan .
Tilbe Saran'ın o son derece yersiz kullanılan " ağır çekimde ağlayarak arabanın peşinden koşma " planı gibi klişelerin içinde kalması üzüntü veriyor açıkçası . 
Şimdi bir iki sorum olacak filmi seyredenlere .
İlk tanışmalarında kavga eden Can ve Ahmet , sonra nasıl arkadaş oldu ?
Ahmet neden Can'ın peşine takıldı ?
Sadece iyi niyetinden mi ?
Ahmet Yıldız'ın gerçek hayattaki içten , samimi karakteriyle ilgili bir durummuş bu , anladığım kadarıyla .
Fakat perdede izlediklerimizin herhangi biri bunlara cevap veriyor muydu sahiden ?
İzlediğimiz çeşitli sahnelerin bu seçeneklerden hiçbirini açıklamıyor olması , bu tür detayları seyircinin kafasında tamamlamaktan başka şansının olmaması sizce de problem değil mi ?
Karakterlerle ilgili ciddi boşluklar var senaryoda . 
Daniel'in Afganistan hikayesi , finalde güçlü bir paralellik yaratmak gayesi ve filmi iyice dağıtmak dışında neye hizmet ediyor ?
Ben karakterin gey olduğundan bile uzun süre şüphe ettim .
Ahmet ile Daniel'in arasında uzun süre hiçbir yakınlık görmeyişimiz , sevgili olduklarını anlamayışımız ( yeri gelmişken , filmin eşcinsel aşkı anlatmak konusunda pek cesur sayılamayacağını ekleyeyim ) , son derece kafa karıştırıcıydı .
Yönetmenlerin zihninde var olup da perdeye geçmeyen durumlardan biri daha . 
Uzun lafın kısası , Zenne amatörce bir yapım .
Sineması maalesef bir öğrenci filmi düzeyinde .
Bazı oyunculukları ve görüntü yönetimi iyi , o kadar .
Sağlam sinema donanımı olmayan insanlar tarafından yazılıp çekildiği ve yine benzer insanlar tarafından , iyi niyeti için takdir edildiği belli .
Yoksa ortada bağlanmayan , inandırıcı ve hatta yer yer anlaşılır bile olmayan bir iş var .
Evet , böyle filmlerin yapılması yine de önemlidir .
Ama işte iyi niyet , iyi film yapmaya yetmiyor . 
Kısaca şuna da değinmem gerek : Bu filmde askerlik ve eşcinsellerin çürük raporu alma sürecine dair de sıkıntı var .
Zenne , bugün artık hemen hiç yaşanmadığını o süreçleri geçiren insanlardan bildiğim , belki 10-15 yıl öncesinin uygulamalarını , abartılı bir şekilde perdeye aktarıyor .
1973'ten bu yana resmi psikiyatrik kaynaklarda hastalık statüsünde sayılmayan eşcinselliği , ordunun hala bu şekilde kabul etmesi elbette eleştirilmesi gereken bir sorun .
Ancak bugün yazılı psikolojik testler ve nezaket sınırları çerçevesinde yürüyen görüşmelerle halledilen bir süreci , böylesine abartılı bir şekilde resmetmeyi de problemli buluyorum . 
Ahmet'in askeri hastaneye sinekkaydı traş , sırta ağda , peruk ve kadın kıyafetiyle gitmesi ama seks fotoğrafını sakallı , kıllı haliyle çektirmesi ise yazımın sonuna gelirken hatırladığım bir başka mantıksızlık Zenne'deki . 
Twitter : aliercivan
