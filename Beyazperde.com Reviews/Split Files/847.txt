Sinema tarihinde çok az yönetmen , Michael Haneke kadar filmlerini seyircisi için çekmiştir .
Filmlerini birer seans gibi tasarlayan , seyircisini varoluşçu bir teste sokan hınzır bilim adamı gibi .
Haneke filmi izlemek belki bu yüzden yorucu .
Derdi seyirciyle , insan denen meçhulle olan bir sinemacı karşımızdaki .
Kolayca sapabileceği anlaşılmama yoluna değil , anlaşılma yoluna baş koymuş , filmlerini anlaşılması için çeken bir isim .
Unutuş barışın fiyatıdır , demişti Eduardo Galeano .
Toplumsal bellek , geçmişle hesaplaşma , suçları bastırma , görmezden gelme , bencillik , bilinçaltı .
Felsefe ve psikoloji okumuş bir sinemacı olarak , Haneke yine , önceki bazı seanslarından bildiğimiz numaralarını sergiliyor .
Kentte yaşayan , ortalamanın üzerinde gelire sahip bir aile , iletişimsizlik , birdenbire ve nedensiz şiddet , kolayca dağılan bağlar .
Neyse ki bu kez röntgenlememize izin verilen aile , Ölümcül Oyunlar ( 1997 ) ' da olduğu kadar şiddet dolu bir Marksizm saldırısına uğramıyor .
Yine de yaşadıkları kabus .
Kabus dediysek gerçek dışı anlamında değil .
Gerçekliği taklit eden bir sanal gerçekliğin taklidi .
Yani kendi kendinin farkında olma durumu .
Benny's Video ( 1992 ) başta olmak üzere eski filmlerine gönderme gibi duran biçimsel özellikleriyle ve buz gibi anlatımıyla tipik bir Haneke filmi Saklı .
Yine gerçek bir görüntü ile o görüntünün televizyon ekranındaki yansıması bol bol kullanılıyor .
Laurent ailesinin evini gözleyen kamera , öznel kamera olarak seçildiği için seyirci röntgenci pozisyonuna sokuluyor .
Avusturyalı yine nedenlerle değil , sonuçlarla ve bu sonuçların seyirciyi etkilemesiyle ilgileniyor .
Anlattıklarıyla değil , filmin hissettirdikleriyle kendini fark ettiriyor .
Neden - sonuç ilişkisi kurulmadığı için rahatsızlık duyuluyor .
Ama bu rahatsızlığı başkarakter duymuyor .
Georges ( Daniel Auteuil ) , tek bir sahnede bile seyircinin beklediği şeyleri yapmıyor .
Gitmemesi gereken yerlere gidiyor .
Söylemesi gerekenleri söylemiyor .
Film , dramatik bir üçgen kurmak yerine sanal gerçeklik ile gerçek gerçekliğin sürekli yer değiştiği bir daire yapısında ısrar ediyor .
Seyirciye beklediğini sunmama konusunda ustalaşmış yönetmen , " kaset gizemi " konulu bu filmini de okkalı bir final ile sonlandırmıyor .
Georges ve ailesi , dışarıdan bakıldığında kusursuz gibi görünen mutlu bir hayat sürüyor .
İçeriden bakıldığında da öyle .
Yine Haneke usulü bir yemek masası .
Kahkahalar , dostlar .
Ama o da ne , televizyonda bazı görüntüler var .
Laurent ailesiyse meşgul , rahatlarını bozan , kimin gönderdiği belli olmayan gizemli kasetlerle uğraşıyor .
Seyirci gibi yani .
Haneke bir yandan , modern insanın duyarlılığını ne ölçüde kaybettiğini gösteriyor , bir yandan da şiddetin televizyon ekranından algılanış / algılanamayış şeklini gözler önüne seriyor .
Ama gören kim ?
Seyirci de , tıpkı George gibi , kasetleri kimin yolladığını bulmaya çalışıyor .
Birşey görürüm , diye bant kayıtlarına dikkatlice bakıyor .
İki saate yaklaşan süreyi müzik kullanmadan , zamanda geriye dönüşler için bile geçiş efektine başvurmadan , olabildiğince sade biçimde tamamlamış Haneke usta .
İki usta oyuncu yeter bana , demiş .
Daniel Auteuil yine her zamanki gibi az , öz ama inandırıcı .
Akademi ödüllü sahibi Juliette Binoche da , kolayca silik bir tipe kayabilecek karakterinden yaşayan bir insan çıkarmış .
Ama bunların da çok önemi yok aslında .
Zira Cache , çalışma prensibi ve yarattığı etki nedeniyle , zihinde sadece yönetmenin kaldığı filmlerden .
Cache sadece üst düzey bir Haneke filmi olmakla kalmıyor .
Bir aile hatta birey üzerinden toplumsal eleştirinin nasıl yapılacağını , bir bireyin hafızası ile toplumsal hafızanın benzer şekilde işlediğinin nasıl anlatılacağını gösteren bir sinema dersi gibi .
Üstelik yapılan eleştiri , hem günümüz dünyasıyla birebir örtüşüyor , hem de her topluma uyarlanabiliyor .
Hollywood'un alışılmış dramatik yapısını bekleyenleri şaşırtacak , insanın karanlık yüzünün derinliklerine inip rahatsızlık uyandıracak , hem psikolojik hem de politik bakımdan üzerine düşülmesi , üzerine düşünülmesi gereken bir film .
Anlatılamayacak , ancak tecrübe edince anlaşılabilecek bir seans .
