On üç - on dört yaşlarındayken hayat sizin için yeterince zor değilmiş gibi bir de içinde bulunduğunuz sosyal çevre size dayanılmaz bir baskı uygulamaya başlar .
Nasıl bir insan olmak istediğinize karar verme aşamasında olduğunuz ortaokul döneminde , içinizde olup bitenleri kaba kuvvetle veya haylazlıkla değil de , yazı yazmak veya resim yapmak gibi bir takım kişisel faaliyetlerle dışa vurmayı tercih ederseniz işiniz daha da zor .
Çünkü bu faaliyetler hayal dünyanızı , içinizde büyüttüğünüz karakteri olduğu gibi gözler önüne sermenize neden olacaktır .
Bu sayede kendi açıklarını öfkeyle görünmez yaparken sizin açığınızı kollayan bir takım insanlar , sizi nerenizden vurabilecekleri konusunda fikir sahibi olup üzerinize gelirler ve hayatı sizin için daha da zor hale getirirler .
Ortaokul dönemine hakim olan sosyal karmaşa üzerine söylenebilecek en beylik sözleri bir araya getiren bu yukarıdaki söylem , herhangi bir gençlik öncesi filminin tanıtım yazısında yer alabilirdi rahatlıkla .
Sıkıcı bir genelleme olarak adlandırmamız için barındırması gereken birçok basmakalıp fikri içinde taşıdığı aşikar .
Fakat ortaokul döneminde yaşanan sosyal karmaşaya herkesin hemfikir olacağı kadar genel ve anlaşılır bir açıklama getirerek , bu döneme uzaktan bakan kişilerin içlerini rahatlattığı da bir gerçek .
Bu nedenle , sinema endüstrisi gençlik öncesini anlatan filmlerde bu genel kanıyı suyunu çıkarana kadar kullanmadan edemiyor .
Terabithia Köprüsü , yukarıdaki genellemeye yakışır bir tutumla , okuyan , düşünen ve hayal kuran çocukların , haylaz sınıf arkadaşları tarafından ezildikleri bir sosyal ortamda geçiyor .
Tarif ettiği bu sosyal çevrenin bütün kalıplaşmış karakterlerini hikayesinin içine yerleştiren film , başarılı bir anlatıma sahip olmasaymış , pazar sabahları televizyon karşısında yarı uyuklar vaziyette izleyebileceğimiz , iç bayıltıcı bir ergenlik öncesi filmine dönüşebilirmiş .
İlk yarım saatini izledikten sonra ilerleyen dakikalarda neler olacağını tahmin edebilir hale geldiğimiz Terabithia Köprüsü’nün anlattığı öyküyü tamamen başkarakterinin gözünden dile getiriyor olması ise ilgi çekici .
Filmde gösterilen bütün mekanlar ve karakterler , başkarakter Jesse onları kendi zihninde nasıl algılıyorsa öyle yansıtılmışlar .
Bu durum , filmin ilk dakikalarında seyirciye fazla hissettirilmese de , olaylar geliştikçe bize gösterilen dünyayı herhangi bir üçüncü kişinin gözünden değil , sadece ve sadece Jesse’in gözünden izleyip yorumladığımızı yavaş yavaş anlamaya başlıyoruz .
On üç - on dört yaşlarında bir çocuğun duygusal ihtiyaçlarını , çevresindeki insanların davranışlarından neler anladığını ve dünyayı nasıl algıladığını birebir hissettirmeyi başaran bu anlatım şeklinin filme naif olduğu kadar karamsar bir hava kattığını söyleyebiliriz .
Yetişkinlik ve çocukluk arasında gidip gelen , kendi olmak için karşılaştığı herşeyle mücadele eden bir karakterin ruh halini başarıyla yansıtan bu atmosfer , filmin anlattığı hikayeye epey yakışıyor .
Terabithia Köprüsü , az önce bahsettiğimiz anlatım şeklinden Jesse’nin hayal gücünü görselleştirme sürecinde de vazgeçmeyen bir film .
Hayal dünyası ve gerçek dünya arasında gidip gelen film , ilk bakışta bizim dünyamıza pek benzemeyen fantastik bir alemde geçiyormuş izlenimi verebilir .
Fakat filmin büyük bir çoğunluğu , beklediğimiz gibi fantastik bir dünyada geçmiyor .
Bizlerin Terabithia Krallığı’nı görebilmemiz ancak Jesse ve Leslie’nin o dünyayı hayal etmeleri ile mümkün oluyor .
Ne yazık ki Jesse ve Leslie , Terabithia Krallığını bizim umduğumuz kadar sık hayal etmiyorlar aslında .
Bu nedenle de bizler Yüzüklerin Efendisi filminin özel efektlerini de yapmış olan Weta Digital şirketinin özene bezene yarattığı fantastik alemden mahrum kalıyoruz , ne yazık ki .
Filmde elle tutulur dünyadan hiçbir zaman tam anlamıyla kopamıyor oluşumuz , Jesse ve Leslie’nin Terabithia’da yarattıkları olayların gündelik hayatlarındaki hangi problemlerle bağlantılı olduklarını işaret etmeye oldukça yardımcı .
Bu sayede , filmdeki hayal ürünü canlıların veya nesnelerin elle tutulur dünyadaki karşılıkları basitçe bulunabiliyor .
Fakat Terabithia Köprüsü’nü izlemeye giderken fantastik alemlerde gezinmeyi uman bir izleyici , zamanının çoğunu gözle görünür bir dünyada geçireceğini anladığında ister istemez filmin görselliğini eksik bulmaktan alamıyor kendisini .
Filmlerin tamamen dijital efektlere boğulup , bir filmden çok bir bilgisayar oyununu andırmalarından yana olduğumu söyleyemem .
Fakat bir filmin Terabithia Köprüsü gibi gösterdiği etkileyici yaratık tasarımlarıyla insanın ağzını sulandırmaya başladığı anda bitivermesini de hoş karşılayamıyorum .
Terabithia Köprüsü’nün sizleri sinema salonundan bütün beklentilerinizi tatmin ederek uğurlayabileceğini söylemek zor .
Yine de vakit geçirmek ve ortaokul çağında bir çocuğun kişisel yolculuğunu izlemek için tercih edilebilecek bir yapım .
Bütün bunların yanı sıra , filmden sonra , Jesse’yi yaşadıklarından sonra nasıl bir geleceğin beklediğini hayal ederek , kendi hayalgücünüzün körelip körelmediğini de test edebileceğiniz bir film .
