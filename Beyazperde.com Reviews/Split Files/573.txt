Not : Yazı filmin bazı sürpriz detaylarını ele veriyor olabilir .
İki sene sonra yeni filmiyle karşı karşıyayız yönetmen / senarist Çağan Irmak’ın .
O , Türk sinemasının önemli yönetmenlerinden .
Durduğu yer de farklı aslında , hem bir “auteur yönetmen” olarak belirli bir kabul görmüşlüğü var , hem de takipçisi olduğu sinema seyircisi her kesimden ; entelektüel olsun olmasın , sinefil olsun olmasın , çoğu sinema izleyicisi beğeniyor yaptığı dizileri , sinema filmlerini .
Popüler işlere imza atıyor , fakat bu kesinlikle içi boş bir popülarite değil , sinemasal açıdan başarılı , derinlikli , değerli filmler üretiyor .
Hikaye kurma yeteneği çok sağlam özellikle Irmak’ın , izleyiciyi , yaşamdaki hangi konularla ve kişilerarası hangi diyaloglarla filmine çekeceğini çok iyi bilen bir senarist .
Adeta bu işin bir matematiği var ve Irmak bu matematiği , bu sırrı çok iyi çözmüş vaziyette .
Bu yüzden de sinema izleyicisi merakla bekliyor hep bir sonraki filmini Irmak’ın , bu reddedilemez bir gerçek .
Irmak en son Dedemin İnsanları adlı filmiyle buluşmuştu izleyici ile .
Kendi yaşadıklarından , çocukluğundan faydalanmıştı .
Kişisel gibi gözükse de aslında 1. Dünya Savaşı sonrası yaşanan mübadeleyi , göçmenlerin karşılaştıkları acımasız şartları , yani toplumsal bir meseleyi hikayeleştirmişti yönetmen .
Irmak’ın sinematografisine baktığımızda bireysel yaşanmışlıklar , yani küçük hikayeler de görebiliyoruz , toplumsal ve büyük meseleler de …
Tamam mıyız ? adlı son filminde genelde Çağan Irmak filmlerinde görmeye aşina  olduğumuz isimler yok , yepyeni , taze bir oyuncu kadrosu var .
Baş kahramanımız Temmuz ( Deniz Celiloğlu ) , bir heykeltraş ve çizer , Cihangir’de salaş ama kişilikli bir evde , köpeği Prenses ile yaşayan bir karakter .
Kız arkadaşı Beste ( Aslı Enver ) ile buluşup işten , hayattan filan konuşuyorlar , fakat Beste onun sadece yakın arkadaşı .
Temmuz daha sonra birisiyle telefonda konuşup , bir e - posta okuyor ve sevgilisi tarafından terkedildiğini anlıyoruz , sevgilisini hiç görmüyoruz ama karşı tarafın sesinden anlıyoruz ki Temmuz gay’dir .
Daha sonra öğreniyoruz ; aslında çok zengin bir ailenin oğlu olan Temmuz , gay olduğu için babasından tokat yemiş ve kabul görmemiş , bu yüzden ailesiyle yollarını ayırarak tek başına yaşamaya başlamış fakat annesi   ( Sumru Yavrucuk ) ona her zaman destek .
Arkadaş gibiler .
Ne var ki Temmuz’un özgürlüğüne düşkün , duygularını fazlaca dışarda yaşayan , hassas , renkli ve farklı bir karakter olması annesini de zorluyor . “Biraz görme herşeyi , herşeyden bu kadar etkilenme” diyor ama aslında bunlar tam da Temmuz’u Temmuz yapan özellikler ve Temmuz’un da bu özelliklerini bastırmaya hiç mi hiç niyeti yok .
Ağlayacak , üzülecek , ama kendi olacak hep Temmuz !
Ne mutlu ona …
Temmuz bir rüya görüyor bir süredir , daha önce hiç görmediği bir yüz ona birşeyler anlatıyor .
Bu yüzün sahibini bir gün parkta görüyor , İhsan o ; kolları ve bacakları olmayan , tekerlekli sandalyeye mahkum gencecik bir insan .
Annesi ( Zuhal Gencer Erkaya ) onu gezdirirken Temmuz rüyasında İhsan’ı ( Aras Bulut İynemli ) görmüş olmanın verdiği şokla hızlıca beyaz bir yalan uydurup onlarla tanışıyor ve hayatlarına giriyor .
Kısa bir süre sonra birbirlerinin eksiklerini tamamlayan can oluyorlar birbirlerine , adeta abi - kardeş oluyor İhsan ve Temmuz .
2001 yılında evden işe , işten eve vapurla seyahat ederken Kinyas ve Kayra kitabını almış , o kalın kitabı su içer gibi , nefes gibi içime çekerek hızla okumuş ve uzun süre okuduklarımı sindirememiştim .
12 senedir başucumda durur , ara ara okurum .
Irmak da Kinyas ve Kayra’dan çok etkilenerek hem filmin içine somut olarak katmış kitabı , hem de aslında etkilerini senaryosuna harmanlamış .
Kinyas ve Kayra’da da iki kan kardeşi takip ederiz .
Orada da bir yitiriş ve yeniden diriliş vardır .
O da varoluşçu bir hikayedir .
Orada da ölüm ve yaşam içiçedir , ölümü ne kadar isterlerse aslında hayata tutunmaya o kadar açlardır , ne kadar yaşamak isteseler o kadar ölüm gelir akıllarına .
İki kişinin hayattaki zorluklarda birbirine bu denli “derman” olmaları , birbirlerini tamamlayabilmeleri çok etkilemiş belli ki Irmak’ı , fakat kendi kırılgan , hassas , naif yapısından kaynaklandığını düşündüğüm sebeple , benzer bir tamamlanma hikayesini , Hakan Günday gibi agresif , sert ve gerçekçi bir üslupla değil , tam tersine aşırı derecede naif , tertemiz , pamuklar içinde , masalsı bir üslupla anlatmayı tercih etmiş .
Masalsılığı , eski filmlerinden Prensesin Uykusu’nu çağrıştırıyor hatta kimi yerde .
Filmdeki tüm karakterler o kadar iyi insanlar ki , o kadar sevgi dolular , o kadar yaşama tutunmuş durumdalar ki .
Tek bir kötü karakter var , İhsan’ın babası ( Gürkan Uygun ) , o da aslında şartları , ya da diyebiliriz ki cehaleti sebebiyle böyle olması anlaşılır bir karakter olabilecekken , diğer karakterler o kadar " melek " ler ki , onun “kötü”lüğü inanılmaz derecede göze batıyor , sanki bir canavarmış gibi geliyor insana , iyilik ve kötülük öyle ayrıştırılmış durumda ki .
İşin en zorlama kısmı ise kötülüğün iyiliğe sızmaya çalıştığı noktada bunu engellemek için bulunan yapay yollar .
Temmuz’un maddi manevi güçlü ama melek annesi adeta bir mafya edasıyla geri püskürtüyor kötülüğü oğlunun etrafından .
Yani bir çatışma varolacakken anında çözüme kavuşuyor , çok yapay şekilde …
Beni esas düşündüren ve hafif rahatsız eden kısım ise iki ailenin arasındaki sınıf farkının yarattığı ; yaratacakken yine geri püskürtüldüğü çatışma / çatışamama bölümü oldu .
Oğlunun mutluluğu için herşeyi yapacak olan her yönden güçlü anne Nilgün , oğlu Temmuz ile İhsan’ın arasındaki hikayeyi dinleyince duruma hemen bir çözüm bulur , Temmuz ile İhsan birlikte yaşayacaklardır , Nilgün onlara bir bakıcı tutacaktır ( ki işin zor kısmıyla da Temmuz ilgilenmesin ) ayrıca Nilgün’ün devasa evinde yardıma ihtiyacı vardır , İhsan’ın saf bir Anadolu kadını olan annesi kocasını terkedecek ve Nilgün’lerin evinde yardımcı olarak çalışacaktır .
Bu teklifi ilk duyduğunda mutlu olmayan sadece İhsan’dır ve bana soracak olursanız haklıdır .
Ben o an Temmuz’un ,  evine sevimli köpeği Prenses gibi yeni bir canlı alıyormuş da annesiyle bunu konuşuyormuş gibi olan tavrından rahatsız oldum .
Üstelik Temmuz’un eski sevgilisinin ayrılık mektubunda Temmuz’un karakterine bir eleştiri vardı , Temmuz kendi hayallerinin peşinden giderken yanındakini unutabilecek kadar ayakları yerden kesiliyordu sıklıkla , sanki bir an için İhsan’a da aynı şeyi yapıyor gibiydi ve orada İhsan’ın Temmuz’dan nefret bile edebileceğini  düşündüm .
Fakat bu çatışmayı da tatlıya bağlamak isteyen Irmak , aklımıza gelen tüm bu soruları Temmuz’un ağzından İhsan’a sorarak , “hadi ama , gurur mu yapıyorsun , zenginlik fakirlik edebiyatına mı giriyorsun , fikrim sorulmadı mı diyorsun , yapma allahaşkına” diyerek geçiştiriyor , İhsan ise “hayır , tek derdim , ya ilerde benden sıkılırsan , hayatında olmamdan zorlanırsan , bundan korkuyorum” diyor ve konu kapanıyor .
Film ilginç ve etkileyici sayılacak bir buluşla , ve bu buluş sayesinde iki karakterin de hayata tutunmaya karar verişiyle , yani umutla bitiyor .
Dediğim gibi Irmak’ın filmi umutla bitirmek isteyişi tüm süreç boyunca belli oluyor zaten yoldaki tüm engellerin bir bir bertaraf olmasıyla …
Fakat bu da filmin sonunda izleyicide , “e ? ” duygusu yaratıyor açıkçası .
Sanki Irmak güzel , umut aşılayan bir fikir bulmuş , bunu anlatmak için  çok güzel semboller kullanmış , çok güzel estetik kaygılar gütmüş ( rüya sahneleri , heykel metaforu … ) ve orada kalmış , sonunu getirememiş gibi .
Bir fotoğraf çekmiş gibi adeta Irmak , bir resim yapmış gibi …
Tamam mıyız ? ' da ötekileştirilmiş kimliklerin öne çıkartılmış olması değerli , özellikle engellileri yok sayışımız , acıyarak bakışımız , onları kabullenemeyen , unutan tavrımıza bir tokat !
Gay olduğunu satır aralarından öğrendiğimiz Temmuz’un ise filmde asıl öne çıkan gerçekliği bir erkek olarak erkeklerden hoşlanıyor olması değil ve bu da karaktere ayrı bir derinlik katmış , Temmuz , ben hep farklı oldum , farklı hissettim , kendime ait bir dünyam oldu diyor , kendisini olduğu gibi kabul edebilmesi , kendi dünyasına tutunup zaman zaman gerçek dünyadan kopacak kadar buna sıkı sarılması aslında hayranlık uyandırıcı .   Çok katmanlı bir karakter yaratmış Irmak bu anlamda .
Bir röportajda Çağan Irmak , özellikle Gezi olaylarında gençlerin kendilerini artık oldukları gibi ortaya koymalarından çok etkilendiğini , bunun da ona ilham verdiğini söylemişti .
Zaten Temmuz'u kısacık bir karede , Gezi olayları zamanındaki LGBT yürüyüşünün içinde görüyoruz .
Yine bir röportajda Deniz Celiloğlu’nun söylediğine ise kesinlikle katılıyorum , aslında hepimizin içinde bir Temmuz var ama biz bazı sebeplerle karşılaşamayabiliyoruz onunla , bastırmak zorunda kalabiliyoruz , Temmuz “ben olma” duygusunu asla bastırmayan bir karakter olarak çok doğal ve çok hayat dolu !
Çağan Irmak müziği önemseyen bir yönetmen , dinlediği ve beğendiği parçaları filmine bol bol katmayı seven bir yönetmen , bu filminde de dilimize pelesenk olacak birkaç parça var : Fikret Kızılok’tan Düşler , Aytekin Ataş’tan Söylenmemiş , Jason Mraz’dan Life Is Wonderful , ve Sıla’dan yanlış bilmiyorsam bu film için özel yapılmış bir beste Tamam mıyız .
Filmin dokusunu oluşturan , güzel seçimler …
Çağan Irmak sinemasını seviyorum fakat sanırım şu naif , masalsı duygudan biraz sıkıldım , Mustafa Hakkında Herşey’in bizi ters köşeye yatırması gibi daha farklı , daha sert , daha gerçek bir film bekliyorum doğrusu ondan , yani tamam değiliz henüz sevgili Çağan , senden yeni ve daha çarpıcı hikayeler beklemeye devam ! twitter . com / blossomel
