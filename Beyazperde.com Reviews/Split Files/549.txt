Blade II ile artık Hollywood hesabına çalışmaya başladığını düşündürten , ama hemen arkasından gelen Hellboy ile tür sineması açısından derinlikli bir çıkış yapan Guillermo del Toro , Pan'ın Labirenti ile 21. yüzyılın klasiklerinden birine imza atıyor .
Köklerine dönüş yapan yönetmen eskisi kadar güçlü .
Hatta daha da güçlü !
Korku , fantezi , bilim kurgu ve polisiye gibi türlerin gördüğü yoğun ilgiye paralel olarak , tür sineması alanında çalışan yönetmenler bugün her zamankinden daha fazla saygı görüyor ve bu sayede kişisel projeleri için destek bulabiliyor .
Endüstrinin kiralık yönetmenlerinin yerini artık kendi sinemasına yapan , festivallerde yarışan ve şaşırtıcı ödüllere uzanan ' auteur ' hayalperestler almaya başladı .
Bu ağırlık ve güven sayesinde , Peter Jackson çocukluk canavarını yeniden hayata geçirebilirken , M. Night Shyamalan çocukları için yazdığı bir masalı beyazperdeye uyarlayabiliyor .
Ya da , Guillermo del Toro masalsı öyküsünün sınırlarını şaşırtıcı bir biçimde genişletebiliyor !
Bir ucunu bilinçaltının en karanlık ve gizemli noktalarına çekerken , diğer ucunu yakın tarihin kanlı sayfalarına uzatıyor .
Ve böylece , fantastik öykülerin ve filmlerin her zaman ' kaçış edebiyatı ' olmadığını bir kez daha ispat ediyor .
Son dönem vizyonda örneklerini bolca gördüğümüz , bir şey anlatmak değil , göstermek / sergilemek peşinde olan vasat , hayalleri olmayan fantastik filmlerde eksik olan her şeyi mucizevi bir şekilde bir arada sunuyor .
Pan'ın Labirenti öyküsü , içerdiği hayalgücü , sürprizleri ve diğer güzellikleri açıklanırsa , henüz görmeyen izleyiciye kötülük yapılabilecek bir film .
Yapım , deneyimleyen herkese yıllar geçse de etkisini yitirmeyen sinema klasiklerinin tadını veriyor .
Bugünün sinemasında pek göremediğimiz ' nostaljik ' güzellikler sunuyor .
Gerçekçi bir dönem atmosferi , uçarı bir hayalgücü ve hepsinden önemlisi , bir final .
Bittiğinde , gerçekten böyle bitmeliydi diyebiliyorsunuz .
Bir filmin aynı anda hem bir çocuk kadar hayalperest ve bir yetişkin kadar cesur ; hem rahatsız edici , hem de insancıl olabileceğine ikna olarak ayrılıyoruz filmden ve onu ileride birilerine bıkmadan usanmadan heyecanla anlatacağımızı hissediyoruz .
Yüzüklerin Efendisi yazısındaki bir düşüncemizi burada da tekrar edebiliriz .
Pan'ın Labirenti , eskidikçe , sinema tarihindeki yerini almaya başladıkça daha da değerlenecek bir film .
Savaşa karşı insancıl bir hayal gücünü savunan her film gibi anlamını daima koruyacak .
