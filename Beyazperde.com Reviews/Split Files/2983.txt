Bir dönem büyük , önemli , başarılı işlere imza atmış bazı sanatçılar kariyerlerinin ilerleyen aşamalarında zamana ayak uyduramayabiliyor .
Bunun sinemadan müziğe çok örneği var .
Seksenlerde doksanlarda başarılı olmuş çok sayıda müzisyen , umutsuzca deneseler bile bugünün müzik piyasasında başarılı olamıyorlar .
Yaptıkları işler kulağa eski , demode gelebiliyor .
Benzer durum yerli yabancı birçok yönetmenin filmografisinde de karşımıza çıktı ne yazık ki …
Costa Gavras benim için bu sinemacılardan biri .
Gerçi dürüst olmam gerekirse , örneğin Z gibi en önemli filmlerinden birini de mesajını fazla bağırıp çağırdığını , pek incelikli bir üslubu olmadığını düşündüğüm için hiç sevememişimdir .
Aslında bu “incelikli” kelimesi , benim Kapital’le sorunlarımın da çıkış noktası .
Evet , söyleyeceklerim yine filmin iyi veya kötü olmasına dair , ne yapalım …
Kapital , derdini çok kalın kalın cümlelerle ifade ettiği için ; karakterleri , diyalogları , söylemi hep çok inceliksiz ve yüzeysel olduğu için başarısız bir film bana sorarsanız .
Avrupa’nın önemli bir yatırım bankasında çalışan ve kaderin bir cilvesiyle aniden CEO’luğa yükselen Marc Tourneuil’ün öyküsünü anlatıyor bize Costa Gavras .
Onun üzerinden de sadece kazanmanın mubah olduğu , hırs ve açgözlülük üzerine kurulmuş bir dünyayı .
Martin Scorsese’nin Para Avcısı ( The Wolf of Wall Street ) filmi ile benzer dertleri var Kapital’in .
Parayla oynayan bu insanların sadece daha fazlasını istemeyi bilen , doğru ile yanlışı ayırt edemeyen , arsız çocuklar olduğunu anlatıyor .
Bir filmi üzerine kurmak için gayet sağlam cümleler bunlar .
Fakat Scorsese’nin filminin ve Terence Winter’ın senaryosunun başardığının aksine , Kapital ne karakterlerini ete kemiğe büründürebiliyor ne de sinemasal açıdan cüretkar davranabiliyor .
Costa Gavras modern ve dinamik bir sinema yaratmak için elinden geleni yapsa da oldukça düz , zayıf ve hatta basmakalıp bir neticeyle çıkıyor bu işin altından .
İdealist bir aile tarafından yüksek değerlerle yetiştirilmiş , öğretmenliğe dönmesini arzu eden iyi niyetli bir eşi olan Marc’ın kendini para , güç ve iktidar hırsına kaptırmasını bir yere kadar anlayabiliyoruz .
Ama bir yandan etik davranmaya diğer yandan bir top modeli bedeli ne olursa olsun elde etmeye çalışan bu karakterin tutarsız davranışlarına anlam vermek her zaman mümkün olmuyor .
Karakter kendi içinde tutarlı davranmak yerine , sadece Gavras’ın gözümüze sokmaya çalıştığı mesajlara hizmet edeceği adımları atıyor senaryo boyunca .
Bu da her şeyden önce karaktere inanmayı güçleştiriyor .
Kapital , yapay ve ruhunu bulamamış bir film ne yazık ki .
Entrikayı biraz geri plana alıp karakterlerini derinleştirmeye vakit ayırsaydı , onları iki boyutluluktan kurtarabilseydi pekala ilgi çekici olabilirdi .
İçinde bir yerlerde iyi bir filmin nüvesini taşıyor .
Sadece biz o filmi perdede izleyemiyoruz . 
Twitter : aliercivan
