" Uyurgezer " in Nick Stahl , Charlize Theron , Dennis Hopper ve Woody Harrelson gibi ünlü isimlerden kurulu oyuncu kadrosuna kanmayın .
Çünkü bu film , üç farklı hikayeyi tek potada kotarmaya çalışan aceleci tutumuyla , kadrosunda yer alan oyuncuların hem yeteneklerini hem de vakitlerini harcayan bir yapım .
Bu yüzden de William Maher'in ilk yönetmenlik denemesi olan " Uyurgezer , " başarılı bir çıkış filminden çok başarısız bir deneme olarak anılmak zorunda .
Amerikan sinemasının sık sık konu edindiği türde sorumsuz , niteliksiz ve havai bir anne olan Joleen'le on bir yaşındaki kızı Tara'nın sokakta kalma hikayesiyle açılan film , öncelikle bize bir olgunlaşma süreci anlatacağını hissettiriyor .
Ancak ilk on beş dakika içerisinde Joleen'in ortadan kaybolmasıyla bir anda ters yöne sapan " Uyurgezer , "
Tara ile dayısı James arasında geçen bol gelgitli , bol çatışmalı ve mutlaka mutlu sonla biten bir yakınlaşma öyküsüne dönüştüğünü düşündürtüyor .
Tam kendimizi Tara ve James ile özdeşleşmeye hazırlamışken genç kızın dayısıyla birlikte büyükbabasının evini ziyaret edişi hikayeyi aile içi şiddetin ön plana çıktığı bambaşka bir gidişata sürüklüyor .
Bu üç farklı bölüm arasında ne hikayeye devamlılık kazandıracak bir bağ ne de filmin tamamını etkisi altına alan sabit bir ruh hali bulunmak mümkün .
Anlayacağınız " Uyurgezer , " belirgin bir ritmi ve sürekliliği olan olgun ve bütün bir yapımdan çok , üç farklı kısa filmi andırmakta .
Filmin en vahim yanı , hikayede yer alan her bölümü farklı bir türün ikonografisiyle dile getirmesi .
" Uyurgezer , "
Joleen ve Tara'nın evsiz kalma hikayesinin anlatıldığı ilk bölümde , kendisini " Erkekler Ağlamaz " tadında aykırı bir bağımsız film olarak tanıtmakta .
Tara ve James'in öyküsüne odaklanan ikinci aşamada ise " Thelma ve Louise " benzeri bir yol filmine dönüşme arzusuyla tüm ikonografisini değiştirmekte .
Yer yer " Eyvah Kızım Büyüdü " türünde filmlerden ödünç aldığı banal kalıpları kendince ' sofistike ' bir dille öyküsünün içine yerleştiren " Uyurgezer , " son bölümünde de tamamen farklı bir yöne sapıp , klostrofobik gerilim filmlerinin diliyle konuşmakta .
Diğer yandan , bahsettiğimiz türlerin en can alıcı özelliklerini şablonlaştırarak önümüze seren filmin , bu türlerin ideolojik açılımlarını bütünüyle görmezden geldiğini de söyleyebiliriz .
Bu yolla , sahiplendiği türlerin içini boşaltan " Uyurgezer " in aynı vurdumduymazlığı karakter yaratımında da ortaya koyması ise oldukça can sıkıcı .
Dört farklı karakter arasında geçen bir aile dramını gözler önüne serme amacıyla yola çıkan filmin , süreçten çok sonuca odaklanan aceleci gidişatı bu vurdumduymazlığın en belirgin kanıtı .
İlk dakikalarında karakterlerin birbirleriyle olan ilişkilerini derinlemesine irdelemeye niyetlenen film , tahmin ettiğiniz gibi bu süreci öykünün sonuna kadar devam ettirmeli .
Böylelikle izleyenlere , karakterlerin kişiliklerindeki evirilmeyi , yaklaşımlarındaki değişimi tüm samimiyetiyle gözler önüne sermeli .
Çünkü bir aile dramını seyredenler için cazip yapan , karakterlerin içsel yolculuklarında hangi noktadan hangi noktaya ulaştıklarını izlemek aslında .
" Uyurgezer " se karakterlerin içsel yolculuklarında kat ettikleri yoldan çok , arabayla kaç kilometre yol yaptıklarıyla ilgilenen bir film .
Anlaşılan o ki yönetmen Maher arka planda fotoğrafik imajlar gösterip , uçsuz bucaksız çöl manzaraları yaratma hevesini tatmin etmek adına karakterlerin sürekli mekan değiştirmelerine göz yummuş .
Ancak bu arada karakter çatışmalarına olan ilgisini de minimum düzeye indirmiş .
Maher , kendi çapında ' sofistike ' manzaralar yaratmaya uğraşırken bizlere de Tara ve James'in hangi arada derede yakınlaştığını , Joleen'in niçin evden kaçtığını , büyükbaba Reedy'nin nasıl bir anda sıradan bir çiftçiden psikopat bir baba figürüne dönüştüğünü anlamaya çalışarak koltuğunuzda sıkılmak düşmüş .
Oysa bana kalırsanız , bu filmden izleyiciyi gidişattan dışlamayan , samimi ve derinlikli üç ayrı film çıkabilirmiş ya da Maher'in anlatmaya niyetlendiği bu hikaye belki de sadece bir apartman dairesinde geçebilirmiş .
Charlize Theron'un etkileyici performansı bütçesindeki parayı farklı mekanlarda geçen çekimlerdense oyuncuları daha uzun süre hikayede tutmaya harcayan daha mütevazi ve daha çalkantılı bir filmde değerlendirilebilirmiş .
İnsanın elinde böylesine dolu bir oyuncu kadrosu varken , harcanılan zamanı ve parayı sürükleyicilikten , samimiyetten ve derinlikten uzak bir film için heba etmesini izlemek gerçekten de üzücü .
Benim fikrime göre " Uyurgezer , " ciddi niyetlerle izlenebilecek bir film değil .
Ancak filmi Maher'in yaptığı yanlışları kendi filminde tekrarlamak istemeyen bir sinema öğrencisi disipliniyle izlemek isteyenler için yerinde bir örnek teşkil edebilir .
