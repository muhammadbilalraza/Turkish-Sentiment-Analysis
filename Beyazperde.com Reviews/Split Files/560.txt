Stop motion efekt üstadı Ray Harryhausen’in mesleğe veda projesi olan 1981 yapımı kült film , Clash of the Titans / Titanların Savaşı 3D marifeti desteğiyle yeniden beyazperdede .
1981 yapımı Titanların Savaşı , çocukluğumun en önemli filmlerinden biridir .
Zamanının ötesinde efektleri , mitolojik karakterleri ve envayi çeşit canavarıyla müthiş zengin bir izleme deneyimidir .
Yıldız Savaşları’nın açtığı yolda çekilen onlarca bol efektli ve yaratıklı filmler içinde kendi özgünlüğünü yaratabilen ve kült olan tek film budur bile diyebiliriz .
Zeus’un oğlu Perseus’un yiğitliklerini ve Argos’u tanrıların gazabından kurtarmasını anlatan epik hikaye , günümüz için biraz sakil duruyor .
Filmin aslında bir remake’e ihtiyacı yoktu ama pelikülü nakite çevirmek isteyen film yapımcılarının kaçırmak istemeyeceği bir fırsat olduğu da aşikar .
Yeni yapım , hikayeden çok aksiyonla ilgileneceğinin en önemli işaretini ' Calibos ' karakterini tamamen hikayeden çıkararak veriyor .
Calibos’un yerine kurgulanan lanetli kral Acrisius ise aksiyona hizmet etmekten başka bir numarası olmayan içi boş bir karakter .
Halbuki Calibos’un yaşadığı dram ve çelişkisi öykünün derinliğiydi .
2010 yılında ' Olimpos dağında yaşayan tanrılar . ' durumu zaten iyice saçma kalırken bundan vazgeçip tamamen aksiyona odaklanmak , filmin inandırıcılık duygusunu oldukça zedelemiş .
' Tanrılara başkaldıran insanların kendi kaderlerini tayin etmesi ' gibi ateist bir fikirle soslanan filmin asıl amacı ise , 2 saat boyunca tüketilen , bol efektli , ekstra malzemeli fast food bir eğlencelik olabilmek .
Orijinal senaryodan ayıklanan tek şey Thetis’in oğlu Calibos değil .
Dev akbaba Vulture , 2 başlı cehennem köpeği Dioskilos gibi canavarlar hiç gözükmezken , Yıldız Savaşları’ndan esinlenerek ilk filme sokulmuş olan mekanik altın baykuş Bubo ise sadece bir sahnede , o da eski filmi aşağılama amaçlı olarak kullanıyor .
Hikaye de önemli ölçüde değişime uğramış .
Perseus ilk filmde daha başından Argos tahtının varisi iken burada saçma bir inatla sıradan insan olarak yaşamayı seçen bir kişi olarak tasvir edilmiş .
Zeus’un en sevdiği oğlu olan Perseus’un burada unutulmuş gayrimeşru bir çocuğa dönüşmesi de hikayeye ' Emrah filmleri ' tadında bir drama vaadediyor .
Ayrıca ilk filmde uğruna binbir çeşit canavarla kapıştığı Andromeda’yı reddedip yol göstericisi olan Io’ya aşık oluyor ki sıradan bir insan olmak isteyen yarı tanrı Perseus’un iş aşka gelince ' insan ' yerine kendisi gibi bir yarı tanrıyı seçmesi yaman bir çelişki !
İlk filmde bilge olarak tasvir edilen Olimpos tanrıları , burada zırhları kuşanmış birer savaşçıya dönüşmüşler .
Bu etkinin özellikle ' God of War ' adlı konsol oyunundan geldiğini düşünüyorum .
Yakın zamanda sinemaya uyarlanacak bu konsol oyunun filme etkisi bununla sınırlı değil .
Finalde Kraken’le kapışma sekanslarında da özellikle 2. oyundan bolca esinlenme mevcut .
İlk filmde olmayan ve antik mitoloji içinde tuhaf turan ' Cin ' karakteri için bir şey yazmak bile istemiyorum .
Unicorn’ların sonuncusu kanatlı , beyaz at Pegasus ise burada siyah !
( Kalan bütün unicornlar beyaz iken ) Görüldüğü üzere yeni film , eski filme benzememek ve mirası reddetmek için elinden geleni yapıyor ama beyaz atı siyaha boyamakla olsaydı bu işler .
Efektler ustaca kotarılmış ama buram buram CGI ( bilgisayar efekti ) kokuyorlar .
Efekt ekibinin ' Zaten işimiz gücümüz yaratıkla iblisle , ne uğraşacağız realistikle . ' deyip gerçeklik duygusu için çok çabalamadığı ortada .
Beğendiğim efekt çalışması Pegasus’a yapılan oldu .
Çölde dev akreplerle yapılan savaşta da film adrenalin yükünü boşaltıyor .
Bu sahneler gerçekten iyi çekilmiş .
Final ise beklediğimden daha zayıf oldu .
Kraken’in yarattığı yıkımı daha fazla görebilmeyi arzu ederdim .
Aslında 3D olarak çekilmeyen film , Avatar’ın estirdiği rüzgardan sonra 8 haftalık bir çalışma ile boyutlandırılmış !
Bu yüzden perdeden üzerinize doğru uçan , kaçan şeyler beklemeyin .
Filmin 3D duygusu , bir miktar derinlik içermekten ibaret .
' Film ' dediğimiz şey sadece görkemli efektlerden mevcut olsa yeni filmin daha iyi olduğu fikrine katılabilirdik belki ama ' hikaye ' kısmının tamamen es geçildiği 2010 yapımı Titanların Savaşı , seyreden hiç kimse için bir bağlılık duygusu oluşturmadan tüketilip unutulacak türden bir ' eğlence sineması ' örneği .
