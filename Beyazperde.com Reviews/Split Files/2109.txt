Atalay Taşdiken’in ikinci filmi Meryem ilk filmi Kız Kardeşim Mommo’yu hatırlatıyor , aynı ellerden çıkma olduğunu belli ediyor .
Teyzelerini bekleyen küçük kardeşlerin yerini Meryem almış durumda .
Hatta belki de sadece Ayşe’nin …
Meryem büyük bir saflıkla resmedilmiş , her şeye karşı geliştirdiği yumuşaklığı / sevgisi filmin gidişatını da yumuşatıyor .
Evlendirildikten sonra kocasıyla sadece altı gün birlikte kalan Meryem’in adının Meryem olması da tesadüf değil .
Çocuğu yok ama kocası da yok Meryem’in .
Hatta adı da yok !
Film önce bir rüya sahnesiyle başlıyor .
Meryem’in rüyası .
Göl kenarında bir adamla oturan Meryem bir anlık gafletle adamın yanından uzaklaştığını görüyor .
Film boyunca da kocası yanında değil Meryem’in .
Kadına dayatılan bekleme , sevme , hizmet etme ve bunun sonucunda boyun eğmenin bütün safhalarını yaşıyor Meryem .
Konu o kadar bildik ki , bugüne kadar bu konu üç aşağı beş yukarı onlarca kez anlatıldı ama Taşdiken filmi getirdiği yerde bırakmıyor , seyirciyi şaşırtıyor ve hatta sürpriz denebilecek bir sonla bitiriyor hikayeyi .
Yani ağzımıza gelip gelip içimize attığımız , kadının kaderini değiştirmeyi yine erkeğin kararıyla yaptığımız bir sona isyan ediyor adeta .
Filmin görüntüleri bir masal dünyasını andırıyor , Meryem ( Zeynep Çamcı ) de bu dünyanın Polyannası adeta !
Herkes ona beklemesini , sebat etmesini salık veriyor .
Bir yandan da kocası dışında tüm erkeklerin bir şekilde odağında Meryem .
Kayınbabası ona çok iyi davranıyor , sütçü göz koymuş durumda , zihinsel özürlü Celil’in arkadaşı ve Murat’ın takıntılısı .
Kadın dünyası tarafından da eziliyor .
Kaynanası ev işlerini yapan bir hizmetçi , kocasının kızkardeşi işleri kendisinden alan bir kurtarıcı köle , annesi ise boyun eğmesi gereken bir kadın olarak bakıyor ona .
Böyle bir ortamda hala kocasını bekleyen , onun geleceği gün sayısını kavanoza taş olarak koyan , umut eden bir Meryem var karşımızda .
Üçlü ilişkiye yakın kuracağımız dengede askerden dönen ve sevdiği kızı yani Meryem’i başka bir adamla evlenmiş bulan Murat’ın dramı da var .
Askerlikte yaşadığı ağır durumları kaldıramayan , bir de üstüne üstlük sevdiği kızı başkasına kaptıran Murat normalin dışında tutuluyor ama aslında sevgisi herkesten gerçek !
Meryem’in herkese kapattığı penceresini kendisini umursamayan kocasına açık tutması kimi zaman abartı tabii , ama bir yandan da çaresizlik ve umut hali var o bekleyişte .
Filmin kötü adamı Murat ( İsmail Hacıoğlu ) ilan edilse de her konuşmasına ‘Naber Meryem ? ’ diye geniş bir tonda başlayan Mustafa ( Mehmet Usta ) daha kötü aslında .
Ne zaman ki diğer kadından darbe yiyor , o zaman aklına geliyor Meryem’e gerçekleri söylemek !
Filmin gerilimini de yine Meryem’in etrafındaki erkekler üzerinden kuruyor Taşdiken .
Herkesin Meryem’e fiziksel kötülük yapacağını düşündürtüyor , buna kayınbaba ( Mustafa Uzunyılmaz ) ve Celil de dahil .
Gerçek yaşam öyküsünden izler taşıyan film iyiniyetli bir bastırma hikayesi .
Kayınbaba Meryem’e babasıyla olan yakın dostluklarını anlatırken , bir yandan da " Seni bizim haylaz oğlana kurban ettik güzel kızım " demeye getiriyor .
Ama bunu o kadar iyi niyetli yapıyor ki , Meryem orada olduğu için bir kez daha şükrediyor .
Film kötü dengesini hep Meryem’in kendisiyle barışık iç dünyasıyla yıkmaya çalışıyor .
Biz de Meryem mutlu birşeyler yaşıyor diye mutlu olmaya çalışıyoruz .
Görüntülerin güzelliği , rüyalarla bezeli bilinçaltı sıçramaları ve bunun gerçek hayata yansımaları kimi zaman dizi mantığına yaklaşan filmi gerçek sulara çekiyor .
Kadının kendi kaderini yaşayamadığı dünyalara atıfta bulunan film , sonuna kadar Meryem’i durduruyormuş gibi görünse de yolunu bir şekilde açmayı başarıyor .
Bu şekliyle de muadillerinden ayrılıyor .
