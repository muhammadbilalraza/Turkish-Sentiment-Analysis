" Sinema cahillerin sanatıdır " demişti bir keresinde Alman sinemacı Werner Herzog .
Bunu söyleyerek aşırı kuramcıların film çekmeyi ya da eleştirmeyi , üst sınıfa ait bir erdem gibi gösterme girişimlerinin önünü kesmek istemişti .
Ne kadar başarılı olduğu tartışılır .
Film kritiği yazarken düşülecek ilk tuzaklardan biridir , gerçekten de bu .
Önemli şeyler bulduğun hissine kapılıp önemli bir iş yapıyormuş gibi hissetmek .
Oysa yaptığın , filmin sana hissettirdiklerini aktarmaktır .
Bu yüzden , aslında herkes aynı filmi izlese de , algıladıkları farklı olabilir bir başkasından .
Kimsenin filminin birbirine benzemeyişi ondan .
Filmlerin mükemmel olup olmamasından önce anlaşılmak için çekilip çekilmediğine bakmak gerek .
Hem mükemmel diyebileceğimiz kaç tane film var ki ?
Ayrıca kimin mükemmelidir kabul olan ?
Sinemacı için aslolan , anlaşılmak ve geniş kitlelere hikaye anlatma kaygısı değil midir ?
Kimsenin anlamadığı mükemmel bir film yapmak , anlamsız olurdu herhalde .
Herzog , işte bunun için cahillerin sanatı demişti sinema için .
Herkes anlasın diye .
Bir film izlerken ya da genel olarak bir sanat eseriyle muhatap olurken onun bütüncüllüğünden çok , hissettirdikleriyle ilgilenirim .
Kendi içinde çelişkilerle dolu , anlatımı yavan , hatta estetik açıdan kusurlu bir film bile bana bazen " o hissi " verebilir .
Tıpkı bir tat , bir koku gibi filmler de , aslında geçmişe ya da geleceğe dair birtakım duyguları hissettirir , hatırlatır .
Film kareleri , düşüncelerimizin donmuş halleridir .
Bir film , bir sahne veya bir an , bir hatırayı gözümüzün önüne getirebilir ya da anıları , yaşamak istediğimiz bir yeri , birini .
Sinema , tam da bu noktada zenginliğini böbürlenerek ortaya koyar , bir anne gibi bazen birçoğu bazen ise bir teki oluverir .
Örneğin Korkusuz ya da orijinal ismiyle Huo Yuan Jia .
Başlı başına bir sanat eseri diyebileceğimiz Jet Li , 43 yaşında olmasına rağmen daha filmin ilk başında , ne kadar formda olduğunu gösterir bize .
Filmin aksiyon sahnesiyle açılması boşuna değildir .
Zira elde , öyle çok derinlere inilecek bir senaryo bulunmamaktadır .
Dövüş sanatlarının felsefesi hakkında hayatında tek satır okumamış olanların dışında , filmdeki " söylev " lerin etkileyici bir tarafının olmadığı da söylenebilir .
Ama dedik ya , mükemmel film aramıyoruz , bize " his " lazım .
Burada doğru sözcük " çağrışım " belki de .
Bir tadın , kokunun çağrıştırdığını , film bize yapabiliyor mu ?
Sanat , bu anlamda altıncı hissimiz olabilir mi ?
Phenomenon'daki George gibi ağaçların sallanışına kendimizi kaptırabiliyor muyuz ?
Cast Away'deki Chuck , elinde bir bardak buzlu viskiyle gözyaşı dökerken kendi ayrılığımıza ağlayabilir muyuz ?
Filmin kendisinin değil , hissettirdiği şeyin sinemanın asıl amacı olduğunu anlayabiliyor muyuz ?
Ya Korkusuz ?
Huo ( Jet Li ) , o yeşil diyarda kendini ararken , kendinden kaçarken , kendisiyle karşılaşırken yönetmen Ronny Yu'nun nefis çerçevelemelerinde , biz de kendimizi arıyoruz .
Orada olsak ne hissederdik ; hayatımızda böyle bir sadeleşmeye ihtiyacımız var mı ?
Ama fazla da kopmamak gerek filmden , değil mi ?
Peki , ana karakterin sadeleşmesi güzel işleniyor mu ?
Kişisel dönüşümünü ve yolculuğunu tamamladığına ikna oluyor muyuz ?
Huo'nun finaldeki can alıcı kararı , filmin o ana kadarki bölümünü tamamlayabiliyor mu ?
Sinema hakkında doğru soruları sormak , doğru yanıtları vermekten her zaman daha iyi gibi gelmiştir bana .
Yürüyen karizma Jet Li , Huo Yuan Jia'yı fazla karikatürize çizmemiş mi ?
Biyografik olduğunu iddia eden bir yapımda neden felsefeden çok dövüş sahneleri ağırlıkta ?
Çekimler sırasında kırılan kaburga kemikleri , dişler , ailemizin koreografı Yuen Wo - Ping'in bazı hareketlerinin Jet Li tarafından beğenilmeyip kullanılmayışı .
Tüm bunlar filmle ilgili keyifli detaylar , evet .
Peki film , bir şey hissettiriyor mu ?
Ya da o yeşil diyardaki dingin atmosfer dışında , filmde pek bir şey bulamayışım , benim yaşamışlığımdan mı kaynaklanıyor ?
Bir başkası , bu filmde fazlasını bulabilir mi ?
Bazen soruları sormak , yanıtları vermek değil midir ?
