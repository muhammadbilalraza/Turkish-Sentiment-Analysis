Başarılı film August : Osage County’den tanıdığımız John Wells izlerken ağızları sulatan bir filmle karşımızda : Çok Pişmiş  ( Burnt ) .
Kısacası karizmatik Bradley Cooper’ı karizmatik bir aşçı olarak seyretmek için süreniz başladı .
Burnt tüm ününü kaybetmiş bir aşçı olan Adam’ın eski parlak günlerine dönmek için hayata “yeniden” başlama hikayesini anlatıyor .
Eski arkadaşlarını etrafına topluyor , küslükleri bir kenara bırakıyor ve yanına hırsını da alıp tekrar ayağa kalkıyor .
Çok derine inmeden yüzeyden baktığımızda Burnt bir “kendini iyi hisset” filmi .
Uyuşturucu , alkol ile mahvolmuş bir hayat , ardından gelen pişmanlıklar , toparlanma evresi ve mutlu son .
Senaryo klişe ve sıradan gelebilir ancak üzerine çok düşünülmediğinde film yüzde bir tebessüm bırakıyor .
Özellikle birbirinden leziz yemeklerin pişirildiği mutfak sahneleri “iyi ki aç gelmemişim” dedirtiyor .
Benden en önemli tavsiye yemek yedikten sonra izleyin .
Hollywood’da “yakışıklı çocuk” olarak akıllarda yer edinen Bradley Cooper hırslı ve mükemmelliyetçi aşçı rolünün üstesinden gelmiş .
O kadar ki yer yer ayağa kalkıp Cooper’ın suratına bir yumruk geçirmek istiyorsunuz .
Stresli , abartılı ve öfke kontrolünü sağlayamayan bir karakteri canlandırmak Cooper'a gerçekten yakışmış .
Diğer taraftan ise ; oyunculuğuyla en çok alkışı hakeden kişinin Daniel Brühl olduğunu düşünüyorum .
Brühl sade ama bir o kadar ışıldayan bu rolün altından kalkabilmeyi çok iyi başarmış .
Oynadığı karakterin gerçekliği Brühl’ün her sahnesinde izleyiciye geçiyor hatta canlandırdığı karakterin “gerçek” olduğunu düşünmeye başlıyorsunuz .
Yan rollerde Emma Thompson ve Uma Thurman’ı görmek ise çok sevindirici .
Burnt’ün neredeyse her sahnesi mutfakta geçiyor .
Yemeklerin hazırlanışı , sunumu gibi detayların an be an gösterilmesi filme tempo katmış , izlenebilirliğini arttırmış .
Film tipik Hollywoodculuğunu başarılı oyunculuklarıyla ve içinde bulunan zekice esprileriyle tatlandırmış .
En önemli noktası ise bu “ayağa kalkma” filmi yeni bir şey söylemese bile kendini izlettirmeyi başarıyor .
Filmden çıktıktan sonra kendinizi güzel bir yemek yemenin önemi üzerine düşünürken buluyorsunuz ve iyi bir restaurantta ağırlanmayı arzuluyorsunuz .
Şoke eden bir son beklemeden izlenildiğinde hoşça vakit geçirtebilecek ve hatta iyice acıktıracak film Çok Pişmiş’i , oyunculukların da katkısıyla belki bir patlamış mısır eşliğinde bir çırpıda bitirebilirsiniz . twitter . com / ekinlimonj
