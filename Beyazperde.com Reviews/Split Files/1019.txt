Arjantinli sinemacı Juan José Campanella’nın ‘yabancı dilde en iyi film’ Oscar’ını kucaklayan 2009 yapımı çalışması “Gözlerindeki Sır ( El Secreto de Sus Ojos ) ” , karmaşık entrikasına rağmen izleyiciyi içine çekip gizemine ortak etmeyi başarıyordu .
En büyük başarısı da ‘sürpriz’ unsurunu son ana kadar korumasıydı .
Biçimiyle de dikkat çeken film , özellikle müthiş ‘stadyum sahnesi’yle akıllara kazınmayı garanti altına alıyordu .
Campanella’nın filminden altı yıl sonra kadrajımıza giren Billy Ray imzalı yeniden çevrim “Gizemli Gerçek ( Secret in Their Eyes ) ” ise orijinal çalışmanın ekmeğini yeme çabası içinde bir Amerikanlaştırma formülüne yaslanıyor .
Hikâyenin temel taşlarını koruyor bu yeniden çevrim , ama bütüne baktığımızda bu ‘koruma isteği’nin pek de verimli bir sonuç verdiğini söyleyemeyiz .
Chiwetel Ejiofor , Nicole Kidman ve Julia Roberts gibi üç büyük ismi bir araya getirerek işe 1-0 önde başlama niyetindeki Billy Ray , üç oyuncunun sırtında yükselebileceğini sanmış belli ki .
Oysa sonuç hiç de beklediği gibi gerçekleşmiyor .
Hikâye Amerikanlaştığında , bu üç isim de ‘inandırıcı’ rotadan uzaklaşıyor ve entrikanın karanlığına gömülüp silikleşiyorlar .
Uzun yıllara yayılan bir cinayet vakasının ‘saplantı’yla vücut bulmuş görüntüsü , Campanella’nın filminde taşların yerli yerine oturmasıyla bizi alıp götürebiliyordu .
İçinde kaybolmaya ‘gönüllü’ olduğumuz bu hikâye , iyi çizilmiş karakterlerle birlikte doğru bir yol haritasına sahipti .
Billy Ray’in filmine geldiğimizde ise işler karışıyor biraz .
Hikâyenin Amerikanlaştırılma aşamasındaki kaçınılmaz dokunuşlar , yarar yerine zarar veriyor filme .
Julia Roberts’ın varlığı , haliyle onun karakterine geniş bir alan açıyor , orijinal filmde olmadığı kadar .
Yeniden çevrimdeki en önemli farklılık da bu karakterde gerçekleşiyor zaten . ‘Acılı koca’dan ‘acılı anne’ye evrilen bu karakter , giderek hikâyenin ritmini zedeleyen en önemli unsura dönüşüyor .
Orijinal filmden izleyiciye geçen ‘duygu’ , burada yerini tepkisizliğe bırakıyor , ki hikâyenin ayaklanmasının da önüne geçilmiş oluyor böylece .
Senarist kökenli Billy Ray’in böylesi bir ‘hata’ya teslim olmasıysa kabul edilebilir gibi değil .
Campanella , “Gözlerindeki Sır”da aceleye yer vermeden usulca oluşturuyordu gerilimli atmosferi , karakterlerin içine bakabilmeyi kolaylaştıran bir anlatım modeline tutunuyordu .
Billy Ray ise sıkça ‘yükseltmeye’ çalışıyor filmini , her fırsatta ‘tempo’ arayışına giriyor .
Standart bir Hollywood hastalığı bu ve senarist - yönetmen de bu tuzağa düşmekten kurtulamıyor .
Gücünü bütüne yayılan duygusundan alan hikâyeyi rotasından çıkarıp iniş çıkışlara boğuyor .
Hitchcock’vari bir ‘kuşku’yu da barındıran bu hikâye , Amerikanlaştığında ( daha doğrusu Hollywood’laştığında ) özünden uzaklaşıyor ve kuşkunun yerinde yeller esiyor .
Karakterlerin kuşku duymasından ziyade bunu seyirciye kabul ettirebilmesiyle değerlenen Campanella’nın filmi , yeniden çevrimde sadece karakterler boyutunda kalıyor .
Onların kuşku duymasının seyircinin gözünde karşılık bulması için atılması gereken adımlarsa unutulmuş sanki ! “Gözlerindeki Sır”daki o müthiş ‘stadyum sahnesi’nin “Gizemli Gerçek”te tam anlamıyla harcandığını da söylemek gerek .
Campanella’nın filmini en az bir kademe yukarı taşıyan sahne , Billy Ray’in elinde ‘zayıflatıcı’ bir role soyunuyor .
Orijinal filmde ağzımız açık izlediğimiz bu sahne , öylesine etkisizleştirilmiş ki burada , varlığıyla yokluğu bir .
Oysa hem biçimi hem de içeriğiyle ‘kilit’ önem arz eden bir sahne bu ve önemsizleştirilmesi mümkün değil . “Mümkün” dediğinizde çıkan sonuç da bu oluyor işte , Billy Ray’in “Gizemli Gerçek”te bile isteye tosladığı aşılmaz duvar .
