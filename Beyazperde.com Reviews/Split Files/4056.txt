Geçtiğimiz Oscar ödüllerinde , kendisini daha önce bir filmi üzerinden ödüllendirmemiş olmaktan dolayı mahcup Akademi , Amerikan sinemasının New York yakasının öncülerinden Robert Altman'a bir onur ödülü sundu .
80'i aşmış olan yaşına rağmen dur durak bilmeden üretmeye devam eden ustanın son filmi A Prairie Home Companion geçtiğimiz günlerde Kuzey Amerika sinemalarında gösterime girmişken , 2003 tarihli önceki filmi Kumpanya ( The Company ) bizim topraklarımıza yeni ulaşıyor .
Bir bale grubunun çevresinde dönen film , dramatik yapı üzerine kurulu bir öykü anlatmaktan ziyade belgesel tadında bir üslup geliştiriyor .
Sinemada " kahraman " üzerine kurulu bir öykü anlatıcılığı yerine , bol karakterli ve durumlu yapıları tercih eden Altman , bu akımın en önemli uygulayıcısıdır .
Benzer bir yapıyı kullanan tüm yönetmenler onun takipçisi olarak anılır , onunla karşılaştırılır .
Bu yüzden , Ateşli Geceler ve Manolya gibi filmleriyle tanıdığımız Paul Thomas Anderson'ın yeni projesinde Altman'a ikinci yönetmen olarak eşlik etmesi de hiç şaşırtıcı değil .
Ancak , Kumpanya , dramatik yapıdan iyice uzaklaşıp belgesel sınırlarında gezinen üslubuyla Altman'ın filmografisi içinde bile uç bir noktada duruyor .
Popüler bir tercih olmadığı muhakkak ama yine de bunun olumsuz bir değerlendirme olduğunu sanmayın .
Özellikle dans sahnelerindeki sinema diliyle hayranlık uyandıran yönetmen , nice genç yönetmene taş çıkartacak ölçüde sağlam bir teknik ustalık gösteriyor .
Profesyonel bir bale grubuyla çalışmanın özellikle etkileyici koreografilerde sağladığı avantaj bir yana , ışığından kurgusuna ve mizansenlerine , hayranlık uyandırıcı bir iş Kumpanya .
Bale kökeninin hakkını vererek bu filmde kariyerinin en başarılı performansını gösteren Neve Campbell ile birlikte Otomatik Portakal'ın efsanevi yıldızı Malcolm McDowell filmi sırtlanan oyuncular .
Hollywood'un genç yıldızlarından James Franco da Robert Altman ile birlikte çalışma fırsatını kaçırmamış .
Hiçbir aktör filmin önüne geçecek bir oyun vermiyor , kalabalık kadroya entegre oluyorlar .
Geç de olsa bu yaz vaktinde sinemalarımıza konuk olan bu mücevheri gönül rahatlığıyla herkese tavsiye edebilirim .
Alıştığınız türde bir film olmasa bile , büyüleyici görselliği ve kendini çok rahat izleten akıcı yapısıyla keyifli bir seyirlik .
Fırtına altında ve My Funny Valentine eşliğinde sergilenen dans gösterisi başta olmak üzere birçok unutulmaz film sekansı yaratmayı da başarıyor .
Bana sorarsanız , sadece bahsettiğim bu sahne bile , Kumpanya'yı ilerde arşivlenmesi şart filmler arasına katıyor .
