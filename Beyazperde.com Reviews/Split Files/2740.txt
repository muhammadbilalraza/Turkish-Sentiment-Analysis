Hani derler ya , ¨artık eskisi gibi filmler çekmiyorlar¨ diye .
İşte George Clooney’in yönetmenliğini yaptığı bir Coen Kardeşler senaryosu olan Suburbicon o özlenen eski usul filmlerden .
Coen’lerin yazdığı ve Clooney’e başrol teklif ettikleri filmin , yönetmenliği de oyunculuğu kadar kıymetli olan aktörün filmi yönetmek arzusuyla yanıp tutuşarak rejisör koltuğunu ele geçirdiği ilginç bir yapım süreci var .
Filmi izlediğinizde de bu motivasyona neyin sebep olduğunu açıkça göreceksiniz ; George Clooney tek filmde bile olsa Alfred Hitchcock olmak istiyor ! 
 
Peki , bu kötü bir şey mi ?
Kesinlikle hayır .
Aksine , oldukça tatminkar bir sonuca yol açmış .
Kutsal Amerikan ailesini , en büyük düşlerinden biri olan lüks banliyö hayatına taşımak ve orada keskin dönemeçlerle ( twist desem daha mı havalı olacak ) yol alan bir kabus hikayesi anlatmak .
Bunu yaparken de yine Hitchcock’dan ilhamlanan asap bozucu bir mizah duygusundan medet ummak . 
 
Suburbicon , her şeyiyle ve hatta müzikal temasıyla bile bir Hitchcock filmi gibi duruyor .
Günümüzde geçmeyen bir hikayeyi anlatması sebebiyle bu retro duygu film ilerledikçe çoğalıyor .
Dar alanda kısa paslaşan entrikacı karakterlerden mamul film , bize aynı banliyöde iki aileyi göstererek başlıyor ancak bu iki aile birbirlerine ak ve kara kadar uzak ( gerçekten öyle ) !
Beyaz ailenin babası odağımızdaki karakter , * WASP’lardan oluşan bir komünün asil üyelerinden biri .
Görünüşte her şey mükemmel ; yan yana dizilmiş müstakil evlerin tepesinde engin bir gökyüzü ve Hitchcock’un da çok sevdiği kocaman bulutlar var .
Film bu mutlu banliyö hayatının ortasına siyahi bir aileyi sokuyor ve beyaz ailenin oğlu siyahi çocukla oynayınca işin rengi değişiyor . 
 
Suburbicon bir müddet daha Missisipi Burning filminin karasularında gezindikten sonra asıl istikametine yelken açıyor .
Bu , giriş kısmında hissettirdiğinin aksine ırkçılık üzerine bir hikaye değil .
Siyahi ailenin varlığının yarattığı öfke histerisi asıl olanları / olacakları gizleyen bir örtü .
Bu filmde kendini çok akıllı sanan birileri korkunç bir plan yapıyor ve bu plan seyircinin nezdinde açığa çıktıktan sonrası bir entrikanın ifşasının acıklı senfonisine dönüşüyor .
Yönetmen George Clooney bu aileden en az senaristleri kadar nefret ediyor belli ki .
Onları yaptıkları plan çökerken acınası durumlara düşürmek için hiçbir fırsatı kaçırmıyor ! 
 
Bu anlar aynı zamanda seyirciye kendisini zeki hissetmek için verilmiş fırsatlar .
Evet , bu bir Hitchcock hikayesi ama günümüz seyircisinin 60-70 yıl önceki kadar zeki olmadığından endişe edilerek sinir uçları tamamen açıkta bırakılmış .
Bu da daha ilk yarım saatte bütün meseleyi anlamamıza yol açıyor .
Dikkatli seyirciler sonuç bölümündeki sürprizi daha beyaz ailenin evinin basıldığı sekansın sonunda anlayacaktır .
Film metaforlar konusunda da elini korkak alıştırmamış .
Beyaz babanın dayak yediği ve gözlüğünün kırıldığı sekansta , yeni bir gözlük almak yerine aynı gözlüğü bantla tamir edip yapıştırmasından anlıyoruz ki bu tutması imkansız planı sürdürmeye devam edecek .
Yine sigortacıyı halledip eve dönerken bindiği çocuk bisikleti bize bu imkansız planın artık iyice gülünçleştiğini gösteriyor .
Filmde biri beyaz biri siyah iki ailenin yolları başta kesişiyor gibi görünse de hikaye başka uçlara yol alıyor demiştim ama siyahi ailenin varlığı senaryo içinde önemli .
Bu bize ailesini felakete sürükleyen bir baba ile felaketlere göğüs gerip ailesini koruyan başka bir babanın arasındaki farkı gösteriyor .
Evet , bu ırkçılık üzerine bir film değil demiştim ama aslında öyle .
Irkçı beyazlardan nefret eden beyazların çektiği bir yapım olarak politik doğrucu bir tarafı var da denebilir .
Senaryonun ırkçılık yapmayan iki beyaz karakterden birini ( yaşlı olanı ) filmin başında harcaması ama diğerini , yani çocuğu , siyah ve beyaz toplumu birleştirecek şekilde finale kadar koruması bize dünyayı gençlerin değiştireceği fikrini de aşılıyor .
Bence de öyle .
Kendi mesleğim söz konusu olduğunda , genç sinema yazarlarının bu işe getirdiği heyecana bayıldığımı yazmak isterim . 
 Kritiğin sonunda , Suburbicon’ın eski usul polisiyelerden hoşlananların bayılacağı bir film olduğunun altını çizeceğim .
Bazı karakterleri gözümüze sokup sonra unutsa da , meraklı ve keyifli bir seyirlik olmayı başarıyor .
George Clooney , ortaya bir Hitchcock replikası çıkarmaktan zerre endişe etmeden heyecanla filmi yönetmiş , önümüze koymuş .
Filmdeki özdeş karakterin bir çocuk olması da dönem filmlerinden alıştığımız bir durum .
O çocukların büyümüş halleri için yapılmış bir film ancak ben genç seyircinin de filmi seveceğine eminim .
Artık yaşamayan Amerikalı usta sinemacıların stillerinin terk edilmesine hayıflanırken karşıma çıkan bu örnekle keyiflendim .
Hollywood , uçan kaçan , birbirini daha yere düşmeden pataklayan süper kahraman filmlerinden medet umarken büyük isimlerin bu hikayeler yönelmesi umut veriyor .
Ne diyelim ; çok güzel olmuş , böyle filmleri daha çok çeksinler .
İyi seyirler ! 
 
murattolga@otekisinema.com
 
 * White Anglo - Saxon Protestant : beyaz Protestan Amerikalı .
Özellikle İngiliz kökenli üst sınıftan Amerikalıları tanımlayan bir terim .
