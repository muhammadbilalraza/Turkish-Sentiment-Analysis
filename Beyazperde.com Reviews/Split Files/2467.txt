Bu sezon , Cem Yılmaz ve Şahan Gökbakar'ın yokluğunda , Alper Kul bir gişe yıldızına dönüşüverdi .
Seyirci belli ki şu aylarda kendisini salonlara koşturacak komedi filmlerini bekler hale gelmiş .
İki Eyyvah Eyvah filminden sonra , riski göze alan Ata Demirer , yepyeni bir karakter ve seri yaratmaya çalışıyor Berlin Kaplanı ile .
Büyük ölçüde de başarılı oluyor . 
Almanya'da yaşayan , başarısız bir ağır siklet boksörün hikayesini anlatıyor film .
Ayhan Kaplan , tam da borca battığı sırada , amcasının Antalya'daki tatil köyüne ortak olduğunu öğreniyor .
Bir süre ortadan kaybolmak da işine geldiğinden , memlekete dönüyor . 
Form tutturması biraz vakit alıyor Berlin Kaplanı'nın .
Sonradan açılıyor .
Ancak Eyyvah Eyvah serisinden farklı olarak , güçlü yan karakterleri yok .
Filmin bütün yükü Demirer'in sırtında .
Yanlış anlaşılmasın , Demirer'in şivesinden vicdanına kadar her anlamda çok inandırıcı ve eğlenceli bir karakter yarattığını düşünüyorum .
Bu karaktere yazılacak devam filmlerini de izlemek isterim .
Fakat Ata Demirer , Recep İvedik tarzı bir tek adam şovundan ziyade , Cem Yılmaz'ın da denediği gibi daha metne dayalı ve daha zeki komediler yaratmaya çalışıyor .
O zaman da en az kahraman kadar iyi yazılmış , orijinal yan karakterler lazım .
Eyyvah Eyvah'ın en büyük avantajı da bu değil miydi ? 
Necati Bilgiç'i yıllar sonra yeniden izlemek güzel ama oldukça basmakalıp bir rol yazılmış kendisine .
Yer aldığı her projede ne kadar yetenekli olduğunu hemen belli eden , çok başarılı bir komedi oyuncusu olan Nihal Yalçın da " kahramanın aşık olduğı kız " kalıplarının içinde kalmış , ona da yeteneklerini gösterebileceği malzeme verilmemiş .
Biraz çocuk oyuncu Mert Aran'ın sevimliliğinden faydalanılıyor , hepsi o . 
Bir parantez açıp , komedi sinemamızda kadın karakterlerin hemen her örnekte çok zayıf yazılmasına da değinmek lazım .
Bu filmleri hep erkekler yazdığı için mi böyle ?
Ama bir senarist için bu bahane değil ki .
Sanki Demet Akbağ'a yazılmıyorsa , o role hiç kafa yorulmuyor .
Bir tek Demet Akbağ eksik yazılmış rolleri dönüştürmeyi , kurtarmayı beceriyor olamaz herhalde .
Diğer kadınlar çoğunlukla bir aşk hikayesinin öğesi olarak kalıyorlar .
Yahşi Batı'da Demet Evgar gibi bir oyuncunun yeterince değerlendirilememesi gibi , burada da Nihal Yalçın'ın filme katabilecekleri es geçiliyor . 
Ayrıca sanırım Ata Demirer'in senaryo yazımında kendisine bir ortak bulmasında da fayda var .
İş sadece iyi mizah yazmakla bitmiyor çünkü .
Her şey son noktada gelip oyuncuların bireysel çabalarına kalmamalı .
Eyyvah Eyvah filmlerinin de oldukça vasat senaryoları vardı .
Ama karakterler daha renkliydi ve oyuncular işi yükseltiyordu .
Berlin Kaplanı'nda yan karakterler de zayıf kalınca , zaten Hakan Algül'ün düz televizyon rejisi de bunun üstüne bir şey koyamayınca , film potansiyeline ulaşamıyor . 
Şahsen , Berlin Kaplanı'na iyi niyetli ve vasadın üstünde bir komedi filmi olarak olumlu bakıyorum .
Genelde az güldüm ama birkaç yerde de çok güldüm .
Demirer hem başarılı bir karakter yaratmış hem de nitelikli , sululuğa prim vermeyen bir komedi çizgisi oluşturmak gayretinde .
Bu filmin gişede harikalar yaratmasa bile son derece tatmin edici rakamlara ulaşacağına eminim .
Yalnız olası bir devam filminin , daha güçlü bir metinle bunun üstüne çıkmasını umut ediyorum . 
Twitter : aliercivan
