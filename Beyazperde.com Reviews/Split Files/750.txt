Filmden sonra bir arkadaşımla kafa kafaya verip ‘Biz Uğur Yücel’i sevmek istiyoruz , çünkü onu seviyoruz’ tarzında kısa bir ‘ağıt’ yaptık .
İstanbul Film Festivali’nde izleyip ‘demode’ bulduğum ( filmin de demodesi mi olur demeyin ) Soğuk’tan sonra bir uyarlama ( belki de yeniden çevrim demek daha uygun ) olan Benim Dünyam , Uğur Yücel’le ilgili sarsıntılarımızın bir nebze daha artmasına sebep oldu diyebilirim .
Film hiç kötü değil ama Uğur Yücel'den farklı beklentilerimiz var sanırım .
Benim Dünyam , Sanjay Leela Bhansali’nin 2005 yapımı Black filminden uyarlama , neredeyse yakın denklemli kopyası .
Gerçi o da Hollywood yapımı Miracle Worker filminin uyarlaması ama Bhansali bir hayli değişiklik yapmıştı senaryoda !  Hakkında baştan böyle bir önyargı olsa da , ben genel olarak ‘ağlak’ kategorisinde bir film olarak algılamadım Benim Dünyam’ı . “Mendiller ellerde , ağlamaya hazır olun” tarzı yorumlardan çok , filmin ‘başarı hikayesi’ne odaklandım ve hikayenin içinde de gözyaşından daha farklı şeyler buldum açıkçası .
Bulduklarımın hepsinin olumlu olduğunu söylemiyorum ama kör bir kızın hayata tutunma çabası sadece gözyaşıyla ifade bulacak kadar saf melodram içermiyor .
Uğur Yücel Yazı Tura’dan sonra tarzını Yeşilçam ağırlıklı melodrama çevirdi diyebiliriz , bunun da en bariz örneği Türkan Şoray’la başrolü paylaştığı Hayatımın Kadınısın filmidir .
Benim Dünyam’ın bir uyarlama olduğunu düşünürsek , biraz detaylara dalabiliriz aslında .
Hayatını kaleme alan Ela , iki yaşında körlükle tanıştığını söylüyor .
Annenin kucağındaki çocuk kesinlikle iki yaşında değil , en fazla altı aylık falan .
Neyse ki filmin bundan başka fazlaca göze batan detayları yok .
Oyunculukları , işaret dilini dikkatlice inceledim , çünkü genelde filmin akışına etki edecek bu tarz detaylar bizde üstünkörü yapılır .
İşaretler yarım kalır , duygu tamamlanamaz ve seyirci de memnuniyetsiz ayrılır filmden .
Beren Saat genel olarak iyi performans sergilemiş ama bir tek daktilonun başında yazı / hayatını yazarken fazlaca huşu içindeydi .
Mahir Hoca’yı oynayan Uğur Yücel de genel olarak iyiydi ve rolle epey özdeşleşmişti .
O kadar ki , filmi tercih etmesinin nedenlerinden birinin Mahir Hoca karakterini kendisine yakın bulmuş olmasıdır , diye düşünüyor insan .
Film , Ela ve Mahir hoca arasında yaşanan bir nevi aşk ve nefret ilişkisi üzerinden gidiyor .
Görmeyen ve duymayan bir insanın isyanı , yalnızlığı ve algısızlığının bir nevi delilik olarak algılandığı 1950’li yıllarda başlayan hikaye , Ela’nın çocukluğunu da kapsıyor .
Hissiyatsız bir çocuk olarak gösterilen Ela’nın hocası Mahir’le olan tanışıklığı ve eğtim süreci de gayet sert bir biçimde ilerliyor .
Bu sertlik tepki toplar mı bilinmez ama cesur bir yanının olduğu kesin !
Annenin içgüdüsel olarak bağrına bastığı ama ona yetmediği , babanın ise gözden çıkarmakta sakınca görmediği Ela , Mahir Hoca’nın ellerinde bir hayli hırpalanıyor , itilip kakılıyor .
Burada bir doz aşımından söz etmek mümkün ama film duygusal olarak seyirciyi ‘bunlar hep onun iyiliği için’ tarzında bir açıklamayla durduruyor , zaman zaman bu savaştan keyif alır hale bile geliyorsunuz .
Sonuçta film bir yeniden çevrim olduğu için her şey tıkır tıkır işliyor , geriye atmosferi ve oyunculukları oturtmak kalıyor ki , o da kısmen başarılmış .
Öyle ki Ela’nın kıyafetleri bile orijinaliyle çok benzeşiyor , gözlüğün ardından hissedilen kar ve benzer başka detaylar orijinal filmden özenle atlanmadan filme yedirilmiş .
Filmin eksiklerinden biri Ela’nın kızkardeşiyle olan ilişkisinin neredeyse hiç verilmemiş olması .
O yüzden filmin sonundaki kardeşin ‘geri planda kaldım’ patlaması biraz havada kalıyor .
Gerçekten film de çok Ela yörüngeli gidiyor , o yüzden kardeşin serzenişlerini de ancak araya sızan laf sokuşlarından anlıyoruz .
İki kardeşin birbirlerine olan bakış açısının farklılığı da gönül gözü penceresinden veriliyor !
Filmin ağlatma potansiyeli sonlara doğru çıkıyor ; Mahir hocanın bilincini yitirip , Ela’nın gözü kulağı olmayı kaybettiği , üstelik deli damgası yiyip yalnız kaldığı noktada patlıyor .
Hayatını Ela’nın iyi bir yaşam sürmesi için adayan ama onun başarısını göremeyen adamın dramı , başarı hikayesinin sonunda izleyiciye daha dramatik yansıyor .
Ağlama garantili olduğu için izleyin demem elbette , ama Uğur Yücel'den daha iyi filmler beklediğimizi de eklemek isterim . twitter . com / BanuBozdemir
