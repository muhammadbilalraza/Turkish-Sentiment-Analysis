Kanlı Elmas , neresinden bakarsanız bakın usta bir yönetmenin elinden çıktığını her haliyle belli ediyor .
Öyküsünü baştan sonra kararlılıkla anlatmak için direniyor ; oyuncularını sanki gerçek birer karaktermiş gibi sunuyor ; şiddet sahnelerinde gerçekliği yakalıyor ; arada modası geçmiş duygusal denemeler yapıyor .
Yani anlayacağınız Anglosakson öykü anlatıcılarının bakış açısısıyla uzak diyarda geçen bir macera öyküsü bu .
Kahramanlarımız ise Fernando Meirelles'in Tanrı Kent'inden fırlamış gibi duran , çocukların ölüm saçtığı Sierra Leone sokaklarında pembe bir elmasın peşinde kendi savaşını veren eski bir asker , oğlunun peşinde ölümü göze alan bir baba , gerçek haberden çok o gerçeğin bir parçası olmak isteyen gözüpek bir muhabir .
Glory'de Denzel Washington'ı ağlatıp Oscar kazandıran Edward Zwick , bu kez Djimon Hounsou'yu kendisine hedef seçiyor .
Zwick , öykünün geçtiği ülkeyi Tanrı'nın unuttuğu yer olarak sunuyor - ki gerçekteki bilgiler de o coğrafyada aşağı yukarı durumun bu olduğu yönünde .
Filmin girişinde ve sonunda verilen ansiklopedik bilgilere yer bırakmayan bir gerçeklik bu .
Tanrı - nın unutuğu - kent - in çocukları , ağızlarından tükürük saçarcasına küfrediyor , adam öldürüyor , böylece adam olduklarına inanıyor .
Solomon ( Hounsou ) , cehennemi ortamdan ailesini kurtarmanın sevincini yaşayamadan kayıp oğlunun peşine düşüyor .
Danny Archer ise kayıp elmasın peşine .
İkisini buluşturan ayrı amaçlar olsa da güdüleri aynı .
İkisi de " o olmadan yaşayamam " diyor , başka bir şeyin önemi yok .
Zwick , bu adamlardan birinin amacını yüceltirken diğerinin ne denli içgüdüsel , ne denli engellenemez bir istek duyduğunu anlatmakta yetersiz kalıyor .
Bunda senaryonun zayıflığının epey rolü var .
K - Pax için yazdığı senaryosunu çok sevdiğim Charles Leavitt , bu kez şişirme bir iş yapmışa benziyor .
Batı cephesinde yeni bir şey yok misali , Sierra Leone denen ülkede yaşanan kaos için de , daha önce söylenenlerin üzerine birşey koyamıyor .
Bunu , iki adamın amaçlarının peşinde ülkeyi baştan başa dolaşırken birbirleriyle girdikleri cılız diyaloglardan anlamak mümkün .
Filmin meramını anlatmanın ötesine geçerek zihinlere işlemesini sağlayacak bu önemli yolculuk , ne yazık ki boşa geçirilmiş .
Filmin söyleyeceği şey ilk on dakikanın sonunda o kadar azalıyor ki , koşuşturmaca ve hayatta kalma mücadelesi , değerli bir yapının içine yerleştirilemediğinden önemsizleşiyor .
Danny ve Solomon bir şey bulurum diye ormanın derinlerine indikçe film yüzeysel kalmakta ısrar ediyor .
Senaryosundaki problemlere rağmen Edward Zwick , başta belirttiğimiz gibi , eli yüzü düzgün bir iş çıkarıyor .
Ekibi de yine çok sağlam .
Shyamalan'ın Ölümsüz'ünde olağanüstü bir işi başaran görüntü yönetmeni Eduardo Serra ile üç kez Oscar'a aday gösterilmiş ( biri Cesur Yürek ) kurgu ustası Steven Rosenblum iyice öne çıkıyorlar .
Zwick , usta bir Hollywood yönetmenine yakışır şekilde , çok kalabalık bir ekibi , çok zor coğrafi şartlarda başarıyla yönetmiş , senaryonun kendisine sunduğu ölçüde meramını anlatmış görünüyor .
Kanlı Elmas , bir taş parçası için birbirlerinin kanını döken bir millet üzerinden beyaz adamın kara kıtada yol açtığı felaketi gözler önüne seriyor .
Solomon'un yolda sohbet ettiği adamın son derece isabetle buyurduğu gibi , " ya petrol çıkarsa , asıl işte o zaman yandık " cinsinden bir mesajı bile var filmin .
Zwick'in filminin , belki de etkileyiciliğini azaltan en önemli faktör , kimin öyküsünün daha önemli olduğuna bir türlü karar verememiş olması .
Evet , uğruna kan dökülen elmasların nasıl elde edildiğini anlatarak gayet ahlaki bir mesaj vermeyi başarıyor , ancak özellikle Danny Archer karakterinin içinde bulunduğu açmazı çözmekte yetersiz kalıyor .
Üstelik öyküsünü bu tarz filmlerin olmazsa olmazı " çarpıcı bir aşk " temasından da mahrum bırakıyor .
İsterseniz eski kafalı deyin ama Danny ile Maddy en azından bir sahnede öpüşmeli diye düşünüyor insan .
Gözüpek gazeteci Maddy Bowen rolünde güzeller güzeli Jennifer Connely , ( bir an bile Paul Bettany'de ne bulduğunu anlayamasak da ) yine kendisini sevdiriyor .
Djimon Hounsou , Amistad'dan sonra ilk kez bu denli inandırıcı bir karaktere bürünüyor .
Jack Nicholson'a resmen kök söktürdüğü Köstebek performansı dururken bu filmle Oscar'a aday gösterilen Leonardo DiCaprio ise sigarasız yapamayan kaçakçı rolünde , çok da akılda kalmayan düz bir oyunculuk sergiliyor .
Bir türlü oturtamadığı Güney Afrika aksanının yanısıra o cüssesiyle koca koca adamları yere sermesine de akıl sır ermiyor .
Bu rolde belki de en başta düşünülen Russell Crowe daha isabetli olurmuş sanki .
Kanlı Elmas , kendimizce değindiğimiz tüm noksanlıklarına rağmen profesyonel bir Hollywood prodüksiyonu olmasının avantajını kullanıp çıtasını vasatın altına düşürmüyor .
Maddy , bir sahnede , " artık gözüne sinek konan Afrikalı çocuk haberi yapmak istemiyorum " diyor , " bana gerçek bir öykü lazım " .
Ancak Zwick bu kadarıyla yetinmiş görünüyor .
