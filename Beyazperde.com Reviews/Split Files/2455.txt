Winx Club çocuk olmanın ödüllerinden biri .
Perilerin ve cadıların yaşadığı Magix adlı sihirli boyutta , rengarenk atmosferi ve karakterleriyle iyilik ve kötülüğün savaşını anlatan Winx Club dünyası özellikle kız çocuklarının kendilerine ait olan evreninde yer etmiş vaziyette .
Öyle ki , kız çocukları oyuncaklarından kırtasiye malzemelerine kadar kendi dünyası için özel olan pek çok şeyi bu sihirli evrenin elemanlarından oluşturuyorlar .
Rengarenk figürlerle ve desenlerle süslenmiş bu sihirli dünya , hayal dünyasında sınır tanımayan çocuklara enerji veriyor .
Bu haliyle Winx Club’ın Barbie’nin en büyük rakibi olduğunu söyleyebiliriz .
Böyle tasarlanmış bir dünya doğal olarak renk curcunası içerisinde , yaldızlı ve gösterişli bir film sunuyor bizlere .
Bizim gibi gerçek yaşamın hengamesi içerisinde yuvarlanıp duran yetişkinler için tanıdık olmayan , oldukça uzak ve belki de mecbur kalmadıkça karşılaşılamayacak bir dünya bu .
Dolayısıyla filmimiz , yetişkin yaşamına da nüfuz etme kaygısı gütmeden , çocukça ve özel bir dünyaya yüksek dozda hayal gücü pompalıyor .
Renkli karakterleriyle , özellikle bu dünyanın sihrine bayılan küçük kızlara tutkulu bir özdeşleşme ve kendilerini özel hissetme hissi yaşatıyor .
Birçok karaktere sahip bu dünyanın en çok öne çıkan ismi Bloom .
Bu dünyanın kaçınılmaz durumlarından biri olan iyilerin ve kötülerin savaşında ailesini kaybetmenin , gezegeni Sparks’ın yok edilmesinin ardından kendisini evlat edinen aile tarafından , sıradan bir kız olarak büyüyor .
Bir gün peri olduğunu öğreniyor ve güçlerini geliştirmek için gittiği okulda tanıştığı arkadaşlarıyla Winx Club’ı kuruyor .
Bloom , kayıp ailesini ararken hayatının en zor ve en önemli mücadelesini vermeye başlıyor .
Arkadaşları Flora , Stella , Layla , Miusa ve Tecna ile mutlak kötüyle savaşıp , kendi köklerine dayanan gizemi ortaya çıkarmaya çalışıyor .
Film tamamen küçüklere hitap ediyor ve biz yetişkinlerin hakkında varacağı yargılara karşı adeta dokunulmazlık zırhıyla kaplanmış gibi duruyor .
Aşkın ve maceranın büyüsüyle , periler ve sihirli ilişkilerle dolu bu özel dünya için bir yetişkin olarak saçmalık demek biraz kaba olur .
' Çocukların aklını çeliyor ' , ' Çoraplardan kalemlere dek içimiz dışımız Winx Club oldu ' diyen birçok ebeveyn için belki biraz kötü bir haber oldu bu filmin vizyona girmesi .
Ama çocuğunu beyazperdeye misafir olan ve tutkunu olduğu bu dünyadan uzak tutmak bir anneyi zor duruma düşürebilir .
Zira kendi dünyasının gerçeklerine göre çocuğunu korumak adına yaptığı bu hareket , Winx Club dünyasının kurallarına göre çocuğun annesini bir anda cadı olarak konumlandırmasına neden olabilir !
