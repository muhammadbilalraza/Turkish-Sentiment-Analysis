120 , Türk'ün 300'e cevabı mı ?
Belli ki Hollywood yapımı büyük prodüksiyon kahramanlık hikayesi 300'den etkilenilerek 120 adı verilmiş bu daha farklı kahramanlık öyküsüne .
Ama benzerlikler de orada başlayıp bitiyor aşağı yukarı .
1914 yılında , 1. Dünya Savaşı'nın arifesinde açılıyor filmimiz .
Avrupa'da yükselen gerginlik , Osmanlı topraklarında da savaş endişesini tetiklemiş .
Van'daki halk , Rus ordularının saldırıya geçeceğinden korkuyor .
Ve bölgedeki Ermeni azınlığın da onlara destek vereceğinden .
Ermeni cemaati içindeki bir kesim Rusların geleceği gün için hazırlık yaparken ; dönen dolaplara alet olmak istemeyen diğer kesim ise gergin ortamdan göç etmeyi seçiyor .
Savaşın patlak vermesi üzerine Van'daki Osmanlı tümeni Rus ordusuyla çarpışmaya hazırlanıyor .
Fakat cephane ihtiyacını karşılayamadıkları bir durumda kalıyorlar .
Van'daki cephaneyi askerlere ulaştırma görevini de yaşları 12 ile 17 arasında değişen 120 tane çocuk üstleniyor .
Geçtiğimiz yıl , aynı dönemi ele alan derli toplu bir popüler sinema örneği olarak Son Osmanlı : Yandım Ali'yi izlemiştik .
O filmin gişe başarısını 120 de tekrarlayacak gibi .
Ve doğrusunu söylemek gerekirse , 120 , sinemasal olarak da pek gerisinde kalmıyor Yandım Ali'nin .
Bir büyük yapım olarak dönem detaylarının , dekor ve kostüm çalışmasının hakkını veriyor öncelikle .
Müziklerin dozu zaman zaman kaçsa da Mustafa Kuşçu'nun görüntü yönetimi özellikle filmin en büyük artısı .
Van kalesi eteğindeki ( filmin ele aldığı dönemde Rus ordusu tarafından yakılıp yıkılmış Van şehri kalıntılarının bulunduğu ) alanın karlarla kaplı bir mekan olarak kullanımını özellikle beğendiğimi söylemeliyim .
Yani , teknik olarak bir yerli büyük yapımın gereklerini karşılıyor bu film .
Doğrusu en ciddi eleştirim senaryonun matematiğine dair olabilir .
Filmin çekirdeği olan 120 çocuğun yolculuğuna bizi hazırlamak için fazlasıyla vakit harcanıyor .
İlk yarı daha ziyade karakterler arasındaki ilişkileri ve dönemi anlatmaya ayrılıyor .
Bunda yanlış bir şey yok tabii ama sıra yolculuğun kendisine geldiğinde yönetmenler çocuklara yeterince vakit ayırmıyor .
Bu yolculuğu büyük ölçüde görkemli genel planlarla takip ediyoruz .
Çok etkileyici resimler var buralarda ama daha yakına girmek gerek sanki .
Çocukların çektikleri sıkıntıyı , verdikleri ölüm kalım savaşını daha detaylandırmak , filmin bu kısmının etkileyiciliğini birkaç misline çıkarabilirmiş .
Türk izleyicisinin önemli kısmının gözleri yaşlı izleyeceği , filmin bu ikinci yarısı , ilk yarıda atılan bir takım temellerin de karşılığını vermiyor .
Özellikle aklıma takılan , milliyetçi bir baba - oğlun Ermeni cemaate karşı toptan önyargılı tavrıydı .
Diğer ana karakterlerimizden destek değil , tam tersine tepki gören bu ayrımcı tavrın , filmin ilerleyen aşamalarında bir hoşgörü mesajıyla cevaplanacağını bekledim .
Daha detaylandırılmış bir yolculuk sekansı , buna zemin de sağlayacaktı .
Fakat nedense tamamen unutuldu bu yan öykü .
Halbuki hoş bir artı olabilirdi .
120'nin bu gibi önemli ve dostane mesajlar verme fırsatlarını es geçip sadece seyircinin milliyetçi duygularını kaşımaya odaklanması filmle ilgili en büyük sıkıntı .
Özellikle filmin kapanışı , bu anlamda kantarın topuzunu biraz kaçırıyor da doğrusu .
Ama öncelikle gişeyi hedefleyen bir yapım için , seçilen yöntemleri yersiz saymak zor .
Başta çocuk oyuncular olmak üzere başarılı performanslar veren bir kadroyu biraraya getiren 120 , heyecan verici bir sinema eseri değil belki ve politik ya da tarihsel olarak önemli şeyler de söylemiyor .
Ancak Türk izleyicisini nasıl etkileyeceğini iyi hesaplıyor .
Ve neticede sezonun eli yüzü düzgün işlerinden biri olduğuna da şüphe yok .
