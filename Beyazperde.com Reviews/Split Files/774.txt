İkinci baharının ortalarına doğru hızla yol alırken , aksiyon arenasını ihmal etmeyen usta oyuncuların adrenalin takviyesiyle bezeli popüler sinema trendleri ; her ne kadar abecesi değişmese de garantili bir alıcı kitlesine sahip olduklarını defalarca kanıtladılar .
Söz gelimi her daim risk havuzunda olan Liam Neeson’lı , her adımda bir önceki mahsulü aşmasıyla nam salan Tom Cruise’lu , bir alt jenerasyondan  kendilerini selamlasa da ; daha sevimli olmayı başaran yapımların takviye gücü olan Dwayne Johnson’lu yapımlarda aşağı yukarı ne ile karşılaşacağımız bellidir .
Son yıllarda Sean Penn ya da Charlize Theron gibi isimler bile , deli fişek aksiyon mahsullerinde , gözüpek birer yıkım makinasına dönüşebileceklerini kanıtladılar .  
  Denzel Washington gibi usta bir oyuncu söz konusu olduğunda da , aksiyon arenasında kendine has bir konseptin yaratıldığından bahsetmek hiç de yanlış değil !
Daha ağır karakterleri ete kemiğe büründürdüğü 90’lı yılların aksine ; özellikle son 10 yıllık süreçte , adrenalin zengini aksiyonlarda renkli karakterleri perdeye taşımaktan çekinmedi .
Bir başka aksiyon adamı olan Mark Wahlberg ile giriştiği kanka komedisi soslu 2 Guns ya da Tanrının Kitabı gibi yapımlarda , harlı aksiyonun tam kalbinde yer alacağını zaten kanıtlamıştı . 
  2014 yılında vizyona giren Adalet , onu 90’lı yıllarda Mel Gibson ya da Bruce Willis gibi yıldızların “adalet arayışı” türküsüne benzer bir türlü tutturmaya itti .
Son yıllarda “az ama öz” filmle yoluna devam eden Washington , bir taraftan haysiyetli biyografileri kucaklarken ; diğer yandan da Robert McCall karakterine yeni bir şans vermeyi de ihmal etmedi .
Hem eleştirmenlerden hem de izleyiciden tam not alan ilk filmin ardından , tıpkı John Wick gibi , arayı pek de uzatmadan yola devam etmesi , özellikle türün meraklıları için ödül niteliği taşıyor demek abartı kaçmaz . 
  İçinde Denzel Washington bulunan aksiyon mahsullerinin neredeyse alternatifsiz talibi olan Antoine Fuqua’nın bir kere daha kamera arkasına geçtiği yapım , bu sefer salt Michael Sloan’ın yarattığı televizyon serisinin kalıplarının biraz daha dışına çıkmayı ve daha vahşi bir karakter yaratmayı hedefliyor ( du ) .
Cehennem Melekleri 2 , Mekanik , 16 Blok ve  Jack Reacher gibi yapımların senaryosuna mürekkep damlatan Richard Wenk’in imza attığı öykü ; aslında bir anlamda kalem oynattığı filmlerin damıtılmış haline dönüşmüş diyebiliriz …
Şöyle ki ; 
  Sırtını 80’li yıllardan yadigar fikirlere dayayan ilk film ; her ne kadar tipik bir blaxploitation çeşitlemesi gibi görünse de ; sıradan bir hayat sürmek için çabalayan süper kötü pataklayıcı ana karakterinin motivasyonları altında yatan sebeplerle , keskin bir tür ayrımına da müsaade etmiyordu .
Robert’ın “normal hayata adapte olmak” adına , gündelik takvimine iliştirdiği rutinlerin , sohbetinden keyif aldığı bir eskortun tartaklanmasıyla birlikte tamamen değişmesi ; basit bir fikri , zengin aksiyon ile süsleyen ve ilk servislendiğinde afiyetle mideye indirilebilecek bir lezzete sahipti .
Yapımcılar da servisledikleri menünün farkındalığıyla , sevilesi karakterler ve “ben geliyorum” diye bas bas bağıran bir final ile perdeyi kapatmışlardı . 
  Adalet 2 ; işte bu benzer formülün , noktasına virgülüne dokunmaksızın , aynı tarifi bir kere daha önümüze koymayı hedefliyor .
Karşımızda yine ve yeniden geçmişin pençesinden kurtulmaya çalışan , o çok aradığı iç huzurunu bulduğunda muhtemelen ne yapacağından bir haber olan bir ana karakter dikiliyor .
McCall , beklediği işareti aldığı andan itibaren , yine ve yeniden kostümsüz süper kahraman modunu açarak oyuna dahil olur .
Elbette oyunu en sert yöntemlerle oynamayı ihmal etmiyor ! 
  McCall bu sefer kaçırılan bir kız çocuğunun peşinde düşüyor .
Bu bakımdan da köpeği öldürüldüğü için bütün bir teşkilatı kevgire çeviren John Wick’ten ya da her devam halkasında aile üyelerinden birini kurtarmak zorunda kalan Bryan Mills’ten bir farkı yok .
Elbette bu kategoriyi dolduran popüler sinema ürünlerinden radikal değişimler beklemek doğru değil ama formül üzerinde biraz daha cazip değişimler yapmaları da fena olmazdı hani !
Hele ki Washington’ın bu tür projelere dahil olmadan önce ince eleyip sık dokuduğu düşünülürse .
Yani drama dozajı alabildiğine seyreltilmiş bir ürün var önümüzde . 
  Tabi İstanbul bir kere daha illegalitenin uğrak noktalarından biri haline geliyor .
Son dönem aksiyon sinemasının vazgeçilmez fonlarından biri haline gelen Tarihi Yarımada’nın garip bir sinemasal fetiş haline getirilmesi ile alakalı söyleyecek yeni bir sözüm yok !
Mills’in kızının da kaçırıldığı bir mekânda , McCall’ın bol bol kemik kırması çok da anormal değil .
Sarığıyla , cübbesiyle adam tepeleyen Denzel Washington’un , Murat 131 marka polis arabalarıyla Sirkeci’nin ara sokaklarında suçlu kovalayan polisler kadar , batılı izleyici için bünyeye gideri olan oryantalist lezzetler barındırdığı ortada ! 
  Elbette filmin kozu yine dinamik ve pürüzsüz aksiyon sekansları !   Ekip bu konuda , tıpkı kendilerinden beklendiği gibi en iyi bildikleri işi yapıyorlar . Washington’un 40 küsür yıllık kariyerinin tek devam filmi olan Adalet 2 ; ana karakterinin ikonikleşmesi adına da önemli bir adım atıyor .
İçerik konusundaki eksiklikler , karakterleri benimsemeye yine engel olmamış .
Nihayetinde film , sıcakların düştüğü ve sinema salonlarının yeniden hararetlenmeye başladığı bir dönemde , aksiyonsever kitleyi her şekilde memnun etmeyi başaracaktır ona şüphe yok . 
  Muhtemel devam filmleri için bütün koşullara sahip olan Adalet 2 , bundan sonra da girintili çıkıntılı bir şekilde seriye dönüşebilir .
Bu süreçte ekipten çok radikal değişimler beklemememiz gerektiğinin de altı kalın kalın çizilmiş .
Bize düşen , arkamıza yaslanıp , aksiyonun tadını çıkartmak !
İyi seyirler !
