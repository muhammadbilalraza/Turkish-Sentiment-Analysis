Dönüş ( The Return ) filminden beri her yaptığı işi merakla takip ettiğimiz Rus sinemacı Andrey Zvyagintsev , geçtiğimiz yıl Cannes Film Festivali’nde Jüri Özel Ödülü kazanmış ve geçtiğimiz günlerde Yabancı Dilde En İyi Film dalında hem BAFTA hem Oscar ödüllerine aday gösterilmiş son filmi Sevgisiz’i ( Nelyubov ) gerçekten mükemmel bir 17-18 dakika ile açıyor .
Kışın eşiğindeki bir Moskova’da , 12 yaşında bir çocuğu takip ediyoruz .
Ebeveynleri boşanma sürecinde olan Alyosha , annesi Zhenya’yla birlikte bir toplu konuttaki evlerinde yaşıyor .
Babası Boris en fazla arada sırada eve uğruyor ve uğradığında da karı koca şiddetli bir şekilde kavga ediyorlar .
Hesapta olmayan bir hamilelik sonucu erken yaşta evlenmiş ama birbirlerini sevememiş bir çift bu .
Yaptıkları çocuğu , evliliklerini , bütün bu süreci bir hata olarak gördükleri belli .
Özellikle Zhenya bunu açıkça dile getirmekten de çekinmiyor .
Ve sanki kendi hatalarının bütün acısını oğlundan çıkartıyor . 
 
Alyosha için o evde yaşamanın nasıl kahredici bir deneyim olduğunu izliyoruz bu giriş bloğunda .
Kafasını instagram’ndan kaldırmayan , ona sürekli kötü davranan bir annesi var .
Daha ileride Zhenya’nın , oğluna her baktığında sadece ne büyük bir hata yaptığını gördüğünü ve bunun midesini bulandırdığını söylediğine bile şahit olacağız .
Anne kendi hatalarının hıncını çocuktan çıkartırken , kocası Boris’in çocuğu umursadığına dair bir emare bile yok .
Gece eve gelince oğlunu sormuyor , yatak odasına gidip onu en azından görmekle ilgilenmiyor , onu zerre merak etmiyor .
Tek düşündüğü , çalıştığım şirket boşandığımı öğrenirse , bu benim kariyerimi kötü etkiler mi ?
İnsanların bilgisayarları başında solitaire oynayarak vakit öldürdükleri , ne iş yaptığı belirsiz ama yüzlerce kişinin çalıştığı bir şirkette beyaz yakalı Boris .
Oğlundan çok düşündüğü kariyer sadece bu . 
 
Boris ve Zhenya , oğullarının duyup duymayacağını bile kafaya takmadan , boşandıktan sonra çocuğun kimde kalacağının tartışmasını yapıyorlar bu giriş kısmında .
İkisi de çocuğu istemiyor , diğerinin başına bırakmaya çalışıyor .
Ve duygu sömürüsü olarak görenler de var elbet ama bana sorarsanız filmin en güçlü anında , Zhenya tartışmaya devam etmek için hırsla Boris’in yanına dönerken bir kapıyı sertçe çekip kapattığında , o kapının arkasına saklanmış , kendisi hakkında edilen bütün lafları ağlamaktan katılarak dinleyen küçük Alyosha’yı görüyoruz .
Yürek paralayıcı bir an bu .
İnsanın o çocukla beraber ağlamaktan ciğeri sökülür .
Öyle bir an . 
 
Ertesi sabah , kahvaltıda yine annesinin ters tavırlarına maruz kaldıktan sonra okula gitmek için evden çıkıyor küçük çocuk .
Binanın merdivenlerinden koşarak aşağı inip gözden kaybolduğunda , onu bir daha göremeyeceğimizi hissediyoruz zaten .
Alyosha kadrajdan çıkıyor ve bir daha dönmüyor .
Sonraki yarım saat , yani filmin ikinci bloğu boyunca , Boris ve Zhenya’nın o günü ve geceyi nasıl geçirdiklerini izliyoruz .
Boris şirkette , boşanma durumunun pozisyonunu nasıl etkileyeceğini anlamak için iş arkadaşlarının ağzını arıyor .
İşten sonra , karnı burnunda yeni sevgilisiyle alışverişe çıkıyor .
Birlikte yaşadıkları evlerine gidip seks yapıyorlar .
Zhenya ise önce kişisel bakımıyla ilgileniyor .
Güzellik merkezi gibi bir yerde çalıştığını anlıyoruz .
O da iş çıkışı kendi sevgilisiyle buluşup lüks bir restoranda yemek yiyor .
Lüks şeyleri sevdiğini anlıyoruz , bu kez ona uygun zengin bir koca adayı seçmiş zaten .
Geceyi sevgilisinin modern dairesinde geçiriyor .
Sabaha karşı eve döndüğünde , oğlunun odasına bakmak yine aklının ucundan bile geçmiyor .
Zvyagintsev özellikle uzatıyor bütün bu bloğu .
Olan bitenden daha önemlisi , olmayan çünkü .
Ne Boris ne de Zhenya oğullarının nasıl olduğunu , ne yediğini ne içtiğini , eve dönüp dönmediğini bile kontrol etmiyor .
Ancak ertesi günün ilerleyen saatlerinde , Alyosha’nın iki gündür okula gelmediğine dair bir telefon alınca duruma uyanıyor anne . 
 
Filmin üçüncü ve asıl bloğu da böyle başlıyor zaten .
Küçük çocuğu arama çalışmaları , filmin esas gövdesi .
Polis de en az anne baba kadar umursamaz davranıyor başta .
Nasılsa döner deyip ilgilenmiyorlar bile .
Gönüllülerden oluşan bir arama kurtarma ekibinin olaya dahil olup çalışmalara başlaması gerekiyor .
Zvyagintsev çok mesafeli , çok kontrollü , elbette ne yaptığını gayet iyi bilen bir sinema diliyle bizi bu arama çalışmalarına seyirci kılıyor .
Boris ve Zhenya’nın gitgide vicdan azabıyla kendilerini suçlamaya başlayacakları bir süreç bu .
Fakat gerçekten ders alacaklar mı ?
Gerçekten bir şey değişecek mi ? 
 
Bu yapı içinde ilgi çekici bir sinema malzemesi var kuşkusuz .
Ve bu sadece basit bir aile draması malzemesi de değil .
Zvyagintsev gözümüzden kaçmasına hiç izin vermediği bir şekilde , bu öykü üzerinden bir Rusya alegorisi de yapıyor .
Arama çalışmaları sırasında devasa binalar , yapılar görüyoruz .
Terk edilmiş okullar , dev uydu sistemleri , onlarca katlı binalar .
Görkemli ya da bir zamanlar görkemi de tatmış bir ülkenin artık unutulmuş , köhne , atıl yapıları her biri .
Artık inceliği hepten bir kenara bırakıp sembolizmini doğrudan gözümüze soktuğu , Zhenya’nın göğsünde kocaman harflerle Rusya yazan eşofmanlı son sahnesinde olduğu gibi , şık binalarda oturup koşu bantlarında koşarken aslında sadece yerinde sayan bir toplum . 
 
Şahsen , bu eleştirinin kendisinden ziyade , perdeye taşınma biçiminden rahatsız oldum ben .
Zvyagintsev , Alyosha’nın kaybolduğu andan itibaren , filmin geri kalanı boyunca tek bir nüans , bir incelik göstermiyor .
Ardı ardına çok basmakalıp bir modern insan eleştirisi , klişelerden ibaret bir olay örgüsü izliyoruz .
Kimsenin kafasını akıllı telefonlarından kaldırmadığı bir metro sahnesi mesela , bugün herhalde böyle bir eleştiri getirmek isteyen sinema öğrencilerinin bile ilk yapacağı şeydir .
Akla ilk gelen fikirlerden ibaret sanki bütün film .
Şimdi , bunlar benim şahsi görüşlerim elbette ama filmden bayağı etkilenen çok sayıda insan olduğunu da bildiğimden , acaba bu film seyircileri neden ikiye böldü diye düşünmeden edemiyorum .
Yürütebildiğim tek fikir , acaba bir kısım seyirci için “Çocuğun başına ne geldi ?
Akıbetini öğrenebilecek miyiz ?
Çocuk kurtulacak mı ? ” gibi soruların sağladığı bir tansiyon mu filmi merak uyandırıcı kılıyor ?
Çünkü , bana sorarsanız , Zvyagintsev hiç o duyguya oynamıyor .
İlk andan itibaren , çocuğun akıbetiyle ilgilenmediğini , bu öykü üstünden sadece karakterlerini , Rusya toplumunu ( ve bir de kadınları , ona az sonra geleceğim ) dövüp hırpalamak istediğini belli ediyor . 
 
Gönüllü arama kurtarma ekibini ve öykü boyunca karşılaştığımız çocukları saymazsak , Sevgisiz filminde sempati duyulabilecek karakter bulmak mümkün değil .
Boris’in yeni sevgilisi , evde yalnız olmaktan sıkılıp bu çocuğu daha ne kadar arayacaksın manasında tepkiler verebiliyor .
Bir çocuğun belki de ölmüş olması , onu sevgilisinden ayrı kalmak kadar ilgilendirmiyor .
Alyosha’nın öğretmeni bile çocuğun başına ne geldiğine dair çok ilgili görünmüyor .
Zhenya’nın annesi zaten evlere şenlik , düşman başına bir kadın .
Ben bütün bunları arka arkaya sıralarken , bir şey dikkatinizi çekti mi ?
Hep kadınları sayıyorum . 
 
Evet , Boris de ağır eleştiri oklarından nasibini alıyor ama ondan iyi kötü esirgenmeyen , oyuncu yönetimine bile yansıyan sempati , başta Zhenya olmak üzere filmin tüm kadınlarından net bir şekilde esirgeniyor .
Bunun en görünür olduğu nokta , daha önce bahsettiğim , Zhenya’nın yeni sevgilisiyle yemeğe gittiği lüks restoran sahnesi .
Çünkü bu sahnede , yönetmen ana karakterleri bırakıp enteresan bir şekilde başka karakterlere yöneliyor .
Örneğin , sahnenin başında , alımlı bir genç kadının masasına , muhtemelen erkek arkadaşının yanına dönüşünü izliyoruz .
Fakat yolda bir adam onu durduruyor .
Kim olduğunu görmediğimiz bir adam bu .
Filmde başka tek bir örneği olmayan öznel kamera kullanımı , genç kadının direkt objektife bakarak adamla konuşması , bunun yönetmenin bakışı olduğunu düşündürtüyor hala .
Adam , kadından telefon numarasını istiyor ; kadın da hiç tanımadığı bu adama numarasını verip masasına , erkek arkadaşının yanına öyle dönüyor .
Ne demek şimdi bu ? 
 
Zhenya ve sevgilisi restorandan çıkarken , kamera bu kez başka bir masaya odaklanıyor .
Genç kadınların muhtemelen bir kutlama yaptığı masada , biz bu kadınları topluca selfie çektirirken görüyoruz .
Peki bu neden ?
Zhenya , Boris’in yeni sevgilisi ve onun annesi , restorandaki kadınlar , hep film boyunca selfie çektiren , instagram’da vakit geçiren karakterler .
Gerçekten , arama kurtarma ekibindekiler hariç , olumlu yaklaşılmış tek bir kadın karakteri olmaz mı filmin ?
Bütün bunların toplamından cinsiyetçi , hatta kadın düşmanı bir tavır çıktığını söylemek hiç abartı sayılmaz .  
 
Evet , görüntü yönetimi çok başarılı .
Zvyagintsev işin cilasını hep çok iyi becermiştir zaten .
Filmin ritmi , atmosferi çok tutarlı , hatta güçlü .
Sarsıcı anları da var doğrusu .
Bana sorarsanız , Oscar’ı da kazanacak .
Fakat altını bu kadar kalın çizgilerle çize çize ahlak bekçiliği yapmanın , kadın karakterlerine böylesine nefretle bakmanın ve bütün bunları klişelerin ötesine hiç geçemeden , vitrini ne kadar şık olursa olsun içini hiç zenginleştiremeden anlatmanın bendeki karşılığı iyi sinema değil .
Kimseye görmeyin demem .
Üzerine farklı görüş ve beğeniler olan , ayrıca aldığı ve alacağı ödüllerle yılın önemli filmlerinden biri Sevgisiz .
Ancak kendi adıma , zavallı Alyosha’nın o kapının ardında gözyaşlarına boğulmuş bir halde gizlendiğini fark ettiğimiz o tokat gibi anın ötesinde , ben de bu filme karşı son derece sevgisizim . 
Twitter : aliercivan
