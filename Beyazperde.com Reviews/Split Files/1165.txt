Klasik tatta stop - motion animasyonları sevenler için bu hafta vizyona ilaç tadında , şeker gibi bir film girdi : Kuzular Firarda .
Aslen , filme de imza atan Aardman Animations firmasının Shaun the sheep adlı çizgi serisinin sinema versiyonu olan yapım , başrolüne aldığı kuzucuklarla tam da tatil öncesi küçük seyircilere hitap eden bir keyiflik sunuyor .
Projenin hem senaristliği hem de yönetmen koltuğu  Mark Burton ve Richard Starzak ikilisine ait .
Burton ,  Wallace ve Gromit Yaramaz Tavşana Karşı ( ki kuzu Shaun karakterini ilk gördüğümüz yapım bu ) Madagaskar , Evimde Uzaylı Var ve Sevimli Cüceler Cino ve Jülyet gibi pek çok animasyonun senaristliğinin yanı sıra yapımcı ve yaratıcı kadrolarda görev almış deneyimli bir isim .
Starzak’ın ise ilk önemli işi bu film desek , yanılmış olmayız .
Öte yandan filmin kalburüstü kalitesi şüphesiz ki Peter Lord ve David Sproxton ortaklığından kaynaklanıyor .
Animasyonun mutfağından gelip , bu türde 30 senelik deneyime sahip olan ikili ( Tavuklar Firarda , Fare Şehri , Timmy Time , Hediye Operasyonu , Korsanlar ! ) sevimli kuzucukların maceralarını 85 dakikalık keyifli bir serüvene dönüştürüyor .
Gerek üst düzey tekniği olsun , gerek sıkmayan , tutarlı hikaye kurgusu , gerek güncel hayata dair ama çocuk seyircinin de anlayabileceği düzeyde tutulmuş esprileri ile Kuzular Firarda , yakın dönemde beklentimin üstünde çıkan birkaç filmden biri olmayı başardı .
Yapımın gizli kahramanları olan 3D boyut tasarımcıları , animasyon ve görsel efekt sorumluları , karakter animasyonunda görev alanlar , kısaca ' mutfak ' sağlam bir alkışı hak ediyor .   Tek arzuları çiftlik hayatının sıkıcı rutininde bir güncük tatil yapmak olan kuzuların , bu masum istek karşısında başlarına açılan belaları derli toplu bir hikaye ile anlatan senaryo , hedeflediği kitleye aile olmanın mesajını vermeyi de ihmal etmiyor .
Gerçi artık elinden akıllı telefonu , tableti düşürmeden başka bir boyutta büyüyen kuşağın çocukları sadakat , aile olma , hataları telafi etme gibi insani ilişkilere dair duyguları ne kadar benimseyebilir bilmiyorum ama keyifli senaryonun mesajı en azından açık .
Bununla birlikte , filmin bariz bir hayvan sevgisini de vurguladığını ifade edelim .
85 dakikalık hikayenin ağırlıklı olarak geçtiği şehir bölümünde karşımıza çıkan belediyenin hayvan toplayıcısı her ne kadar kötü karakteri olabildiğince en sert haliyle resmetmiş olsa da , sokak hayvanlarının esarete değil sevgiye muhtaç olduğunu ifade etmesi açısından amaca uygun bir dil kullanılmış .
Dil kullanımı demişken , filmde hayvan sesleri dışında neredeyse hiç ekstra ses / dublaj yok , sayılı yazılı bölümlerin Türkçe okunması görevini ise Yekta Kopan üstleniyor .
Bu da zannımca küçük seyircilerin filmle daha rahat ilişki kurmasını sağlayacaktır .
Anlayamayacakları , kaçıracakları hiçbir replik yok , sıfır küfür / argo ; bu anlamda ebevyenlerin gönül rahatlığı ile seçebileceği bir seçenek .
Ama işin enteresan tarafı çocuğu sinema salonuna gelen anne - babayı da sıkmayacak ölçüde akıcı bir film .
Bu noktada stop - motion tekniğinin karakterlerin sevimliliği ve naifliği ile başarılı bir biçimde örtüştüğüne inanıyorum .
Filmin esprili sahnelerinde sadece minikler değil , ben dahil yetişkin seyircilerin kahkahasına şahit olduğumu eklemeliyim .
Özetle , hafta sonu çocuğunu sinemaya götürmek isteyenler için güvenilir ve keyifli bir alternatif olarak Kuzular Firarda Türkiye çapında sinemalarda .
