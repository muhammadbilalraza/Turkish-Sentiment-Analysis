Belçikalı sinemacı Peter Brosens ve ortağı diyebileceğimiz televizyon yapımcılığı kökenli Jessica Woodworth’un senarist , yapımcı ve yönetmen olarak beraber imza attıkları 3. iş olan Beşinci Mevsim , 16. Uçan Süpürge Kadın Filmleri festivali çerçevesinde izleme şansını elde ettiğimiz yapımlardan biri oldu .
Ne mutlu Ankaralılara ki kıyıda köşede kalmaya çok müsait muhteşem bir yapım , festival seçkisinde yer almış .
Dingin bir anlatım dili olan filmde seyirciyi Belçika kırsalında oldukça sıradan ve küçük bir köy karşılıyor .
Konu edilen ‘beş’ mevsimden ilki olan kış ile ve kışın getirdiği kartpostalvari , büyüleyici görüntülerle açılıyor film .
Fakat orada yaşayan köylüler için kış , seyirciyi büyüleyen güzellikten çok uzakta ; acımasızlığı , zorluğu ve verimsizliği temsil ediyor .
Bunun için de bir an önce çekip gitmesini istiyorlar .
Bahar ve ardından yaz gelsin ki hayvancılık ve çiftçilik ile geçimini sağlayan bu insanlar için de hasat günü , ürün toplama mevsimi gelsin .
Fakat ne yapsalar olmuyor , kışı yolcu edecekleri şenlik ateşi bir türlü yanmak bilmiyor ve köyü çepeçevre saracak felaketler zinciri de başlamış oluyor …
Buraya kadar çerçevesini çizdiğimiz hikaye aslında geçmişe , milattan önceki çağlara değin uzanan bir lanetlenme öyküsü .
Halk muhtemelen tanrıları kızdıracak bir şey yapmıştır ve tüm ekinleri kurutacak bir kuraklıkla cezalandırılmıştır .
Kurtuluşu ise dönüp nerede hata yaptığını bulmak yerine tanrılara sunacak bir kurbanda arar insanoğlu .
İşte Beşinci Mevsim tam da bu yüzden başrol oyuncusu Aurélia Poirier’in de dediği gibi , evrensel ve hatta zamansız bir hikayeye sahip .
Hayatımızda başımıza gelen ‘lanetli’ işlerden dolayı çevremizde hep bir suçlu aramaz mıyız , ya da faturayı kesecek birilerini .
Ya da en masumun başını yakmaz mıyız ?
Tanrının ya da kaderin laneti hep başkaları yüzünden mi vurur insanoğlunu ?
Tüm yerelmiş gibi görünen dokularıyla , film tam da bu " evrensel " soruları soran , aslında insanoğlunun doğasına yöneltilmiş bir namlu gibi .
İçimizdeki ifrite bir tokat gibi .
Avrupa , kentlerinin tüm metropolliğine rağmen , sinemasından tanıdığımız kadarıyla , gerçekten de hayvanları , meraları , tarlalarıyla , 300 yıl öncesinden kalmış gibi görünen mimarisiyle tam kırsalın temsilidir .
Metropolün aksine dingindir , aynı tempo devam eder ve içine alması için sizden ilgi bekler .
Beşinci Mevsim tüm bu özelliklere sahip olmakla birlikte , yukarıda tanımladığımız hikaye çerçevesinde kullandığı müthiş görsellik ve şiirsel anlatım diliyle de seyirciyi içine çeken bir yapım .
Fotoğraf dinginliğine yaklaşan görüntüleri , olay örgüsünün ilerleyişiyle de paralellik izliyor .
Ve seyirciden beklediği ilginin karşılığını fazlasıyla veriyor .
Başrol Alice’i canlandıran Aurélia Poirier oldukça genç bir oyuncu ve ilk uzun metrajlı işi bu film .
Bu kadar simgesel anlatım diline haiz , ağır bir film için oldukça başarılı bir oyunculuk ortaya koyduğunu belirtmek gerek .
Tabii kötürüm oğluyla köy köy gezen Thomas’ı canlandıran Sam Louwyck’in de ‘tüyler ürperten’ performansını atlamamak gerekiyor .
Öte yandan Reha Erdem sinemasına aşina olanlara Beşinci Mevsim’in oldukça tanıdık geleceğini de ekleyelim .
Zira bakir doğada geçen kimi sahneleri , dış seslerden beslenen planları ve insanların iletişim olarak kullandığı hayvan sesleri 2010 tarihli Kosmos filmini yeniden yaşatıyor seyirciye .
Yeri gelmişken kafalarda soru işareti bırakmamak adına filmin bizim sinemamızdan ‘esinlenmediğini’ de ekleyelim , zira festivalde Aurélia Poirier , bu yorumu üçüncü kez duyduklarını ama Kosmos filminden haberdar olmadıklarını belirtti .
Demek ki sinemanın büyüleyici diline giden yol evrensel ve bir .
Sonuç olarak Beşinci Mevsim , bolca Tarkovsky şiirselliği barındıran ve finaliyle sizi koltuğunuza mıhlayacak bir yapım .
Gösterim şansı bulabilir mi bilinmez ama herhangi bir festivalde karşınıza çıkarsa kaçırmamanız gereken cinsten .   http://www.twitter.com/duygukocabay
