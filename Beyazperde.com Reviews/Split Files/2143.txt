Uzayın derinliklerinde turlayarak yeni medeniyetler arayan , bu arada bağlı bulunduğu Federasyon'un kuralları doğrultusunda dengeleri koruma görevi de üstlenen uzay gemisi Atılgan'ın ( Enterprise ) acar mürettebatıyla 1970'lerde TRT aracılığıyla tanıştığımızda tam anlamıyla dibimiz düşmüştü .
Nasıl bir şeydi bu böyle !
Işınlanma başta olmak üzere bu dizide gördüğümüz her şeyden fazlasıyla etkileniyorduk .
Çocukluk çağımızın hayal dünyasının baş kahramanları haline gelmişti Bay Spak , Kaptan Körk , Doktor , Skati , Uhura , Sulu ve diğerleri .
' Adalet ' duygusuyla hareket eden bu kahramanlar , uzayın dengesinin bozulmaması için ölümü bile göze alıyor , kötülere aman vermiyordu .
Sonrasında yapılan sayısız devam dizisindeyse aynı ton nedense yakalanamadı ve üç sezonluk orijinal " Uzay Yolu " nun anıları her daim taze kaldı .
Bu arada , başarının tadını alan yapımcıların bu diziyi sinema filmi haline getirme çabaları da meyvelerini verdi ve 1979'dan başlayarak 10 filmlik bir seri de hayranları tatmin etmeyi başardı , belli oranda da olsa .
Türkiye'nin bu akıma ayak uydurmaması da mümkün değildi tabii .
Bizden bir kahramanın , Turist Ömer'in bu kulvara akmasını sağlayan " Turist Ömer Uzay Yolunda "
1973'te gösterime girdiğinde benzer bir başarıyı yakaladı ve işin parodisini yapmanın keyfini yaşattı sinemaseverlere .
' Meyve veren ağaç ' , bugün de aynı görevi üstlenmeye devam ediyor .
Televizyon dünyasının yıldız isimlerinden , efsaneleşen dizi " Lost " un da yaratıcısı olan J. J. Abrams'ın ikinci sinema filmi yönetmenliğine vesile olan " Star Trek " , orijinal diziye saygıda kusur etmeyen ve oradaki kahramanların çömezlik günlerine el atıp efsaneleşen isimlerin bu noktaya nasıl geldiklerini deşifre etmeye çalışan bir yapım kimliğiyle karşımıza geliyor .
Bu çabasını eğlenceli bir yapıyla da buluşturan ve dizinin mizahî tonlarını iyi kavramış bir senaryo çalışmasının göze çarptığı film , özellikle orijinal dizinin Türkiye gösterimini günü gününe yaşamış bizler gibi hayranları keyifli bir serüvene ortak etmeyi başarıyor .
Kaptan Kirk'ün doğumuyla başlayan filmin hikâyesi , Bay Spock başta olmak üzere mürettebatın diğer üyelerinin de gelişimini mercek altına alıyor ve onların ' efsane ekip ' olarak bir araya gelişlerinin aşamalarını resmediyor .
Delişmen yapısıyla tam bir ' asi ' tiplemesi çizen Kaptan Kirk , mantığın bir numaralı temsilcisi Vulkanlı Bay Spock , hastalıkla ve sağlıkta her daim yanınızda olmasını isteyeceğiniz Doktor McCoy , ışınlama teknolojisini geliştiren mühendis Scotty , güzelliğiyle de dikkat çeken Uhura , acemiliğini iyi niyetiyle kapatan Sulu ya da acil çözümler önerme ustası Chekov gibi kahramanların ' olgunlaşma ' günlerine tanıklık etmek , gerçekten de değeri ölçülemeyecek anları getiriyor peşi sıra .
Bu isimlerin arasına ' akıllı bir senaryo numarası'yla katılan ' yaşlı Bay Spock ' da işin tuzu biberi oluyor filmde .
Bu rolde orijinal dizinin Spock'ı Leonard Nimoy'u görmekse heyecanların en büyüğünü yaşatıyor bizlere .
" Star Trek " ( biz ona hâlâ " Uzay Yolu " demeyi yeğliyoruz ) , sinema teknolojisinin her geçen gün büyüyen gücünden de destek almakta herhangi bir sakınca görmüyor ve zaman zaman bir tür efekt bombardımanı haline geliyor .
Bilimkurgu sinemasının olmazsa olmazı gibi duran efektlerin yoğunluğu , kimi bölümlerde ' duygu'nun zedelenmesine yol açıyor , ama bu durumun bütünü etkilediğini söylemek yanlış olur .
Genel görünümde efektlerin ' olumlu katkı maddesi ' etkisi yaptığını söyleyebiliriz rahatlıkla .
Filmin genç oyuncu kadrosunun doğru seçimler olduğunu ve Leonard Nimoy'u kadroda görmenin heyecan vericiliğini vurguladıktan sonra , diğer rollere seçilen isimlerden özellikle Eric Bana üzerinde durmak gerek diye düşünüyoruz .
Hikâyenin ' kötü adam'ını canlandıran Bana , kendisini tanınmayacak hale getiren makyajın altında usta işi bir oyunculuk gösterisine soyunuyor ve dengeleri her an saptırabilecek bir ' gerilim ' yaratmayı başarıyor .
Öte yandan Bay Spock'ın annesini oynayan Winona Ryder için aynı şeyleri söylemek mümkün değil .
Neden böyle bir seçim yapıldığını anlamak da aynı oranda zor .
Kadronun deneyimli isimlerinden Bruce Greenwood'un kendinden bekleneni verdiği , Ben Cross'un da işini yapmaya çalıştığı " Star Trek " , oyunculuk konusunda da sınıfı geçmeye başarıyor anlayacağınız .
Bir fenomenin her dönemde nasıl beslenebileceği üzerine etkili bir ders aynı zamanda J. J. Abrams'ın filmi .
Dizinin ( ya da dizilerin ) DVD ve televizyon satışlarının artacağı , önceki filmlerin de aynı durumla karşılaşacağı , oyuncak ve hediyeliklerin kapış kapış gideceğiyse şimdiden öngörülebilir .
Kısacası , fenomen olmanın yan etkilerini ardına kadar açacak bir film " Star Trek " .
Mükemmel değilse de ' duygu'yu korumayı başarıyor , ki belki de " Uzay Yolu " hayranları için en önemlisi bu .
