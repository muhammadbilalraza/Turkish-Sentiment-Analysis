Grafik şiddet söz konusu olduğunda zincirlerinden boşalan bir tür sinemasının üzerinde tepinmekteyiz artık .
Atmosferin opaklığının hızla düşmesi yetmemiş gibi , korku sinemasının asıl alıcıları da uzun zaman önce göz ardı edildi sanki .
Evet !
Çocuklar !
En sevdiğimiz , bağımlısı olduğumuz korku filmlerini hangi yaşlarda izlediğimizi hatırlayalım !
Neyse ki , kaliteli korku anlatıları söz konusu olduğunda çocukları ve gençleri de ciddiye alacak bir ekip ;  Korku Hikayeleri gibi bir taşın altına girmeyi başardı !
Korku - gerilim arenasının iddialı yeteneklerinden biri olan André Øvredal'ın kamera arkasına geçtiği Korku Hikayeleri ise , bu kısır süreci renklendirme potansiyeli taşıyan önemli filmlerden biri . 
Korku Hikayeleri , türün meraklılarının gündemine düştüğü ilk andan itibaren neredeyse kontrolden çıkmış bir şevkle bekleniyordu - ki bu merakın abartılı olduğunu söyleyebilmek hiç de kolay değil .
2010 yılında Trol Avı filmiyle adından söz ettiren ve Nordik mitolojiyi , mockumentary stili ile evlendirirken oldukça ironik ve keyifli bir dil tuttumayı başaran Øvredal ; The Authopsy of Jane Doe ile birlikte , arenada uzun süre kalıcılığını sürdüreceğinin de sinyallerini vermişti . 
Yönetmenin filmografisinin dört numaralı uzun metrajlı halkası olan Korku Hikayeleri ise ; sürpriz bir kararla kamera arkasını mesken belleyen Øvredal'ın nev - i şahsına münhasır yetenekleri kadar , kafa ekibinin renkliliği ile de sinefilleri heyecanlandırmayı başarıyor .
Hem yapımcı koltuğuna oturan hem de senaryonun önemli bir kısmına imza eten Guillermo Del Toro'nun varlığı , heyecan kat sayısını artıran en önemli etmenlerden biri .
Ayrıca filmin içeriğine ve görsel estetiğine kadar sinen , Del Toro'nun 90'lı yılların sonunda bıraktığı estetiğe sahip çıkması açısından da kayda değerliğini tartışmaya kapatabiliriz . 
Filmin ilham kazanını kaynatan , Alvin Schwartz'ı üne kavuşturan Scary Stories to Tell in the Dark serisi , öncelikle beyaz cam için makyajlanmıştı .
Ayrıca , özellikle çocukları ve ergenleri çeken serisiye dair Cody Meirick'in yönetmen koltuğuna oturduğu ve geçtiğimiz aylarda görücüye çıkan doyurucu nitelikte bir belgesel de mevcut .
Diğer taraftan , özellikle çocuk kitaplarına yaptığı lezzetli illüstrasyonlarla tanınan , maharetli çizer Stephen Gammell da , aynı isme sahip bir çizim serisine sahip ki ; filme ilham veren yaratıklar da , büyük oranda bu çizimlerden yola çıkılarak oluşturulmuş . 
Aslında Korku Hikayeleri , çarpık bir korku öyküleri seçkisi ve Hagemen Kardeşler , Marcus Dunstan ve Patrick Melton gibi kalabalık bir ekip de Schwartz'ın kitabının , karanlık sayfalarından kopup gelen anlatıları , beyazperdeye taşımak için kalem oynatmış .
Temelde bir grup gencin , kısa öyküler derlemesi kazınmış bir kitabı bulması ve bu kitaptaki olayların kısa süre içerisinde gerçekleşmesi gibisinden ; yakın tarihte hem beyazcamda , hem beyazperdede hem de gençlere yönelik edebi mahsullerde sık sık karşımıza çıkan bir öyküye sahip filmimiz .
Bu bilindik konuyu cazip kılabilmesinin en önemli sebeplerinden biri ise , “bilindik de olsa” mirasa sahip çıkmaya çalışması hiç kuşkusuz . 
68 hareketini de şablona alan film , bir yanıyla şehir söylenceleri etraflı gerilim klişelerini evirirken , diğer yandan da bu söylencelerin eti kemiği olan “mekana sinen lanet” kültünü de ön plana dikiyor .
Kasabanın lanetli şöhretlileri ise , her köşe başına isimlerini sindirmeyi başarmış olan Bellows Ailesi …
Hem barındırdıkları sırlar hem de bu sırları gerçeğe dönüştürecek aparat açısından da “taşra gerilimi” kimyasına dair eksik gedik hiçbir şey bırakmayacak kadar sansasyon zengini bir aile . 
Del Toro , eser miktarda 60’lı yıllardaki hortlak öykülerini , bir kaç tutam da Goosebumps ya da Tales from Crypt gibi kültleri de bir tarafıyla anımsatmayı başaran bir korku öyküleri silsilesi çıkartmış ortaya .
Hatta ilk etapta filmin kamera arkasına da bizzat kendisi geçmek istemiş olsa da şartlar bir türlü istediklerini verememiş . 
Geçtiğimiz yıl Super Bowl’da dönen tanıtımlar sebebiyle büyük bir beklenti yaratan filmin ; bu beklentinin altında kalıp kalmadığı konusunda net bir şey söylemek için biraz erken ama çocukları da sinema salonuna çekecek bir yapımın makyajlanabilmesi için iklimin ne kadar uygun olduğunu tartışmaya gerek yok !
Özellikle Stranger Things gibi yapımların popülaritesi , 80’ler ruh çağırma seansları ile entegre bir yeni alıcı kitlesi yaratmayı başardı .
Yine de Korku Hikayeleri’nin avantajını salt bununla sınırlı tutmak yanlış olur . 
Elbette daha genç bir izleyici kitlesine hitap ediyor olması Korku Hikayeleri’nin kalorisini düşürmüş demek yalan olur .
Tam tersine , her yaştan izleyiciyi avucunun içerisine alabilecek güçte bir atmosfer inşa etmiş Del Toro ve Øvredal ikilisi …
Ne var ki Del Toro söz konusu olduğunda , canavar tasarımlarına da ekstra özenilmiş .
Yukarıda da belirttiğim gibi Gammell’in eşsiz çizimleri , canavar tasarımlarının asıl ilham kaynağı olsa da ; Del Toro’nun kendine has dizaynlarıyla da bol bol karşılaşıyoruz filmde .
Big Toe , Pale Lady , Jangly Man ve özellikle Red Spot gibi dizaynlar , şimdiden kolektif hafızalara kazınmış durumda . 
Sözün özü , bolca Stephen King öykülerindeki “cesaretini bulan ergen” klişesine yer verse de , “ailece izlenecek korku filmi” kültünü , 90’lı yılların ortalarından çekip çıkararak bugüne getirmesi ve ebeveynlerimizden izin alarak televizyon başında tam konsantre beklediğimiz o Cuma gecelerini hatırlatması açısından Korku Hikayeleri özel bir yere sahip olacak orası kesin .
Fakat yarına kalıp kalamayacağını da zaman gösterecek !
