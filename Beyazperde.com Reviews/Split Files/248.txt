İki adam bir yeraltı tuvaletinde uyanırlar .
Genişçe mekanın iki ayrı ucundaki borulara ayak bileklerinden zincirlenmişlerdir .
Oraya nasıl ya da neden geldiklerini bilmemektedirler .
Üstüne üstlük odanın tam ortasında ölü bir adam yatmaktadır .
Kendilerine verilen ipuçlarına göre , biri diğerini akşam saat altıya kadar öldürmezse ikisi de ölecektir .
Biri orta yaşlı bir cerrah , diğeri ise genç bir fotoğrafçı olan bu iki adam , içinde bulundukları durumdan bir çıkış yolu ararken , nasıl bir oyunun içinde olduklarını da çözmeye başlayacaklardır .
Bu gayet ilgi çekici malzeme , düşük bütçeli bir korku filmi olan Testere'nin ( Saw ) çıkış noktası .
Senaryo , Avustralya'da birlikte sinema eğitimi görmüş , aynı zamanda filmin yönetmeni olan James Wan ile iki başrol oyuncusundan Leigh Whannell tarafından yazılmış .
Filmin bir sahnesini kendi olanaklarıyla ve dijital kamerayla çektikten sonra , montajlı halinin bir DVD kopyasıyla birlikte Amerika'da yapımcı arayan ikili , sonunda ufak boyutuna rağmen iddialı bir ilk filmle sinema dünyasına adım atmışlar .
Testere , kurbanlarına hayatın değeriyle ilgili dersler vermeye çalıştığını en azından iddia eden bir seri katille de ilgili aynı zamanda .
Fakat birçok seri katil portesinde olduğu gibi , zekasını ortaya koymaya çalışan kimliği meçhul cani , gösterişçi oyunlarla , akla gelmeyecek cinayet metodları üretiyor .
Tıpkı son kurbanları için sahnelediği oyun gibi , karşımızdaki film de bir oyun aslında .
Seyirciyle oynanan bir oyun .
Seyirciye çeşitli ipuçları veren ve işin içyüzünü tahmin etmesi için onu yönlendiren filmin aslında hiç de düşündürdüğü kadar " tahmin edilebilir " olmadığı ilerleyen dakikalarda ortaya çıkıyor .
Son ana kadar hiçbir şeyin göründüğü gibi olmadığı Testere , seyirciyi istediği gibi yönlendirip istediğini de unutturmayı başaran ve son kertede gerçekten şaşırtıcı bir film .
Dolayısıyla başından sonuna kadar , bir sonraki adımın ne olacağı ve işin nereye varacağına dair bir merak duygusunu sabit tutmayı başarıyor .
Bulmaca çözmekten ya da doğru olsa da olmasa da " Ben anlamıştım ! " demekten her nedense büyük zevk alan seyirci kesimine de iyi bir zihin egzersizi olanağı sunuyor .
Yine de şunu da söylemek gerek ; zorlandığı noktalarda öyküsünü ilerletebilmek için zaman zaman fazla kolaycı çözümlere de başvuran bir film bu .
Ayrıca , özellikle karakterlerini tanımlarken klişelerin içine çok düşüyor .
Başarılı sayılamayacak oyunculuklar da cabası .
Cary Elwes , fiziğine rağmen neden bunca yıldır doğru dürüst bir kariyeri sürdüremediğini hatırlatıyor bir kez daha ; inandırıcılıktan uzak , yapay oyunculuğuyla .
Fakat daha usta bir isim olarak hatırlamak istediğimiz Danny Glover bile , yanlış izi süren dengesiz polis dedektifi rolünde gerçekten gülünç derecede kötü bir performans veriyor .
Filmde sırıtmayan iki oyuncu varsa , biri senarist Whannell , diğersiyse Elwes'in karısı rolünde Monica Potter .
Fakat bunların da özellikle akılda kalıcı performanslar verdiğini söylemek mümkün değil .
Bu da sanırım filmin en önemli zaafını ortaya çıkaran bir başka unsur .
Karşımızda , karakter yaratmak ve oyuncu yönetimine özen göstermek yerine , kurguladığı oyunun yapısıyla ve estetik biçimiyle ilgilenen bir yönetmen var .
Fakat biçim açısından da kimi sırıtan , fazla video klip yönleri bulunduğu ; özellikle Uzakdoğu korku filmlerinde rastlanan ve zihinlere kazınan türde bazı fiziksel imgeler yaratmak konusunda da pek etkin olamadığı düşünülürse , filmi kurtaran esas unsur olarak elimizde sadece sürprizli senaryo kalıyor .
Sonuçta türü içinde kesinlikle önemli bir yer tutmayan , ortalama bir korku filmi olduğuna göre karşımızdaki , şaşırtıcı bir senaryo da vaziyeti kurtarmak için yetersiz sayılmaz doğrusu .
Ne çizdiği seri katil portresi ne de vermeye çalıştığı ahlaki mesajla , sıkça karşılaştırıldığı anlaşılan Yedi ( Seven ) düzeyinde bir iş hiç olmasa da , Testere eğlenceli bir bulmaca ve şaşırtıcı finaliyle akılda kalıcı bir korku filmi yine de .
Kısacası , korku filmi oldukları iddiasıyla önümüze sürülen nice Hollywood zırvasına yeğdir .
