Xavier Dolan hakkında ileri sürülen görüşler , genel hatlarıyla ikiye ayrılır .
Bir kısım sinema seyircisi , Dolan’ın yaşına rağmen çok olgun , mucizevi bir sinema yapma yeteneğiyle donatılmış , amansız ve yaratıcı bir sinemacı olduğunu savunur .
İkinci grup sinema seyircisi ise Dolan’ın sadece yaşı sebebiyle gözde gereğinden fazla büyütüldüğünü , aslında bir balon olduğunu , filmlerinin de bir öncekinin tekrarından fazlası olmadığını düşünür .
Bize kalırsa kariyerinin ilk gününden bu yana seyirciyi kutuplaştıran Dolan , bu fikirlerin ikisine de tam olarak uymuyor .
Artık seri üretime geçen yönetmenin Venedik’ten ödüllerle dönen dördüncü filmi Tom Çiftlikte de bu savımızı aşağı yukarı kanıtlayabilir düzeyde bir film .
Tom Çiftlikte bir yabancılık hikayesi .
Erkek arkadaşının cenazesine katılmak adına kendi varlığına tamamen ters ve yabancı bir mekana yolculuk yapan Tom , burada kendisini pek hoş karşılamayacak olan insanlarla , özellikle de sevgilisinin ağabeyi ile tanışıyor .
Dolan , Michel Marc Bouchard’ın bir tiyatro oyunundan uyarladığı ana metnini tutsaklık duygusu ve beraberinde gelen Stockholm sendromu üzerine bina ediyor .
Kaldıkça kalan , gitmedikçe gidemeyen Tom , aslında hiç ilgilenmediği , sadece ruhundaki boşlukları dolduran bir çiftliğin ve bu çiftliğin muktedirinin kölesi haline geliyor .
Dolan’ın sinemasında inkar etmekten çekineceğimiz iki büyük başarısı var .
Bunların ilki dramatik tarafı daha kuvvetli olan bir hikayeyi gerilim , hatta neredeyse korku türü refleksleriyle mayalaması .
Bu tercih , film çoğu anında sıradanlaşıyor olsa da filmin rengini ve dokusunu değiştiriyor ; bir tür illüzyon yaratıyor .
Türler arasında gezinen ve yeni bir şeyler denemeyi seven Dolan , hem kendini ifade etme biçimindeki değişkenliği sürdürüyor hem de belli başlı seyirci koşullanmalarını ilk elden bertaraf ediyor .
Ancak az önce de bahsettiğimiz gibi bunun bir ‘göz yanılması’ndan hallice olduğunu da eklememiz gerekiyor .
Dolan’ın ikinci başarısı ise yetenekli rejisiyle şaşırtıcı olmasa da başarılı bir görsel dil kurması .
Bu hem Tom Çiftlikte özeline hem de Dolan filmografisi geneline hakim olan bir yönelim .
Tom Çiftlikte de şık görselliğiyle bir hikayeyi sinemalaştırma gerekliliklerini yerine getiriyor .
Ancak bu ‘sinemalaştırma’ sürecinde nedeni ve nasılı dakikadan dakikaya artan hikaye , her zamanki gibi Dolan’ın önündeki en büyük engel .
Kendisine sorsanız büyük bir ihtimalle ‘belirsizlik hissiyatı’ diyerek cevap vereceği bu boşluklar , hem filme özel bir duygu türetmekten , hem de kendinden geriye iz bırakmaktan aciz .
Özellikle filmin atar damarlarından ‘tutsaklık’ mevzusunun bu kadar özensiz ve ikna edicilikten uzak bir şekilde verilmesi , kuşkusuz büyük bir eksiklik .
Dolan’ın ne bazılarının zannettiği kadar olgun ne de diğerlerinin zannettiği kadar toy olduğunu söylemek mümkün .
Farz - ı misal , filmin görsel diline odaklanırsanız olgun olduğundan bahsedebilir ; müzik kullanımına odaklanırsanız toy olduğundan söz edebilirsiniz .
Tom Çiftlikte de Dolan’ın kendi içerisinde yaşadığı çelişkilerden türemiş bir ‘orta halli’likte dolayısıyla . ‘Arthouse’ sıradanlığının zaman zaman katlanılmaz hale gelebildiği de malumunuz .
