Temel İçgüdü 2 ve benzeri filmler , Hollywood üretim tarzının bir tür yan etkisi olma özelliğini taşıyor gibiler .
Kabul etmek gerekir ki Hollywood , büyüleyici yapımlar yaratmakta ne kadar başarılı ise aynı büyüyü yerle bir etmekte de bir o kadar hatta en az o kadar başarılı gözüküyor .
1992 tarihli ilk Temel İçgüdü filmi ; senaryosu için ödenen paradan , setteki tartışmalara , cüretkâr sahnelerinden Michael Douglas'ın özel yaşamındaki şok edici etkilerine kadar birçok tartışmayı beraberinde sürüklemiş , bir tür minimal cinsel - devrime yol açmış eşsiz bir sanat eseriydi .
Bu başarısını ; " femme fatalé " kavramına getirdiği yenilik ve canlılığa , cinsel hazlar konusunda açtığı tartışmalara , kusursuz oyuncu uyumuna , gizemli finaline , açık saçık sahnelerine yani hem sinemasal hem de sinemasal olmayan öğelerine borçluydu .
Karşımızdaki Temel İçgüdü 2 ise , içerik açısından hiçbir söylemi olmayan tabiri caizse sanatsal açıdan kişiliksiz bir filmden öteye gidemiyor .
Bu filmde de ilk filmde olduğu gibi çıplaklık ön planda ama yazarlar ve yönetmen önemli bir ayrıntıyı gözden kaçırmışlar .
İlk film dikkatli bir şekilde izlendiğinde ; " çıplaklık " , " cinsellik " ve " şehvet " kavramlarının , aslında filmi izlemekte olan seyircileri oyunun bir parçası haline getirmek için kullanılmış enstrümanlar olduğu anlaşılır .
Orada Verhoeven , kendi ülkesinde çektiği filmlerden hatırladığımız ve farkına vardığımız yorumlama yeteneğini konuşturmuş ve izleyicileri kadın olsun erkek olsun , ekranda gördüğü ritüelin heveskârı kılmayı başarmıştır .
Filmin finalinde katilin kim olduğunu ortaya çıktığında dahi , Catherine Davis Tramell karakterine karşı duyulan hazda en ufak bir azalma olmaz .
Hatta Nick Curran'a acımazsınız bile çünkü o " mükemmel olan " ı tatmıştır ve daha fazla görecek bir şeyi kalmamıştır .
Çıplaklık ; fantezileri harekete geçirmek , en gizli duyguları açığa vurmak ya da en azından bazı düşünceleri kışkırtmak için kullanılmıştır ; oysa yeni filmde , çıplaklık sadece Sharon Stone'u sömürmek için kullanılmış .
Öylesine zorlama sahneler var ki ; örneğin , jakuzi başındaki yürüme sahnesi , Tramell'in terapi odasında saçını savurduğu sahne , Dr .
Michael Glass ile tanışma sahnesi .
Saymakla bitmez .
İlk filmin dışavurumcu cinsellik anlayışı ve özgürlükçü feminist bakışı gitmiş yerine kadın vücudunu metalaştıran bir tür yozlaşma gelmiş .
Tabii söz konusu olan bir devam filmiyse , hele iyi bir filmin devamı niteliğindeyse ilk filmle kıyaslamamak olmaz .
Senaryo açısından bakıldığında , ilk filmle kurulan organik bağların sadece yeni filmin şaşırtıcı sonu için hizmet etmesi rahatsız edici gözükebilir ama derinlemesine düşünüldüğünde bu seçimin yerinde olduğu görülecektir .
Nihayetinde ; Tramell yazacağı romanlara hikaye yaratma çabasına girmiş hasta bir kadın , hâl böyle olunca da yeni senaryonun başlı başına ayrı bir film olamayacağı gerçeği su yüzüne çıkıyor .
Tramell karakterini tanımış olmanın ( bu durumda önceki filmden ) izleyiciyi yan yatıracağı bir gerçek .
Ayrıca devam filminde " mağdur " un polis yerine psikiyatrist seçilmiş olması da önemli bir adım , böylece Tramell iyi bildiği ayrıntıları , en az kendisi kadar iyi bilen biriyle karşı karşıya geliyor ve adeta egolar çarpışıyor .
Glass'ın Curran'ın saflığını taşımıyor olması hikayeyi daha farklı bir noktaya götürmeyi başarıyor .
Sonuçta , " içgüdü " lere dair bir film söz konusuysa yönetmen seçiminden de bahsetmek gerekir .
Temel İçgüdü 2'yi önce Verhoeven çekecekti olmadı , daha sonra ( benim de kişisel favorim olan ) David Cronenberg çekecekti o da olmadı .
John McTiernan ve Jan de Bont da düşünülen isimler arasındaydı , sonunda iş Michael Caton - Jones'a kaldı .
Sonuç ortada .
Aksiyon filmi konusunda uzmanlaşmak ile , düşünce deformasyonu konusunda uzmanlaşmak çoğu zaman kesişmez .
Temel İçgüdü ; seks , şiddet , şehvet gibi güdüleri temele alması gereken provokatif bir hikaye .
Saatte 180 km hız yapan araba sahnesi çekmekle iş bitmiyor .
Karakterlerdeki derinliğe ulaşmayı , bazı olgular konusunda fikir yürütmeyi gerektiriyor .
Psikanalitik çözümlemelere , olgusal genellemelere ulaşmak hele ki polisiye türü sınırları içerisinde çok zordur .
Michael Caton - Jones bu bakımdan oldukça başarısız hatta öyle ki , düğümü kopartan geriye - dönüş ( flashback ) sahneleri bile acemilikten payını almış .
Temel İçgüdü 2 ; ilk filmin iki önemli özelliğini ( histerik kadın kahraman ve cinsel açlık ) kullanan , aslında bambaşka bir hikaye anlatmaya soyunan ama layıkıyla başaramayan bir film .
Tempoyu arttıran ve durağanlığa tek başına son verebilen müziklerinden daha güzel olan tek yanı ise Sharon Stone'un gözleri .
