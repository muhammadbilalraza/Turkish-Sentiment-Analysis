Tür sineması ucuza çıkan ve seyircide karşılık bulan fikirleri kemiğinden sıyırana dek sömürür .  Testere ( Saw ) serisini hatırlayın .
İlk film müthiş bir tek mekân gerilimi izletiyordu .
Film boyundan ( bütçesinden ) büyük hasılat yaptı ve hızlıca üretilen bir devam filmleri dalgasına yol açtı .  Arınma Gecesi de ( The Purge ) aynı kaderi paylaşan işlerden .
Sağcı , muhafazakâr , kimi zaman da oldukça yobaz fikirlerin cirit attığı korku - gerilim türüne liberal bir bakış açısı getiren , ortalama seyircinin rahatça tüketebileceği ancak sosyolojik okumalar yaptırmaya da müsait bir seri .  

Arınma Gecesi : Sonsuza Dek  ( The Forever Purge ) serinin 5. ve şimdilik son filmi , bu seriye eşlik eden bir de TV dizisi var .
İlk filmden bu yana sadece 8 yıl geçtiğini ve bütçe / hasılat dengesini düşünürsek Hollywood’un yeni altın yumurtlayan tavuğunun bu seri olduğunu iddia edebiliriz .
Filmin yönetmenliğini Everardo Gout üstleniyor .
Bu yönetmenliğini yaptığı ilk uzun metrajlı film .
Parıltı içermeyen yönetmenlik kariyeri bazı dizi bölümlerini yönetmekten ibaret .
Yönetmen ve oyuncu seçimleri , 18 milyon dolarlık mütevazı bütçe şişmesin kaygısıyla yapılmış gibi görünüyor . 

AG : Sonsuza Dek açıkça Trump dönemine acımasız bir liberal eleştiri olarak yorumlanabilir .
ABD’nin ezilen halkları , Meksikalı göçmenler ve Kızılderililer yanlarına Teksaslı bir aileyi de alarak kongre baskınına katılmış gibi duran WASP’lardan kaçıyor .
Film önceki işlerin genel şablonunu takip ediyor , ancak fikri genişletmeyi de ihmal etmiyor .
Arınma Gecesi bir günlük hadise ama ya bu ölümcül oyuna katılanlar oynamaya devam etseydi ve bu ülke çapında kaosa yol açsaydı nasıl olurdu sorusunun cevabını arayan bir macera bu …
Meksika sınırında başlayan film yine oralarda final yapıyor ancak bu kez yeni bir hayat umuduyla kaçanlar sarışın mavi gözlü zengin Amerikalılar ! 

Bu serideki eleştirilerimin temel dayanağı şu ; Arınma Gecesi filmleri sosyolojik ve politik alt metinlerden oluşan bir sosa bulanmış gerilim - aksiyon işleri ancak politik tema güçlendikçe filmlerin vaadi zayıflıyor .
Aslında kimse ABD’nin ırkçı politikalarını sürekli artan bir dozda eleştiren mastürbasyon sineması izlemek istemiyor .
Bu filmler , True Lies , Invasion USA , Red Dawn gibi 80’ler sağcı aksiyon filmlerinin tam karşısında bir yerde ve onlar kadar modası geçmiş duruyor .
Yeni ve güçlü bir sinema diline sahip değiller ve oyunculuklar her devam filminde daha da düşüyor . 
Arınma Gecesi : Sonsuza Dek
AG : Sonsuza Dek’in seyirciye ittirmeye çalıştığı , “Bu Meksika yarın birgün bize lazım olur , başımız sıkışırsa oraya kaçarız , o yüzden oradan gelen göçmenlere eziyet etmeyelim” fikri bir yere kadar çalışabilir ancak bu fikir filmin başından itibaren çiğnedikçe ağızda büyüyen bir sakız dönüşmüş durumda .
Yapımcıların anlamadığı şey ; Arınma Gecesi filmlerini seyredenlerin aslında bu geceyi içten içe arzulayan ve bunu sinemada izleyerek bir tür katarsis yaşamayı sevenler olduğu .
Avın avcıya dönüştüğü filmleri severiz ancak son bölüm bunu hissettiremiyor .
Kahramanlarımızın eli başından itibaren güçlü ve birkaç kayıpla Arınma Gecesi kabusundan kurtulmayı başarıyorlar .
Kolay modda oynanan bir bilgisayar oyunu gibi , hiçbir anında gerilim ya da heyecan yaratamadan başlayıp biten bir film . 

Filmde seriyi yenileyen bir şeyler aramak gerekirse , Arınma Gecesi macerasını Western setine ve gün ışığına taşımanın iyi bir fikir olduğunu söyleyebilirim .
Serinin evrimi bir sonraki maceranın Mad Max dünyasında yaşanacağı hissini uyandırdı ki zaten o evren hiç bitmeyen bir Arınma Gecesi ritüeli gibi … 

Filmdeki aksiyon sekansları zayıf ve ölümlerin çoğu kadraj dışında gerçekleşiyor .
Aksiyon sahneleri kusurlu tasarlanmış bir iş , koca bir tır onu takip eden 5-6 motosikletliyi ezip geçmeyi başaramıyor ve film ölümcül bir hata yaparak bazı karakterlerini bir noktaya kadar getirip orada unutuyor .
Örneğin ;  Sammi Rotibi’nin oynadığı Darius’un başına ne geldi , ailesini kurtarabildi mi ?
Bilmiyoruz çünkü bu karakter filmin ortasında zengin kalkışı yapıp gitti , bir daha da gören olmadı ! 

Arınma Gecesi : Sonsuza Dek , tam bir seyret - unut filmi .
Filmin abartılı politik mesajlarını görmezden gelirseniz daha çok eğlenebilirsiniz ancak bu serinin TV dizisinin herhangi bir bölümünden daha özel bir iş değil .
İyi seyirler … 

Murat Tolga Şen
