Görevimiz Tehlike serisini veya benzerlerini , tıpkı James Bond'larda olduğu gibi , mantık süzgecinden geçirmeden ele almak gerektiğini düşünüyorum .
Apaçık ortada olan ve kendisini gizlemeyi bile düşünmeyen mantık hatalarına ve bu kadar da olmaz dedirten tuhaf gelişmelere dair akıllara gelen / takılan bütün soruların ; filmin görsel ve işitsel bombardımanı altında yok olup gideceği kesin iken yapılması gereken tek şey , arkanıza yaslanıp iki saat hoşça vakit geçirmektir kanımca .
Örneğin ; Görevimiz Tehlike 2'de , iki lüks yarış arabasıyla vals yapan genç çifti izlemek dururken , mantıksal sonuçlara ulaşmak maksadıyla birbiri ardına soru sormanın manası var mıdır ?
Böylesine bir sahneyi tasarlayan zekânın ( bu durumda John Woo ) , insanın sahip olduğu yaratıcı hayalgücünün sınırlarını nereye çektiğini fark etmek dururken , ortadaki mantıksızlığı ispatlamaya çalışmak çabası beyhudedir .
Görevimiz Tehlike 3 için de durum farklı değil .
Film ; hayalgücünün hudutlarını zorlayan sahnelerden mürekkep görsel - işitsel bir terapi gibi .
" Berlin operasyonu " ve akabindeki " helikopter takibi " ile " köprüdeki konvoya saldırı " ; dakikalarca olduğunuz yere mıhlanmanızı sağlayan sapasağlam aksiyon sahneleri .
Görevimiz Tehlike ile bütünleşmiş ve serinin adeta olmazsa olmazı haline gelen " yüz maskesi " aparatının sıkça kullanıldığı sahneler de mevcut .
Vatikan'daki " adam kaçırma " sahnesi bunlardan biri .
Ama filmde yer alan tüm sahneler içinde en çarpıcı olan , Ethan'ın bir gökdelenden diğerine geçtiği sahne .
Görevimiz Tehlike 2'nin açılışında başarıyla kullanılan " yükseklik korkusu " etkisini gölgede bırakacak üç - dört saniye vaat ediyor bu sahne .
Yüzüklerin Efendisi'nde cayır cayır yanan Kral'ın kalenin surlarından atladığı sahneden beri , sinema salonunda düşme hissini bu denli canlı verebilen bir başka örneğe rastlamadım ( King Kong'un uçurumdan yuvarlanışının büyük bir yapaylık içerdiği ortadaydı ) .
Mantıken makul olsa ne olur , olmasa ne olur ?
Ethan'ın çatıdan atlayışı , şimdiden sinema antolojilerine girdi bile .
Brian De Palma'nın Görevimiz Tehlike'sinde izleyiciyi şaşırtan ve taşların yerine oturmasını sağlayan geriye - dönüş ( flashback ) tekniği son filmde de başarıyla kullanılmış .
Çeşitli olayları / ilişkileri hatırlatan geriye - dönüşlere ilaveten , gerilimin ve merakın artmasını sağlayan bir de ileri - atlama / sıçrama ( flash - forward ) mevcut .
Bu sahnenin bir önemi de , Philip Seymour Hoffman'ın canlandırdığı kötü adam Owen Davian'ın ( isim açıkça , bir başka efsaneye saygılarını sunuyor : Damien Omen'e ) ne kadar hasta ruhlu olduğunu gösteriyor olması .
Uçaktaki sahneden ve tehdit konuşmasından itibaren , Davian , saygı duyulan kötü adamlar literatürüne giriyor .
Görevimiz Tehlike 3'te ; Hoffman'ın inandırıcılığıyla baş edebilen tek kişi ise Ethan Hunt'a hayat veren Tom Cruise .
Belki birkaç tanesi hariç , dünyadaki tüm erkeklere kaybettiği bir şeyleri ve kaçırdığı fırsatları hatırlatan kusursuz yüzüyle arz - ı endam eden 45'lik delikanlı , sanki Ethan'ı oynamak için yaratılmış .
150 milyon dolarlık projenin ortaya koyduğu afiş tasarımlarına bakınca , neden son derecede primitif bir seçim yaptıkları sorusu akla gelebilir .
Ama filmin " ilkel " afişini yargılayanlara şunu da sormak gerekir : Hangi afiş tasarımcısı Tom Cruise'dan daha güzel bir şey çizebilir ?
Görevimiz Tehlike 3 ; kesintisiz aksiyona , yüksek tempoya , unutulmaz sahnelere , düzgün oyunculara , şaşırtmacalarla dolu bir senaryoya ev sahipliği yapan iyi bir macera filmi .
" Blockbuster " kökenli olmanın verdiği tüm avantaj ve dezavantajları sırtında taşıyan film , sahnelerinde pozitif bilimlerle tutarlılık aramayan aksiyonseverler için biçilmiş kaftan .
