" Kadınlar anlaşılmak için değil , sevilmek için vardır . "
Mimar Sinan Üniversitesi Sinema - TV Bölümü öğrencisi Roksen Lülü'nün babasıyla birlikte senaryosunu yazıp aynı zamanda başrolünde de oynadığı ve hocası Tunç Başaran tarafından yönetilen Vesaire Vesaire , belli ki Lülü'nün kendi hayatından da izler taşıyor .
İspanyol bir anneden flamenko meraklısı bir genç kızın öyküsü bu .
Filmdeki köpeği bile gerçekten kendisine ait .
Filmin senaryosunda en çok girişte alıntıladığım cümleye takıldım .
Bir genç bayanın senaryosunda , kadını erkeğin arzu objesi olmaya indirgeyen , bu denli aşağılayıcı ve sığ bir cümlenin yer almasına şaşırdım .
Ama projenin ardındaki iki olgun erkekten birine ait olduğunu tahmin ediyorum bu repliğin .
Çok başka bir jenerasyonun kadına bakışını çağrıştırıyor bu laf zaten .
Vesaire Vesaire , genç bir flamenkocu kızla yaşlıca bir yazarın aşk hikayesini anlatıyor .
Aralarında neresinden baksanız 40 yaş fark var .
Kanser olduğunu öğrendikten sonra bir sayfiye yerinde inzivaya çekilen yazar Arda ( o yaş grubu için pek inandırıcı bir isim değil ; sizce de öyle değil mi ? ) , burada tanıştığı kıpır kıpır bir genç kız sayesinde yeniden yaşama sevinciyle doluyor .
" Beylik " tam bu filmi tanımlayacak bir kelime .
Son derece kalıplaşmış , formülleri uygulamaya çalışan ama basmakalıplıktan öteye gidemeyen bir film Vesaire Vesaire .
Elbette kadrajları , ışıkları vs. vs. düzgün .
Kağıt üstünde titizlikle hesaplanmış ve sette de aynı hesaplılıkla çekilmiş , klasik bir Yeşilçam işçiliği .
Kötü olduğu anlamına gelmiyor bu dediğim ama filmin " yaşamadığı " , kartonluktan kurtulamadığı anlamına geliyor .
Aynı şey insanın ağzında doğal durmayan diyaloglar için de geçerli .
Komedi unsuru sağlasın diye yaratılmış çöpçü karakteri gibi hiç gerçeklik kazanmayan yan karakterler için de .
Bütün bunların neden kaynaklandığına dair de bir fikrim var doğrusu .
Vesaire Vesaire , Roksen Lülü'nün okul için çektiği bir kısa filmden yola çıkılarak yapılmış .
Mimar Sinan Üniversitesi'nde yapılan öğrenci filmleri , ağırlıklı olarak Yeşilçam kökenli hocalarımızdan oluşan bir jüri tarafından değerlendirilir .
Zaten bu projeleri gerçekleştirdiğimiz atölyelerde de aynı hocalarla çalışırız .
Sinemada dramatik yapı üzerine çok net ve katı ( yanlış anlaşılmasın , son derece de yerinde ) fikirleri vardır bu hocaların .
Fakat ister istemez öğrenciler şu yola meylederler : bir Duygu Sağıroğlu'nun , bir Memduh Ün'ün beğenip geçer not vereceği türde filmler yapmaya çalışmak .
Bunun gerekçeleri haklıdır .
Film yapmak , kısa bile olsa , çok meşakkatli ve masraflı bir iştir .
Kimse dönem kaybedip fazladan bir film için daha para harcamak istemez .
Dolayısıyla jüriden geçebilecek türde filmler yapmaya çalışılır .
Bizim okulda amaç hiçbir zaman kısa filmci yetiştirmek olmamıştır zaten .
Bu filmler hep uzun metraj alıştırmalarıdır .
Vesaire Vesaire de çok Mimar Sinan formülü bir proje aslında .
Bir yedinci sömestr projesi olarak ideal .
Ancak sinemasal malzemesi uzun metrajlı bir film için biraz demode .
Başka okulların öğrencileri veya kısa film çevreleri tarafından sıkça eleştirilen o tek tip MSÜ STV filmlerinin bir uzantısı sadece .
Tunç Başaran , Yeşilçam ekolünden gelen bir sinemacı olduğu için , bu projeyi kendine uygun görmüş olabilir .
Ama bugün sinema seyircisinin izlemek istediği hikayeler bunlar değil artık .
En azından bu tip bir sinema diliyle , üslupla değil .
Filmin , yaşlı bir adamla genç bir kızın aşkı gibi nazik bir mevzuda , bizi ikna etmeyi denemek yerine baştan itibaren seyircisine bunun doğallığını dayatmaya çalışması da pek tatmin edici değil açıkçası .
Yaş farkına rağmen birlikte olmayı seçen insanlara dair bir analiz , çok daha derinlikli bir film malzemesi olabilirdi ( toplumdan gelmesini bekleyeceğimiz " sübyancı " suçlaması , filmde sadece bir kez , yazarın eski eşi tarafından dillendiriliyor ) .
Ama daha kolay , daha romantik , daha sığ sularda bir film yapmakla yetinmiş Vesaire Vesaire'nin yaratıcıları .
Pembe dizi kıvamında .
Malesef bu haliyle de pek tat vermiyor .
