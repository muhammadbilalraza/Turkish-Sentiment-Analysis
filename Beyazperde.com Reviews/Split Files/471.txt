Filmin adını ilk kez duyduğumda " yüzlerce örneğini izlediğimiz perili ev öykülerinden biri daha " diye düşünmüş yine de fantastiğin en sevdiğim teması olan doğaüstü fenomenler üzerine çekilmiş bu filmi merakla beklemeye başlamıştım .
Korku sineması her şeyden önce yönetmen sinemasıdır .
Kameranın arkasında kendisini Testere ile ispatlamış James Wan olunca merakım daha da artmıştı .
Sonunda Ruhlar Bölgesi'ni izleyeceğimiz vakit geldi , gittik ve gördük .
Gördük ki 80'lere dönmek sadece J. J. Abrams'ın hevesi değilmiş .
James Wan 80'lerin perili ev filmlerinden epey etkilenmiş gibi görünüyor .
Hatta durumu herkesten önce farkedenlerden biri olduğu bile söylenebilir ; Ölüm Emri ile yine bir başka gözde 80'ler teması olan vigilante ( intikam ) filmlerine aşırı şiddet yüklü ve hiç de fena olmayan bir dokunuş yapmıştı .
Konudan bahsetmek çok gerekli olmasa gerek çünkü bu tür filmlerin alttan gelen mesajı bellidir ; evinizin içine giren her türlü kötülüğe karşı birlik olun ve ailenizi koruyun !
Bizim evlerin içinde de genelde bir kayınvalide terörü estiği için bu tür perili ev filmlerini ve sonunda " aile " nin birarada kalmasını ve kötülüklerin defolmasını izlemeyi pek severiz .
James Wan bu iskeletin üzerine inşaa ettiği yeni filminde " perili ev " filmlerine yeni bir soluk getirmeye , klişelerin batağına saplanmış ve neredeyse tüm etkileyiciliğini yitirmiş bu türde yeni bir şeyler söylemeye çalışmış .
Peki başarabilmiş mi ?
Üzgünüm ama hayır !
Üstelik filmi batıran ne senaryo , ne yönetmenlik ne de oyunculuklar .
Öncelikle " Perili ev " filmiymiş gibi başlayıp da perili olanın ev değil içindekiler olduğu fikrini işlemesi orijinal değil ama fena durmamış .
Şimdiye kadar pek elleşilmemiş " Astral seyahat " fenomenine el atması ve bu tür filmlerin çok meraklısı olduğu , her şeyi getirip de dinsel bir metne , koyu katolik bir çağrıya dönüştürmeme hali de gayet iyi geldi .
Evin astral seyahat meraklısı ufaklığı Dalton'u oynayan Ty Simpkins dışında kötü oynayan kimse yok .
E , o zaman ne !
Hemen cevap verelim ; MPAA ( Motion Picture Association of America ) sınıflandırma kriterlerine göre 13 ve üstü , henüz reşit olmamış seyircilerin , ebeveynleri ile birlikte görebileceği manasına gelen ve çoğu filmi olduğundan çok daha tatsız hale sokan ünlü PG13 !
( Son Terminator'ü niye sevmediniz sanıyorsunuz ? ) Sırf daha fazla bilet satmak uğruna filminizi buna uygun çekiyorsanız elinizi çok daraltıyorsunuz demektir .
Bu bir bandonun enstürmansız konser vermesi gibi bir şey !
Kan yok , şiddet yok , küfür yok .
Korku filmine bunları koyup ne yapacaksınız ki zaten !
James Wan'da işte tam bu noktada 80'lerin müthiş korku filmlerinin nasıl başardığını hatırlıyor ; atmosfer .
Film Amityville Horror gibi başlayıp , Changeling gibi devam ediyor ve finalde House ile Poltergeist arası bir kabus eğlencesi sunmaya çalışıyor .
Hatta bebek telsizi sekanslarında İspanyol korkusu La habitación del niño'ya özendiği çok belli .
Ama James Wan , Testere'de gördüğümüz üzere küçük bütçe ile harikalar yaratabilen bir yönetmen olsa da bu sefer işi kıvıramamış .
Bu kadar fazla referanstan beslenmek filmi kafası karışık bir izlence haline getiriyor ve elinde Poltergeist'in bütçesi olmadığı için final epey gariban .
Sonsöz : Korku sinemasında yeni bir şeyler söylemek artık çok mümkün değil .
Klişeleri düzgün kullananları ya da bir şekilde ters klişeye çevirenleri dahi " büyük yönetmen " diye alkışlar hale geldik .
Ruhlar Bölgesi yönetmeninden dolayı umutla beklediğimiz bir filmdi .
Beklentiyi karşılamasa da eğlenceli ve finale kadar ilgiyle izleniyor .
Perili ev filmlerinden hoşlananlar , envai çeşit ruhun sürekli böö ! yaptığı bu filmi tüm hamlığına rağmen sevecektir .
Yine de beklentinizi düşük tutmanızda fayda var . twitter : murattolga / murattolga@gmail.com
