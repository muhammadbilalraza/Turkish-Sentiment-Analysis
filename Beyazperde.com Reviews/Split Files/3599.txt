" Doksanıncı yaşımda , kendime bakire bir yeniyetmeyle çılgınca bir aşk gecesi armağan etmek istedim " diye başlıyor Gabriel García Márquez'in Benim Hüzünlü Orospularım isimli kitabı .
Kitabın sayfalarını birer birer geride bıraktıkça , bu ilk cümledeki şehvet arayışı gibi görünen arzunun temelinde , yaşlılığın pekiştirdiği yalnızlığı doldurmak isteyen sevgi ve şevkat arayışı olduğunu anlıyorsunuz .
Roger Michell'in Venus'ünü izlerken bu hüzünlü romanın başkişisinin içinde yaşattığı dramı düşünmeden edemedim .
Beynimin bir tarafındaysa , Nobokov'un Lolita'sının tutku ve takıntıyla örülmüş satırları sıralanıyordu .
Yaşlı bir adamın kendisinden neredeyse elli yaş küçük genç bir kıza karşı duyduğu aşk ve cinsel çekimin merkezinde dönen bir konusu olan Venus , ilk on beş dakikası içerisinde tüm bu çağrışım yaptırdığı eserlerin arasında kendisine özel bir yer edinebileceği izlemini yaratıyor .
Ama sadece ilk 15 dakika .
İlk dakikalarda kesinlikle ilginç olabilecek bir film ile karşı karşıya olduğunuzu düşünürken filmin eteğindeki tüm taşları bu kadar derinlikten uzak bir şekilde ilk 15 dakikada döktüğünü görmek , çok büyük bir hayalkırıklığı .
Sonrasında da , bir ümit beklediğiniz toparlamayı yapamaması , bu hayalkırıklığının etkisi ile filme karşı mesafenizi bir türlü aşamadan sonunu getirmenize yol açıyor .
Peter O'Toole gibi bir devi kadrosunda bulundurmasının artısı ile başlıyor film .
Yakışıklı , herkes tarafından beğenilen ve aranan bir aktörken hala bazı film ya da dizi projelerinde kendisine uyan yaşlı adam rolleri bulabilen Maurice , ruhundaki açlığın yaşlı bedeni tarafından doyurulamayacağının farkındadır .
O da kendisine , yaşlı bedeninin yaşayışına uyan bir rol seçer .
Yaşlıdır ; bedeni yaşayabilmek için desteğe ihtiyaç duymaktadır .
Her yaşlı insanın yaptığı gibi her gün düzenli bir şekilde ilaçlarını almalı ve artık kalan vaktini , eski arkadaşları ile birlikte sohbet edip eski günleri yad ederek geçirmelidir .
Ne de olsa artık ' son'a gelmiştir .
O yaşa kadar gelmiş bir adamın oturup ölümü beklemekten başka hayattan ne tür bir beklentisi olabilir ( ! ) ?
Ama Maurice için ölüm , henüz gelmeden yatağı hazırlanacak bir misafir değildir .
Nitekim , arkadaşı Ian'ın yirmili yaşlarının başındaki yeğeninin hayatına girivermesi ile ölüm yerine yaşam gelmiştir misafir olmaya .
Buraya kadar herşey gayet yolunda giderken , olaylar birden bire beşer onar basamak atlarcasına bir hızla ilerlemeye başlıyor filmde .
Maurice'in genç kıza duyduğu duygusal ve cinsel yakınlığın temelleri bile daha ortada yokken anlamsız bir yakınlaşmaya şahit oluyoruz .
Model olma sevdası ile dayısının yanına gelmiş , son derece kaba , içkici taşralı bir kız modeli olan bu genç kıza Maurice'in duymuş olduğu yakınlığın nedenini anlatabilecek tek bir sahne bile yokken ortada , öyle bir durum yaratılıyor ki , sanki o anda Maurice'in karşısına kim gelirse gelsin benzer yakınlığı duyacaktır .
Halbuki Maurice'in içinde bulunduğu ruh halinin bu kadar derinliksiz olmadığı , filmin pek çok sahnesinde çizilmektedir .
Kıza karşı gösterdiği yakınlığın sadece cinsellik temelli olduğunu farzetsek bile Maurice'in bu arzularının izlerini yakalayamadan ilk dokunuşa şahit oluyoruz .
Bu anlamda , filmde anlatılmak istenen durumun , haksız bir sığlığa mahkum edildiğini düşünüyorum .
Birine , hayatını özetlemesini istediğinizi söyleseniz ve size sadece " doğdum , büyüdüm ve öldüm " gibi bir cümle kursa , nasıl o insanın hayatına dair derinliklerin hiçbirini keşfedemezseniz , Venus'te kendisini benzer bir keşiften mahrum bırakıyor .
Öyle ki , Yunan Mitolojisi'ndeki aşk tanrıçası Afrodit'in Roma Mitolojisi'ndeki Latince karşılığı olan Venüs isminin bile Maurice tarafından hangi nedenden dolayı kıza uygun görüldüğünü de anlamak mümkün değil .
Güzelliği mi , erotizmi mi , gençliği mi , yoksa asiliği mi ?
Filmin etkileyiciliğinden çok şey götüren bu eksisine rağmen Peter O'Toole'ün muhteşem bir performans sergilediği bir filmi nereye kadar eleştirebilirsiniz ki !
Rolü olan sahnelerde kendisinden başka bir oyuncuyu izleyemez halde , sadece ona kitleniyorsunuz .
Filmi yavanlaştıran senaryodaki boşlukları , sadece kendi varlığıyla doldurup filmi olduğundan çok daha yüksek bir noktaya çıkarıyor .
Anlatımdaki eksikler nedeni ile vasatın ötesine geçmesi mümkün olmayan bir filmin , kadrosunda böylesi bir oyuncuyu barındırması ile ilgiyi hak edebilecek bir noktaya gelmesi , ancak bu kadar olur herhalde .
Bu da , yönetmen Roger Michell'in en büyük şansı olsa gerek .
Oyuncunun bu performansının Oscar'la taçlandırılmamış olmasının bir haksızlık olduğunu düşünenler var .
Haksızlık kısmını bilemeyeceğim , zira İskoçya'nın Son Kralı'nda Forest Whitaker'ın da çok başarılı bir oyunculuk sergilediğini düşünüyorum ama şu bir gerçek ki , Peter O'Toole'un başarısında , muhteşem oyunculuğunun ötesinde bambaşka bir karizma da gizli .
Film , kendi içinde yaşlılığın ezikliklerini sunarken Peter O'Toole'ün bizzat kendisi , yıllarla zenginleşmiş bir hazine gibi .
Bir oyuncu böylesi bir noktaya eriştikten sonra Oscar olsun olmasın , ne farkeder ?
Belki sadece hazinenin içinde ufacık bir değerli taş .
