Dreamworks Animation sunar , Canavarlar Yaratıklara Karşı ( CYK ) .
Aslında Canavarlar Uzaylılara Karşı diye çevrilmiş olması gereken filmin başkarakteri Susan , tip olarak yakın bir zaman önce vizyonda olan Walt Disney'in animasyon filmi Bolt'taki küçük kızı hatırlatıyor .
Saçları , mimikleri , hareketleri gerçekten çok çok benziyor bu iki kızın .
Sanki Bolt'un sahibi olan kız biraz büyümüş , Susan olmuş .
Belki animasyon çizimlerinde ve o çizimlerin hareketli film haline getirilmesinde ister istemez oluşan bazı benzerlikler vardır , bundan emin olamadığım için konuyu uzatmıyorum .
Animasyon film CYK , ilk önce , evlenmek üzere olan bir kız , onun nişanlısı , ailesi , yaşadığı yer , kurduğu hayaller etrafında şekillenince merak etmeden duramıyor insan , canavarlar , yaratıklar , nasıl olacak da dahil olacak bu filme ?
Ama film bu soruyu cevaplandırmakta çok da gecikmiyor aslında , hakkını yemeyelim , düğün günü esas kızımızın başına gelenler , sonrasında Susan'ın bir canavar haline gelmesi , hükümet tarafından canavar haline gelen diğer üç karakterle Susan'ı bir hapishaneye kapatılması , bu iyi niyetli dört canavarın , bir süre sonra California'yı işgal eden uzaylılara karşı savaşmaları için gene hükümet tarafından serbest bırakılmaları .
Film bir anda hareketleniyor .
Hareketlenmekle kalmıyor , espriler ardı ardına geliyor .
Uzun süredir izlediğim en esprili animasyon olduğunu söyleyebilirim .
Boltu çok sevmiştim , özellikle de senaryo açısından Truman Show'a olan benzerliği , bu şekilde de aslında ciddi bir konuyu ele alıyor oluşu , karakterlerin sevimliliğiyle de yüzümüzü güldürmesinden dolayı .
CYK'de ise gene hem ciddi , çok ciddi bir konu var , hem de espriler gerçekten çok başarılı .
Filmin komedi kısmı , sadece karakterlerin sevimliliğinin üzerine oturtulmamış , gerçekten senaryo , belirli bir espri anlayışının üzerinde .
Ciddi , hem de çok ciddi bir konuyu ele alışı derken kastettiğim ise , bu uzaylı meselesi .
Amerikalıların , uzaylılarla ilgili olan paranoyalarını gerçekten çok güzel tiye almış , alırken de bir Amerikan Başkanı yaratmış ki , gerçekten hareketlerini izlemeye , yaptığı gafları dinlemeye değer .
Filmin bir karesinde televizyonda şöyle manidar bir cümle geçiyor : Ufoların indiği görülen tek ülke : ABD .
Diğer akılda kalıcı manidar espriler ise şöyle , uzaylıların şehri istilası sonrası toplanan devlet büyükleri , şöyle çözümler bulurlar :
- Bu konuda en iyi bilimsel düşünceleri almalıyız , Hindistan'ı telefona bağlayın !
- Amerika'yı başka bir gezegene taşıyalım !
- Uzaylılara yeşil kart verelim ve Amerikalı olmanın gururunu yaşatalım !
- Ben böyle zamanlarda kendime şunu soruyorum : Oprah bu durumda ne yapardı ?
Amerika eleştirilerinin yanısıra , filmde altmetin olarak Susan'ın bir canavara döndüğünde aslında içindeki gücü keşfetmesi ve kendini tanıması , bir işe gücünü ve isteğini verdiğinde sonuna kadar gidebildiğini farkedişi de güzel işlenmiş .
Animasyon harikası çizimlerin insanda yarattığı keyif ise bu tarz filmlerin çoğunda yaşadığımız ortak bir duygu ama bu filmde , California'da yer alan Golden Gate köprüsünün , San Francisco Limanı'nın da yer alması , filme ekstra bir keyif , inanılmaz bir gerçeklik katmış .
Karakterler karikatür olsa da çevredeki detaylar kesinlikle çok " gerçek " düşünülmüş .
" Monsters vs. Aliens " , DreamWorks'ün tümüyle 3 boyutlu olarak geliştirilen ilk InTru3D filmi .
Shrek , Madagaskar , Kung Fu Panda gibi animasyon filmlerle başarıyı yakalayan Dreamworks Animation , CYK ile çıtayı yükseltiyor .
Hem çocuklar , hem büyükler keyifle seyredecek , çocuklar karakterlerin sevimliliğiyle , renklilikleriyle eğlenirken , büyükler esprilerin , manidar dokunmaların tadını çıkaracaklar .
