Hintli şair Tagore " Her yeni doğan çocuk , Tanrı'nın bu dünyadan umudunu kesmediğini gösterir " demiş .
Alfonso Cuarón'un yeni filmi Son Umut ( Children of Men ) , on dokuz yıldır hiçbir bebeğin doğmadığı , 2027 yılının dünyasında geçiyor .
İnsanlığın neslinin tükenmeye yüz tuttuğu , anarşi ve kaosun hâkim olduğu bir distopya .
Böyle bir dünyada , umudunu çoktan yitirmiş eski aktivist Theodore Faron ( Clive Owen ) , hamile kalmış göçmen bir siyah kadını korumak için bir yolculuğa çıkıyor .
90'ların ortalarından bu yana Hollywood için de çalışan Cuarón , özellikle Harry Potter serisinin üçüncü filmi Azkaban Tutsağı ile büyük övgüler almış ; kendi ülkesinde gerçekleştirdiği Y Tu Mamá También ile bir Oscar adaylığına kadar uzanmıştı .
Meksika sinemasının diğer yıldızı Inarritu'ya kıyasla daha mütevazı ve usta olan yönetmen , bugün büyük yapımların da gönül rahatlığıyla eline teslim edilebildiği bir isim .
Son Umut da , böyle büyük bir proje .
İnsan soyunu sürdürmek için çalışmalar yapılan " Yarın " adlı gemiye ulaşmak amacıyla gerçekleştirilen yolculuğun filmi , tür olarak kendi kendimizi nasıl yok ettiğimizin bir resmini çiziyor .
İzlemesinin kolay olduğunu iddia etmeyeceğim .
Oldukça yıpratıcı , yorucu bir film hatta .
Ama bu yıl izleyebileceğiniz en etkileyici işlerden biri olduğunu temin ederim .
Aslında sosyal ve politik temaları üzerine , eleştirinin ötesinde büyük yargılarda bulunan bir film değil Son Umut .
Kader ve şans üzerine daha fazla kafa yoruyor .
Yaşamlarımızda bu iki tezatın aslında birbirlerini tamamladığı fikrinden yola çıkıyor .
Bunun yanında , çok alıştığımız türde sahneleri hiç alışmadığımız şekillerde çekmek gibi beceriler gösteriyor .
Bir arabayla kaçış sahnesini , son derece sakin bir şekilde , Clive Owen çoraplarıyla aracı çamurun içinde iterken arkasından koşan bir grup insanın beceriksizce debelenmeleri olarak perdeye yansıtmak , sadece eğlenceli değil , aynı zamanda böylesi bir büyük yapım için cesurca da bir deneme .
Kısa rollerinde Julianne Moore , Michael Caine ve Peter Mullan gibi aktörlerin de sağlamlaştırdığı filmde , Owen sinema yıldızı olarak potansiyelini mükemmel bir şekilde ispatlıyor .
Gerek tarihsel detayları kullanışı gerekse yapım tasarımıyla son derece detaylı bir dünya yaratan Son Umut , başarılı müzik seçkisi ve alanında giderek usta statüsüne yerleşen Emmanuel Lubezki'nin cesur görüntü yönetimiyle de gücüne güç katıyor .
Özellikle kamera kullanımında zaman zaman gerçek bir savaşta kullanılan aktüel çekimleri hatırlatan Son Umut , fantastik çıkış noktasına rağmen ayakları yere sağlam basan , gerçekçi bir bilim kurgu .
İnsanların artık üreyemiyor olması metaforu üzerinden bir gelecek tahayyülü kurarken günümüze dair ' Tükeniyoruz'un ötesinde bir şey söylediğini iddia etmek zor ama yine de son derece sarsıcı bir sinemasal deneyim sunuyor .
