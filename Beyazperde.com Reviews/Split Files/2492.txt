Türkiye'de de çok satmış Jean Christophe Grang romanı Kurtlar İmparatorluğu'nun ( L'Empire Des Loups ) bizzat yazarı tarafından senaryolaştırılmış sinema uyarlaması , hafıza üzerine odaklı bir seri katil hikayesi olarak başlayıp , ucu Kapadokya'ya kadar uzanan bir mafya filmi olarak biten bir Fransız yapımı .
Ejderin Öpücüğü ( Kiss Of The Dragon ) adlı dövüş sanatları merkezli aksiyon filmiyle sinemaya geçmiş olan yönetmen Chris Nahon da bu ikinci filminde bir biçimci olarak marifetlerini sergiliyor .
Hafıza problemi yaşayan genç bir kadın , ardı ardına hunharca öldürülen kaçak ve kadın Türk işçiler , bu cinayetleri aydınlatmak için sicili son derece kirli eski bir polisle işbirliği yapan genç ve idealist bir dedektif .
Yollar kesişip öyküler çözüldükçe , karşımıza ülkücü Türk mafyası tarafından yetiştirilip Fransa'ya gönderilen profesyonel teröristlere dair bir film çıkıyor .
Roman Türkiye'de tuttuğuna göre , filmin de iyi iş yapacağını düşünmemek için hiçbir sebep yok .
Ama bunca satılmış roman hakkında ne düşünüyor acaba Türk insanı ?
İşin iki yüzü var .
Aşırı milliyetçi kesimlerin bu filmden veya romandan memnun olmaları için , gerçekten Kurtlar Vadisi sendromunun ötesini göremeyecek kadar sığ olmaları gerek .
Çünkü filmde kendilerine alenen küfrediliyor .
Ha , diyelim ki kimimiz de tam olarak bundan hoşlanıyoruz aslında .
Ama o zaman da işin diğer yüzünü kaçırmış oluruz .
Kurtlar İmparatorluğu , finalinde nezaketen ve zoraki bir diyalogla Ankara'yı tüm olan bitenin dışında tutmaya çalışsa da , Türkiye'yi bir terörist yatağı ve Türk insanını da potansiyel terörist olarak sunan bir yapım .
İçinde olumlu yansıtılmış hiçbir Türk karaktere rastlamak mümkün değil ( finaldeki harekat timi güruhu dışında ) .
Geceyarısı Ekspresi ( Midnight Express ) paranoyasıyla yaklaşıyor değilim filme tabii .
Ama Türkiye'ye karşı tek taraflı bir yaklaşım olduğu kesin .
Türkiye , mekan olarak çok güzel resmedilmiş olabilir .
Öyle ki ana karakter Kapadokya'yı ilk gördüğünde , öykü falan unutulup bir süre turist gibi hayranlıkla manzara izleniyor .
Ama tüm köy halkı eli silahlı teröristler olarak çıkagelince , büyü yeniden bozuluyor .
Bir detay olarak , filmin Türkiye çekimlerinde görev almış teknik ekibin isimlerinin son jenerikte yer almaması da ayrı bir kabalık , kanaatimce .
Birçok Türk karakterin yer aldığı bu filmin tek Türk oyuncusunun , finaldeki harekat timinin şefi rolünde çok kısa bir süre gözüken Emre Kınay olması da dikkat çekici .
Kimi roller için pekala Türk oyuncular seçilebilirmiş ama bunun yerine kısmen gerçekten Türkçe oynayan ama kısmen de Fransızca oyunları üzerine Türkçe dublaj yapılmış Fransız oyuncular yer alıyor .
Bu cümle kafanızı mı karıştırdı ?
Aynı şeyi filmin özellikle final sekansında da yaşamanız olası .
Final sekansındaki dil unsuru , biz Türk seyirciler için adeta bir yabancılaştırma efektine dönüşüyor .
İşin bize dair kısımlarını kenara bırakacak olursak , filmin bir biçim gösterisi olduğunu belirtmek gerek .
Nahon'un stilinin çok özgün veya karakterli olduğunu söylemek mümkün değil .
Maharetli bir görüntü yönetmeni ve titiz bir post prodüksiyon süreciyle , en kabak çekimlerden bile ne harikalar çıkartılıyor artık .
Buna rağmen , ağırlıklı olarak uzun odaklı objektiflerin kullanımı , filmin az ışıklı ve grenli dokusu filme tutarlı ve etkili bir atmosfer sağlıyor .
Bu da elindeki teknik malzemeye hakim olduğu belli olan yönetmenin başarısı .
Şüphesiz , gerek biçim , gerekse içerik açısından , Yedi ( Seven ) ve Kuzuların Sessizliği ( The Silence Of The Lambs ) gibi seri katil filmlerine öykünüldüğü gerçeği kendini belli ediyor .
Film , bir aksiyon filmine dönüşene dek , bu iki filmin izinde bir seri katil öyküsü olarak seyrediyor .
Ama bu alt tür içinde alışık olmadığımız ölçüde görsel şiddet imgelerine yer verme hatasını da yapıyor .
Sürekli parçalanmış cesetler , düş sahneleri aracılığıyla senaryodaki işlevi muamma çürümüş insan bedenleri göstererek seyircinin midesini kaldırmak kolay .
Halbuki filmin öykündüğü başyapıtlar , biraz da bu tür vahşet imgelerini göstermeyip seyircinin tahayyülüne bıraktıkları için güçlüdürler .
Tekrar ( ve belki taklit ) hissi veren dokusu , görüntü ve mekan çalışmasına rağmen , kimi çok etkili anların yakalandığını da belirtmek gerek .
Anna'nın ( şaşırtıcı derecede Carrie - Anne Moss'a benzeyen ve çok temiz bir performans veren aktris Arly Jover'dan da bahsetmiş olalım bu arada ) banyoda durumunun farkına varıp kaçmaya kalktığı sahne ve mezarlıktaki merdiven sahnesi özellikle akılda kalıcı sinemasal etkiler yaratıyorlar .
Fakat senaryodaki kimi boşluklar , bu etkiyi zedeleyebiliyor .
Yine Anna'nın etkileyici kaçma sahnesi bunların başında geliyor .
Çok şık ve film içinde güçlü bir dönüm noktası bu sekans .
Ama kadının onca profesyonel adamın arasından kaçabilmesini inandırıcı kılmaya yetmiyor bu şıklık .
Anna'nın her gün çalıştığı çikolatacıya gelen adam , mantıklı bir açıklama getirilmeye bile tenezzül edilmemiş bu tesadüf aracılığıyla bize tanıtılıyor .
Hatta öykünün bu detayına açıklama getirmek sonradan resmen unutuluyor .
Senaryonun boşlukları kadar , öykünün gelişiminin yavaşlığı da dikkat çekici .
Film boyunca o kadar çok olay yaşanıyor ve bu olay örgüsü belli bir noktaya kadar öyle ağır bir tempoyla açılıyor ki , sıkılmak işten bile değil .
Koca bir romanı iki saatlik bir filme sığdırmak elbette zor iş .
Ama yine de özellikle giriş kısımlarında birçok bilginin diyaloglar aracılığıyla bize verilmesi , dikkat çeken bir kolaya kaçma metodu .
Neticede , kendi karakterini pek bulamamış ama etkileyici anları bulunan şık bir aksiyon - gerilim filmi Kurtların İmparatorluğu .
Ama Türk seyircisi olarak terörist konumuna oturtulmayı nasıl sindiririz ya da buna nasıl tepki veririz , bu ayrı konu .
Sözde batı sineması için yeni bir kötülük madenine mi dönüşüyoruz acaba ?
Geçtiğimiz aylarda 24 adlı TV dizisinin yeni sezonunda bir Türk ailenin terörist olarak sunulması üzerine koparılan yaygaraları unutmayın .
Bakalım bu filme nasıl tepkiler gelecek ?
Yoksa işin içine son trend kurtlar girince her şey değişiyor mu ?
