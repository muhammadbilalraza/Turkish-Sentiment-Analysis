Büyük bir hata yaptım ve " Mutant Günlükleri " ni izlemeden bir gün önce Baz Luhrman'ın yeni filmi " Avustralya " yı seyrettim .
Aynı anda hem gülüp , hem ağlayıp , hem de heyecandan ne yapacağımı şaşırdığım görkemli bir duygu yoğunluğu içinde izlediğim " Avustralya , " son yıllarda başıma gelen en güzel filmdi belki de ; bu nedenle de sinemadan çıkıp , gündelik hayatıma devam ederken bile etkisi üzerimden bir an olsun kaybolmadı .
Ancak " Avustralya , " beni her daim o renkli , şatafatlı dünyasının içine çekerken " Mutant Günlükleri " ni hiç izlememeliydim belki de .
Çünkü Baz Luhrman'dan aldığım sinema dersinden sonra " Mutant Günlükleri " nin hızlı çekimde ilerleyen , derinliksiz hikayesi ve kopuk anlatımı film süresince beni bir hayli rahatsız etti .
Fakat her şeye rağmen " Avustralya " nın üzerimde bıraktığı etkinin bilinciyle bütün duygularımı bir kenara bırakıp , izlemekte olduğum filme iyimser yaklaşmaya gayret ettim .
Bu hoşgörülü bakış açısını korumaya devam ettiğimde " Mutant Günlükleri " ni seyredilebilir kılan en önemli özelliğin hemen hemen her karesinde " Günah Şehri " ni hatırlatan çizgi romanvari görselliği olduğunu fark ettim .
Bilgisayar oyunu estetiğini çizgi roman estetiği ile aynı çerçeveye yerleştirmemize olanak tanıyan bu görsellik , hiç şüphesiz ki filmin en fazla emek harcanan ve kafa yorulan yönü .
Bütün bu çabalar sayesinde değişik fonksiyonlara kavuşan bol efektli görsel atmosferin filmin geçtiği mekanlara buğulu bir atmosfer kazandırdığı ve hikayenin distopik yanını başarıyla beslediği de ortada .
Gotik ışık oyunları ve endüstriyel figürlerle donatılan mekanların izleyenler üzerinde bıraktığı etki de bir o kadar kuvvetli .
Bununla birlikte , iki boyutlu ve derinliksiz bir anlatıma olanak tanıyan bu görsel sunumun , filmin şablon karakterlerinden yayılan bayağılığı işlevsel kıldığını iddia etmek bile mümkün .
Gelgelelim , filmin senaryosuna .
Her ne kadar konusuna ve türüne yakışan hareketli ve sürükleyici bir savaş ortamında açılsa da " Mutant Günlükleri " nin aynı atmosferi ilerleyen dakikalarda koruduğunu söylemek zor .
Karakterlerini dünyanın kaderini değiştirecek bir göreve yollamadan önce sağlam bir zemin hazırlamayan film , seyredenleri ne karakterlerin kişisel özellikleri ne de içinde bulundukları savaşın boyutları hakkında ciddi bir şekilde bilgilendiriyor .
Sözel olarak ifade edilen birkaç üstünkörü uyarı ve ciddiye alınması güç nasihatlerle temellendirilen mutanlar ve insanlar arasındaki savaş , ne yazık ki kısa sürede izleyenler için ne idüğü belirsiz bir mücadeleye dönüşüyor .
Öte yandan , " Mutant Günlükleri " gibi gülünç derecede şablon karakterlerle , vahşi yaratıklarla ve kanın gövdeyi götürdüğü kaotik bir ortamla süslenen b - movie tarzındaki bir filmde kuralına göre hazırlanmış , sürükleyici bir senaryoya da fazla ihtiyaç duyulmuyor aslında .
Esas amaç izleyenlere kanlı ve aksiyon dolu bir savaş ortamı sunmak olduğunda , illa felsefi bir altyapı oluşturulması da gerekmiyor .
Böylelikle " Mutant Günlükleri " nin senaryo açıkları ve üstünkörü gidişatı bir nevi affedilebilir hale geliyor belki de .
Ancak yönetmen Simon Hunter seyredenleri , ümit ettikleri aksiyon ortamından da mahrum ettiğinde filmin elle tutulur yanı kalmıyor .
" Mutant Günlükleri , " süresi boyunca izleyenlere karizmatik kılıç harekeleriyle süslenmiş kanlı canlı dövüş sahneleri vaat etse de , bu vaadini hiçbir zaman gerçekleştirmiyor .
Yüzyıllar önce uzaylılar tarafından dünyaya yerleştirilmiş , insanları mutanta dönüştüren bir makineyi yok etmek için ' tehlikeli ' bir yolculuğa çıkan karakterler , gidişat boyunca kısa süreli üç aksiyon sahnesinin haricinde sadece manasızca gevezelik edip , yürüyorlar .
Ne " Hellboy " un yıldızı Ron Perlman , ne de aksiyon filmlerinin vazgeçilmez isimi Thomas Jane , bu tutuk ortamı hareketlendiremiyor .
Ortaya konan az sayıdaki aksiyon sahnesinin de beklenen başarıyı gösterememesi ise işleri iyice can sıkıcı hale getiriyor ve filmden ümidi kesmemek imkansız hale geliyor .
Anlayacağınız ne tam anlamıyla b - movie kültürüne hizmet edebilen ne de hikaye anlatma sanatının hakkından gelerek doğru düzgün bir anlatım tutturabilen " Mutant Günlükleri " ni izlemek hali hazırda vizyonda " Avustralya " gibi ' hakiki ' filmler varken sadece bir hata olabilir .
Bana kalırsa vaktinizi " Mutant Günlükleri " ni seyrederek geçirmektense , bilgisayar oyununu oynamayı tercih edin .
Böylelikle Simon Hunter'ın üstünkörü anlatımına mahkum olacağınıza , gidişat içerisinde aktif bir rol oynarsınız ve kendi eğlencenizi kendiniz yaratırsınız .
1 dakikanız da yanınıza kar kalır .
