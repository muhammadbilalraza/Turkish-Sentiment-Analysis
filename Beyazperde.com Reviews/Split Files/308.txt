Bu yazının amacı G. O. R. A. filmi hakkında bir yargıda bulunmak değil ; sadece bir değerlendirme yapmak .
Zaten herhangi birimizin söz konusu film hakkında yazdıklarının , filmin seyirci sayısı üzerinde kayda değer ölçüde olumlu ya da olumsuz bir etkisi olacağını düşünmek safça olur .
Karşımızda , Türkiye'nin seyirci rekorunu kıracağını öngörebileceğimiz bir film var .
Cem Yılmaz'ın senaryosunu yazdığı ve başrolünde oynadığı , yönetmenliğini ise Ömer Faruk Sorak'ın üstlendiği G. O. R. A. nihayet sinemalarımızda .
Uzaylılar tarafından kaçırılan cin fikirli bir Türk'ün , Gora adlı gezegendeki macerasını anlatan yapım , iki farklı kaynaktan beslenen bir absürd komedi .
Bu kaynaklardan biri , popüler Hollywood filmlerinin parodilerini yapan ZAZ komedileri .
Diğeri ise bizzat bu topraklara ait , Turist Ömer Uzayda gibi filmler .
Öncelikle G. O. R. A. , Matrix'ten Yıldız Savaşları ( Star Wars ) serisine çeşitli bilimkurgu filmlerine , çoğu zaman doğrudan isim vererek atıfta bulunuyor .
Hatta yabancılaştırma efektlerinden de çekinmeyerek , bir film olarak kendi yapısı ve Hollywood sineması hakkında , birebir seyirciye hitap edip " self - concious " bir tavır sergiliyor .
Özkan Uğur'un canlandırdığı Obi Wan Kenobi'den bozma bilge adam karikatürü veya Cem Yılmaz'ın 5. Element'teki ( The Fifth Element ) Bruce Willis ya da Matrix filmlerindeki Keanu Reeves olma gayretleri kadar ; Hollywood filmlerinde kainatın her yerinde İngilizce konuşulur olmasının Türkçe'ye uyarlanışı gibi durumlar , filmin yerini bulmuş , zeki tarafları .
Hiçbir referans noktasını açık etmekten çekinmeyen G. O. R. A. , bir sahnede Sadri Alışık'ın Turist Ömer filmlerinden birini de kullanıyor .
Alışık'ın tiplemesi gibi son derece tipik bir şekilde Türk ama aynı ölçüde duygusal yaklaşılıp dramatize edilmemiş Arif karakteri , bir anti - kahraman olarak başlı başına Hollywood filmlerinin kahraman erkek karakterlerine alaycı bir bakış getiriyor .
Cem Yılmaz'ın perde hakimiyeti ve gerçek hayattan sinema salonuna zihinlerimizde ister istemez taşınan komedyen şahsiyeti de eklenince , ortaya gerçekten son derece keyifli bir iş çıkıyor .
Cem Yılmaz'ın sinema için eşsiz bir malzeme olduğuna şüphe yok .
Ancak filmin bir çelişkisi de mevcut .
İster Türk ister Amerikan olsun , bu filmi besleyen her türlü parodi örneğinde dikkati çeken bir özellik de teknik açıdan karmaşık işler olmayışlarıdır .
Aslında bu projeler genelde ucuza kotarılıp parasını döndürmesine kesin gözüyle bakılan yapımlar olmuşlardır .
Ucuzlukları da komikliklerine eklenir zaten .
Bir taklittirler çünkü neticede .
Amaçları sadece türün klişeleriyle dalga geçmektir .
Tabii günümüz seyircisi için yeni bir Dünyayı Kurtaran Adam kültünün ortaya çıkması değildi beklentimiz , zaten bu bilinçli bir çabayla gerçekleştirilecek şey değil .
Ama G. O. R. A. aynı anda dalgasını geçtiği filmlerle aşık atma isteğini de gizleyemiyor .
" Bakın , biz de yapabiliyoruz bütün bunları " demek ister gibi bir hali var hatta .
Ömer Faruk Sorak , sinema için fazla kişiliksiz olduğu su götürmeyecek reklam ve klip estetiğini sinemada da tekrarlarken , mizahı desteklemeye ya da ortaya çıkarmaya değil , kendi teknik becerilerini sergilemeye çalışır gibi .
Çünkü film , mizah gücünü sadece metninden ve oyuncularının istisnasız başarılı performanslarından alıyor .
Sorak ise sadece zanaatkarlığı düzgün , temiz iş çıkaracak bir piyasa yönetmeni imajı çiziyor ama filmi zaman zaman düşmekten kurtaramıyor ; en azından metnin zayıfladığı anlarda boşluğu doldurmayı beceremiyor .
Fakat çok ciddiye alarak yaklaşmanın gerçekten gereği yok bu filme .
G. O. R. A. tam bir eğlence aracı .
Doğrusu arada kötü espriler veya zoraki durumlar da yok değil ama zaten o sırada bir önceki iyi espriye gülmekle meşgul olacağınız için arada kaynayıp gidecektir belki de .
Neticede karşımızdaki , bu ülkenin sineması için çok önemli olan popüler sinemanın en başarılı örneklerinden biri .
Bu tür filmlerin yapılması , desteklenmesi , para kazanması ve o paranın sonunda sadece filmin haklarını elinde bulunduran üç beş kişinin ceplerine değil , sektöre dönmesi son derece önemli .
Ne de olsa filmin kendisi pek hafızalarda kalacak türde bir iş sayılmaz .
En azından sinemamıza sağlayabileceği maddi katkıları kalıcılık kazansın .
