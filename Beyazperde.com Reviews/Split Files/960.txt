Yetmişlerin ikinci yarısında doğan ve seksenli yıllarda sinema filmleriyle büyüyen bir kuşağız biz .
Seksen kuşağı olarak apolitik bir grup çocuk olarak hatırlansak da , yaşlar çoktan otuzu aştı .
Neydi bizim kuşağımızın " apolitik olmak " klişesi dışındaki özellikleri ?
Olmazsa olmaz sinema filmlerini yeniden hatırlayalım : Yerli filmler her defasında güldürmeyi başaran bir avuç komedi filmiyle sınırlıydı .
Süper kahramanlar , serüvenci arkeologlar , uzaylılar , zaman makineleri ve çılgın lise öğrencileri ise yabancı filmlerin dünyasındaydı .
Bu filmleri de televizyon ekranında dublajlı izlediğimizi düşünürsek , küçük bir çocuk için yabancı film / yerli film ayrımı ne zaman başlar acaba ?
Hangi yaşa kadar sinema , ayrı bir dünya , kendi başına bir ülke olmayı sürdürür .
Ben galiba Indiana Jones'u bu ayrımı çok fazla yapamadığım veya önemsemediğim , filmlere hayal gücümü okşadığı oranda değer verdiğim bir dönemde keşfettim .
Indiana Jones'un ikinci filmi , ilk filme göre daha karanlık temalar içerdiği için korku türüne alınır bazı kaynaklarda .
O yaşta ilk filmi de sadece fantastik bir serüven gibi değil , bir korku filmi gibi izlediğimi hatırlıyorum .
Şüphesiz bunun nedeni Indi gibi yılanlardan çok fazla korkmamdan kaynaklanmıyor .
Indiana Jones , sıradan bir çölde , bir taşı , kayayı veya kapıyı aralayarak kimsenin farkına varmadığı dünyalar keşfediyor ve onları görmek için yılanın yuvasına inmekten çekinmiyordu .
Bütün tarihsel fantezilerini , son vites aksiyonunu bir yana bırakalım , Indiana Jones'un korku sinemasıyla buluşmasını sağlayan bu " karanlığa iniş " takıntısı bile başlı başına bir inceleme konusu .
Onun gündüzleri keşfettiği yeraltı mağaralarına yaptığı loş yolculuklar , bir yandan tarihin bilinçaltını , saklı geçmişini ortaya koyarken ; izleyicinin de bilinçaltını harekete geçirir .
O karanlıkta gizlenenler sadece yılanlar , gizli tarikatlar değildir .
İzleyici , elinde meşaleyle dolaşan kahramanın ne ile karşılacağını bilemez ve sürekli bir sonraki adımı hayal gücüyle doldurmaya çalışır .
Bu tehlikeli yolculuk küçük bir çocuk için fazla karanlık ve bilinmezlerle dolu gözükse de , aslında o meşalenin bir kuşağın hayal gücünü ne kadar çok aydınlattığını söylesek azdır .
Müthiş bir serüven olan ilk film de ; uzakdoğu egzotizminden faydalanan " korkunç " ikinci film de seksen kuşağının hayal gücünde epey pay sahibidir .
Üçüncü film ise belki de serinin en aydınlık filmidir .
Burada Indiana , James Bond formülüne yaklaşmış , filmin konsepti baba - oğul çatışmasıyla zenginleştirilmiş ve yeraltı / bilinçaltı serüvenleri karaya ve hatta denize aktarılmıştır .
Baba - oğul ilişkisiyle karmaşık ama yüzeyde geçmesiyle de yüzeyseldir .
Bütün bunları düşününce , bugün yaşı otuzu geçen bir kuşağın on dokuz yıl sonra eski dostunu sinemalarda görmesi gerçekten büyüleyici geliyor .
Eviyle işi arasında düzenli bir sinyal gibi gidip gelen , ilk çocuğunun heyecanını yaşayan veya yıllar önce dünyaya gelen çocuğu için daha fazla çalışması gerektiğini düşünen , belki dünyanın başka köşelerinde ülkesine veya çocukluğuna özlem duyan veya çok daha özgür ve renkli bir yaşam süren , yani her koşuldaki benim kuşağıma yapılmış özel bir çağrı aslında bu .
Steven Spielberg ve George Lucas isimli yaşlı cocuklar da ; esas kahraman Harrison Ford da bu buluşmaya hazırlıklı gelmişler .
50'lerin b - movie'lerinden esinlenen paranoyak senaryosuyla , gotik mezarlık bölümleriyle , kılıç gösterisiyle , yine b - movie kokan dev karıcalarıyla , nostaljik ama hüzünlü olmayan , son derece keyifli ve pulp bir gösteri var karşımızda .
Üstelik pulp olmaya çalışmıyor , yaklaşık otuz yıldır öyle .
Zaman zaman tökezleyen Ford'u düşünürsek tekrarı olmayacağı açık ve geleceğin genç Indiana Jones'ları aynı tadı verecek mi bilinmez ?
En azından , seksenlerin ilk yarısında henüz küçükken bu filmi izleyip , masa altlarına hazine bulmak amacıyla giren ( uzun süre çıkmayan ) şimdinin göbekli , yorgun ve kafası karışık orta yaşlı gençlerinin bu filmi seveceğine eminiz .
