Ölüme doğru giden filmlere alışkınız , şu kadar ömrünüz kaldı , kalan hayatınızı yaşayın gitsin misali filmlere .  Aşk , Şimdi !
( Now Is Good ) de onlardan .
Ama biraz farklı bir yanı da yok değil , öleceğini öğrenen değil , öleceğini zaten bilen bir kızın hayatını izliyoruz Aşk Şimdi'de .
Ama Dakota Fanning'i Cennetimden Bakarken ( The Lovely Bones ) filminde rol alan Saoirse Ronan'a benzettiğim için midir , yoksa arafta kalma halinin dünyada da yaşandığını hissettirdiğinden midir nedir iki film arasında benzerlik kurarak izledim filmi .
Duygusal olarak tabii ! 
Film aslında Tessa'yı gözümüzde yabancılaştırarak başlıyor , ya da gözümüzde kendisine yabancılaşmış Tessa yaratıyor .
Orası biraz karışık !
Ama Tessa'nın hayatının dehlizlerine indikçe ölmekte olan genç bir kızın iç dünyasıyla karşı karşıya kalıyoruz .
Kimi zaman neşeli , kimi zaman hüzünlü ve çarpıcı ! 
Karşımızda ölüme direnmek için tedavi sürecini bile askıya almış , bedenini ölüme doğal bir biçimde hazırlamaya çalışan bir genç kız var .
Henüz 16 yaşında .
Film Jenny Downham'ın ' Before I Die – Ben Ölmeden Önce ' isimli romanından uyarlama .
Fanning görsel ve duygusal olarak rolü iyi sırtlanıyor , ölmekte olan bir genç kızın dünyasına iyi taşıyor izleyiciyi .
Film ölüm duygusunu kırmak için Tessa'nın henüz hiçbir şeyin farkında olmayan ve ölümü mizahi bir şekilde dillendiren erkek kardeşine döndürüyor kamerasını çoğu kez .
Anne babanın ayrı olması , annenin sürecin dışında kalması , babanın ise olayı iyice sahiplenmesi de filmin ilerleyen dakikalarında açılan detaylar ! 
Ama asıl olan ölmekte olan Tessa'nın yaptığı liste .
Aşkı tatmak ve seksi yaşamak isteyen genç kızın arayışları , arkadaşları ve ailesiyle yaptığı , yapamadığı her şeyin dökümünü önümüze seriyor film .
Bir nevi feyz alma filmi aslında !
Ölüm zamanı yaklaştıkça küçük şeylerin , mesela denizin tam dibinde motosikletin gazına basmanın , araba kullanmanın , sihirli mantarların tadına bakmanın yani yaşanmamış birçok şeyin izini sürmeye başlayan film bulunan aşkla beraber daha duygusal bir çizgiye kayıyor .
Geride kalacak olan ve geride bırakılacak olanın aynı kişi olması aşkı zorlaştırsa da iki tarafın uyumuyla sonlanan bir film Aşk Şimdi ! 
Film günümüzde yaşanan , zorlama ilişkilere alternatif daha duygusal , doğal ve olası bir süreç tanıyor .
Ol Parker ikinci yönetmenlik denemesiyle karşımıza çıkıyor ve seyirciyi bir yerlerden yakalamayı başarıyor .
Bazı yerlerde yapılacaklar listesinin , aşka geçiş sürecinin uzadığı gibi bir hissiyata kapılsanız da , yönetmen duygusal manevralarla sizi mıhlamayı başarıyor .
Tessa yaşıtlarına göre daha olgun bir karakter , yapmak istediklerini de belli bir olgunluk çerçevesinde talep ediyor , o yüzden gözümüzde sempatiyle beraber belli bir saygınlık da kazanıyor .
Sanırım kitabın ve filmin amaçlarından biri de bu !
Ben filmi ölüme giden yolda karşımıza duygu sömürüleriyle çıkan bir film olarak değil , hayatın tüm duygularıyla yazı , baharı , kışları olan bir film olarak algıladım .
Yönetmen de bu mevsim geçişlerini başarıyla yansıtıyor , zaman zaman masalsı bir dünya bile yaratıyor önümüzde !
Hatta filmin ölüme yaklaşan duyguları daha umutlu bir hale bile gelebiliyor .
Bu da filmin bize başından beri hissettirmeye çalıştığı aşk duygusunun ortaya çıkmasıyla mümkün oluyor . 
Aşk Şimdi birçok fikri ve duyguyu bünyesinde toplayan bir film , kesinlikle duygu damarlarınıza basacak .
Özellikle gençlerin izlemesini öneririm ! 
twitter . com / BanuBozdemir
