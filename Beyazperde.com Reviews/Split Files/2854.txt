Şövalye ruhlu centilmen bir farenin kişisel yolculuğunu konu edinen " Despero " nun ilk bakışta DreamWorks'ün unutulmaz animasyonu " Shrek " i anımsattığını söyleyebiliriz .
Ancak " Shrek " in altüst etmeye uğraştığı alışıldık masal kurulumunu yeniden canlandırmak için elinden geleni ardına koymayan " Despero , " aslında Kelt Mitolojisinin ayak izlerini takip eden son derece ' geleneksel ' bir film .
Universal Pictures'ın prodüktörlüğünü üstlendiği " Despero " yu böylesine geleneksel yapan en önemli unsur el değmemiş saflığı ve pervasızlığa varan cesareti ile ön plana çıkan minik başkarakterimizin eski tip masal kahramanlarına olan benzerliği .
Prenses Pea'yı kurtarmak için varını yoğunu ortaya koyan Despero'nun karakter özellikleri filmin ikonografik yapısıyla birleştiğinde , ortaya bütünüyle nostaljik ve bir o kadar da duygusal bir masal alemi çıkıyor .
Dahası , insanların , farelerin ve sıçanların birbirlerinden keskin sınırlarla ayrıldığı bu alemin , yer yer Grimm Kardeşler'in masallarını hatırlatan tekinsiz bir atmosfere sahip olması da " Despero " nun eskiye bağlılığını kuvvetlendiriyor .
Ancak Universal Pictures'ın Grimm Kardeşler'e göz kırpmaya çalışırken yarattığı bu tekinsiz atmosfer , bir yandan " Despero " nun küçük izleyicilere göre bir animasyon olup , olmadığını sorgulamamıza da neden oluyor .
Aslına bakarsanız " Despero , " sadece ürkütücü atmosferiyle değil , hikayesine ve görsel karakterine hakim olan melankoli haliyle de çocuklardan çok yetişkin izleyicileri memnun edebilecek bir çalışma .
Prenses Pea'nın saray ortamındaki yalnızlığı ve tüm krallığın içinde bulunduğu yas süreci , ister istemez filmin son derece melankolik bir ortamda geçmesine neden oluyor .
Bununla birlikte , bizlere krallıktaki bu ortamın sorumlusu olarak sunulan sıçan Roscuro'nun hem cinsleri içindeki yalnızlığı , tecrit edilmişliği ve günışığından uzak yaşamı da filmin melankolik gidişatını besliyor .
Önüne çıkan her tehlikeye can güvenliğini düşünmeden ' evet ' diyen Despero'nun kendini imha etmeye programlanmış yapısı ise sevimli faremizin bahsettiğimiz melankoli halinin önde gelen temsilcilerinden birine dönüşmesine sebep oluyor .
Prenses Pea , Roscuro ve Despero dışında başta hizmetçi kız Miggery olmak üzere daha birçok melankolik karakterin varlığıyla karamsarlaşan filmin , esasında her katmanında ayrı bir melankoli unsuru barındırdığını da iddia edebiliriz .
Öncelikle , filmin genellikle daha sakin ve heyecansız bir ortam yaratan pastel renkleri kullanmasının ve günışından uzak , bol gölgeli kapalı mekanları mesken edinmesinin animasyona durağan ve karamsar bir hava kattığını söyleyebiliriz .
Diğer yandan , filmin bir edebiyat uyarlaması olmasının ister istemez gidişatı şiirsel ve ağır bir dilin etkisi altına soktuğu da bir gerçek .
Bu dil , " Despero " nun melankolik hikayesi ve orijinal dilinde Sigourney Weaver tarafından seslendirilen anlatıcının buğulu ses tonu ile birleştiğinde filmin kuruntulu karakterini daha da belirginleştirmekte .
Anlatıcının bu melankolik altyapıyı arkasında alarak seyredenlerin aklında etik problemlerin çözümüne dair soru işaretleri oluşturması ise " Despero " nun küçük izleyiciler için giderek anlaşılması zor ve karmaşık bir filme dönüştüğünü işaret etmekte .
Bütün bunlar bir yana , filmde ağırlığı hissedilen bu melankoli hissi , aslında her şeyden önce gidişatın küçük izleyicilerin dikkatini ayakta tutacak derecede aktif ve seri bir tempoya sahip olmasını engellemekte .
Dolayısıyla , " Despero , " çoğunlukla yetişkinlerin konsantrasyon yetenekleri göz önünde bulundurularak oluşturulmuş bir çalışma belki de .
Bu nedenle film , özenli çizimleri , yer yer doğu motifleriyle bezeli kendine has mekan tasvirleri ve felsefi alt metinleriyle yetişkinler için uykudan önce dinlenen melankolik bir masal işlevi görebilir .
Ancak seri görüntülere , cafcaflı renklere ve daha basit hikayelere alışık olan zamane küçüklerinin yarı yolda uyuyakalmalarına neden olabilecek bir çalışma olduğu için " Despero " nun esas hedef kitlesini memnun etmesi pek olası gözükmüyor .
