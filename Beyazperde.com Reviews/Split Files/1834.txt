Kususuz Yabancı'nın ortalarına doğru , birbiri ile alakasız , sıkıcı ve bitmek bilmeyen sahnelerden birini izlerken , sinirden akli dengemi kaybetmemek için düş dünyama dalıp kafamda binbir türlü fantazi kurmaya başladım .
İlk başta sinema ekranının belirsiz bir köşesine odaklanıp meditasyon yapmayı planlıyordum .
Fakat iki koltuk arkamda oturan liseli gençlerin büyük ciddiyetle oynanan , seyircide gerilim hissi yaratması beklenen her abartı sahneye katıla katıla gülmesi konsantrasyonumu kaybetmeme sebep oldu .
Fakat vahim bir trafik kazasını andıran bir filmden , benden çok daha fazla eğlenmenin bir yolunu bulan liseli arkadaşlarımızın , " Bu ne yaa ! " , " Hadi be ordan ! " , " Oğlum niye getirdin bizi bu filme ? " gibi , burada yazamayacağım bir kaç ' renkli ' sıfatla desteklenen yorumlarına katılmamak imkansız .
Bu yüzden liseli kardeşlerimizi suçlamamak lazım .
Sizde Kusursuz Yabancı'yı sinemada izleme gafletinde bulunursanız ve filmin başlarında bir kaç genç gürültü çıkarırsa şikayet etmeyin .
O gürültüler , büyük ihtimalle gelecek 110 dakika boyunca tek eğlenceniz olacak .
Filmin ortalarına doğru kafamda kurduğum fantezilere geri dönelim .
Bu fantezilerden biri şu şekilde tasvir edilebilir : Sene 1993. Yaklaşık bir yıl önce vizyona giren Temel İçgüdü , gişe rekorları kırarak erotik gerilim türünü ön plana çıkarıyor .
Bu karlı trend'den olabildiğince para kazanmayı amaçlayan Hollywood stüdyoları , ellerine geçen bütün erotik soslu gerilim filmlerini çekime sürüyor .
Bir stüdyo çalışanının sarhoşken farkında olmadan satın aldığı bir ' senaryo ' , prodüktörlerin dikkatine sunuluyor .
Senaryonun içine gereksiz bir kaç erotik sahne sokuluyor : o günlerde yeni yıldızı parlayan Halle Berry ve zamanın en büyük film yıldızlarından Bruce Willis bir araya getiriliyor ve Kusursuz Yabancı , büyük paralar kazanması ümidiyle çekiliyor .
Fakat ne yazık ki seyirci , filmin test gösteriminden kahkahalar atarak çıkınca ve Bruce Willis'in son erotik gerilimi Color of Night gişede batınca " Kusursuz Yabancı " , bir kenara atılıyor .
On dört yıl sonra film stüdyonun arşiv binasında bulunuyor ; dijital tekniklerle Bruce Willis'in suratına kırışıklar ekleniyor , Halle Berry'nin 90'lı yıllara ikonik kısa saçı uzatılıyor ve yeniymişcesine vizyona giriyor .
Kusursuz Yabancı'nın konusunu bir kaç cümlede açıklamak neredeyse imkansız .
Çünkü film , arkadaşının katili olduğundan şüphelendiği bir reklam ajansı sahibinin suçlu olduğunu kanıtlamaya çalışan bir gazetecinin hikayesinin ötesinde , binbir türlü gereksiz alt konulara ve karakterizasyonlara sahip .
Şirin iyi arkadaş kalıbına girmişken birden cinsi sapık rolüne bürünen Giovanni Ribisi mesela .
Veya Halle Berry'nin ölen arkadaşı ile ilişkisi olduğu anlaşılan eski erkek arkadaşının , hiçbir dala tutanamayan hikayesi .
Özellikle filmin , son saniyede zar zor eklenmiş olduğu bariz sürpriz sonunun alakasızlığı ve absürtlüğü açıklanamaz ; görmek lazım ki , görmeseniz de olur .
Senaryonun nasıl yazıldığına dair bir teorim var : Filmin yazarı Todd Komarnicki , bir gün yapışkan kağıtlara birbirinden alakasız bir sürü sahne yazmış ve bu kağıtları teker teker duvara fırlatmış .
Kağıtlardan hangisi duvara yapıştıysa , o sahneleri senaryoya koymaya karar vermiş .
Halle Berry , Kusursuz Yabancı'da o kadar tutarsız , o kadar abartı bir oyunculuk sergiliyor ki , filmi izleyen Akademi üyelerinin Berry'nin 2001 yılında kazandığı Oscar'ını henüz feshetmemiş olmaları bir mucize .
Berry'e olan ölümsüz ve karşılıksız aşk hislerinizi bastırmak istiyorsanız , canlandırdığı karakterin sarhoş olmasını öngören bir sahnede yaptığı gülünesi mimiklere şahit olmanız yeterli olacaktır .
Bruce Willis ise eksi yirmi ile artı beş bin desibel arasında gelip giden , ortalama bir oyunculuk tonunu bir türlü tutturamayan bir performans sergiliyor . Willis'in rolü kısaca şu şekilde açıklanabilir : " Sakinim , sessizim , sakinim . BAĞIRIYORUM , KIZGINIM , BAĞIRIYORUM ! Sakinim , sessizim , coolum . ÇOK KIZGINIM , NEDEN KIZGINIM BİLMİYORUM AMA YİNE DE BAĞIRIYORUM ! " Willis'in performansı bu iki abartı ruh hali arasında o kadar sık gidip geliyor ki , bipolar olmaktan yakınan seyirci bile " Çok abartı olmuş " gibi bir yorumda bulunabilir .
Glengarry Glenn Ross ile sinema tarihinin en iyi performanslardan bir kaçını yönetmiş James Foley'nin , bu tür bir oyunculuk felaketine imza atmış olması hayret uyandırıyor .
Bir kaç sayfa daha devam edip filmin montajındaki tutarsızlıkları ( on saniyelik bir çekimin içine yerleştirilmiş yirmi dissolve [ eritme ] efekti gibi ) , veya nereden geldiği belirsiz kamera hareketlerini yerden yere vurabilirim .
Ama Kusursuz Yabancı gibi gereksiz , boş ve çabucak unutulması gereken bir filme daha fazla zaman ayırmanın kendisi can sıkıcı bir kavram .
