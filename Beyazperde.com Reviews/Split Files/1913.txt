Animasyonların en renkli karakterleri hayvan dostlarımızdan yaratılıyor .
Buz Devri ( Ice Age ) , Kayıp Balık Nemo 3D ( Finding Nemo ) , Neşeli Ayaklar ( Happy Feet ) , Madagaskar derken , serinin ilk filmi ile beğeni kazanan Rio’nun devamı da sinema salonlarındaki yerini aldı .
Oldukça renkli görüntülere sahip olan Rio 2 , ilk filmde Rio’ya göç eden mavi makav Mavili’yi bir aile sahibi yapıp , çoluk çocuğa karıştırıyor .
İlk filmin de yönetmenliğini üstlenen ve uzun zamandır Blue Sky firmasıyla birlikte çalışan Carlos Saldanha , Rio 2’de de , gerek Brezilya gerek Amazon için oldukça başarılı ve detaylı bir dünya yaratıyor .
Bu başarıda yönetmenin kendisinin de Rio de Janerio’lu olmasının bir etkisi vardır belki . 
Mavili ve Harika , üç çocukları ile beraber türlerinin son örnekleri olduklarını sanarak Rio’da mutlu mesut bir yaşam sürmektedirler .
Ta ki bir gün televizyonda Mavili’yi büyüten Linda ve kocasını görene kadar .
Araştırmacı çift Amazon’da çıktıkları gezilerinde bir makav papağan gördüklerini ve türün devamının burada olabileceği iddiasında bulunurlar .
Bunu duyan Harika ve Mavili , hem doğa tatili yapmak hem de kendi türlerini bulmak için çoluğu çocuğu toplayıp , Amazon’a doğru yola çıkarlar .
Başlangıçta bu yolculuğa çekimser kalan Mavili , Harika ve çocuklar için her şeyi yapmaya hazır olduğundan durumu kabullenir ve bel çantasını takıp gps’ini açarak yola düşer .
Amazon’da onları hem güzel bir sürpriz , hem de zor anlar beklemektedir .
Özellikle bir şehir kuşu olarak yetişen Mavili , doğa şartlarına ayak uydurmakta biraz zorlansa da , sonunda toparlar ve kendini yuvaları için verilen bir savaşın tam ortasında bulur , üstelik peşinde bir de düşmanı vardır . 
Film yukarıda anlattığım ana hikayesinin yanı sıra , yan hikayeleri ile de izleyiciyi çekiyor .
Teknolojinin nimetlerinden faydalanırken , doğayı nasıl da es geçtiğimizi kuşların yaşantısından yola çıkarak anlatıyor .
Özellikle bir müzikalden ziyade , aralara serpiştirilmiş şarkılarıyla eğlenceyi doruğa çıkaran Rio , zekice esprileri ile de biz yetişkinlerin kalbini kazanıyor .
Tabii burada Türkçe dublajın da başarısını yadsıyamayız .
Özellikle şarkı çevirileri çok başarılı .
Hele I Will Survive’ın Türkçe coverı olan Ajda şarkısı Bambaşka Biri’nin bir yorumu var ki , tek kelime ile harika .
O şarkı sözlerini Harun Can yazmış , şarkıyı seslendiren karakterlere dublajda hayat veren isimlerse Payidar Tüfekçioğlu ile Aslı Omağ .
Her ne kadar her zaman orijinal seslendirmeden yana da olsam , söz konusu animasyon olduğunda dublajın beni hiç rahatsız etmediğini söylemeliyim .
Hele dozunda bir yerelleştirme de yapılıyorsa , değmeyin keyfime . 
Toparlamak gerekirse Rio 2’de , doğayı kendi çıkarları adına katletmeye çalışan insanlara karşı yuvalarını sonuna kadar savunarak galip gelen kuşlar ve onlara yardım etmeye çalışan diğer iyi insanlardan oluşan bir topluluk izliyoruz .
Film öyle bir noktaya geliyor ki , iki farklı papağan türü arasındaki sınır ihlalinin çözümü olarak oynanan futbol maçının iki tarafı , bir süre sonra tek yürek olup adeta ‘Amazon United’a dönüşüyorlar .
Film masmavi kuşlar özgürce uçarken nihayete erdiğinde bir kez daha anlıyoruz ki , her hayvan kendi doğasında ve özgür olduğunda mutlu . 
Hafta sonu çocuğunuzun elinden tutup , Rio 2 için sinema yoluna düşecekseniz , emin olun siz de eğleneceksiniz . 
Mavi kuşlar hep uçsun !
