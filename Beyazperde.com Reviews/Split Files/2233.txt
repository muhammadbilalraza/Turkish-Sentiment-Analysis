İngiliz sinemasının en önemli yönetmenlerinden Ken Loach , sistemi , daha doğru deyişle ‘kabul gören’ düzeni didikleyen , tartışmaktan çekinmeyen , slogan haline gelen özgürlük ve adalet gibi kavramları üç boyutlu kılan bir isim .
Loach ile senarist Paul Laverty'i bir kez daha bir araya getiren ‘Özgürlük Dansı ( Jimmy’s Hall ) ’ , hayatının 10 yılını sürgünde geçirdikten sonra memleketine dönen İrlandalı aktivist James Gralton’ı ( Barry Ward ) konu alıyor .
James’in geri dönüşüyle de mücadele kaldığı yerden devam ediyor .
Bir ülkeyi şekillendiren tarih , iç savaş , politik meseleler ve din gibi ağdalı anlatıma müsait konuları sade ama etkili bir dille anlatan Ken Loach , ne basitlikten ne de - karakterin , merkeze yerleştirdiği halde , sadece gençler tarafından kahramanlaştırılmasına özen göstererek - eşitlikten taviz veriyor .
Hikayenin iki cephesinden birini oluşturan otoritenin karşına dayanışmayı koyarak , ister 1930’ların İrlanda’sı ister günümüz Türkiye’si , her dönemle kesişen bir evrensellik yakalıyor .
Bir avuç kasabalının birlik olmasından korkan ve - elbette - kilise etrafında toplanan otoritenin radarında , James’in ülkeyi terk etmesinin ardından hayalet halkevine dönüşen ve 10 yıl aradan sonra gönüllülükle ayağa kaldırılan ‘Salon’ var .
James'le birlikte yeniden ' mesele ' haline gelen ‘Salon’ , bir kültür merkezi aslında .
Topsuz tüfeksiz , sıradan insanların bir araya geldiği , gençlerin özgürce dans edebildikleri , sanattan spora eğlenerek ve düşünerek öğrendikleri merkezin kilise tarafından hedef gösterilmesi , ‘tehlikeli’ ve ‘kışkırtıcı’ örgüt evi muamelesi görüp , cadı avına malzeme olması gecikmiyor . ‘Özgürlük Dansı’ , James Galtron’ın tam da hayata veda ettiği yılda karalama / saldırı kampanyalarına hedef olan köy enstitülerini akla getiriyor .
Bir avuç insanın öğrenerek vakit geçirmesine olanak sağlayan enstitüler de ‘Jimmy’s Hall’un odağı ‘Salon’la aynı kaderi paylaşmıştı .
Derme çatma bir bina ya da bir çadırı yok etme çabası , aynı çatı altında toplananları ya da ifade özgürlüğü için mücadele eden ‘ha ( l ) k’ savunucularını püskürtme telaşı , değişmiyor , değiştirilemiyor …
Özgürlüğüyle bedel ödeyen , sevdiği kadından ( Simone Kirby ) ve ihtiyar annesinden uzaklaşmak zorunda kalan James ile yoldaşlarının yaşadıkları azımsanacak gibi değil .
Ancak Loach öfkeye kapılmıyor , anlatmak istediklerinin altını çatışmanın sertleşmediği , kazananı ya da kaybedeni değil , dayanışma ruhunu öne çıkartan bir dille dolduruyor , aşkı dahi dansla özgürleştiriyor …
Öte yandan sınıfsal çelişkileri , haksızlığı , baskının nedeni ve şeklini en açık haliyle sergiliyor .
Toprak ağalarının sömürüsüne ve baskıya karşı duran dayanışma için Ken Loach dışında bir isim düşünmek neredeyse imkansız .
Gözlemleyen , zorlu yaşamların ve ezilmişlerin sözcülüğünü yapan 80’inine merdiven dayamış usta sinemacının gençlerle noktaladığı ‘son’ sözü , bayrağı devredeceği gençliğe selam mı yolluyor bilinmez , ancak şüphesiz ki , hemen her gün içinden ‘Jimmy’s Hall’ geçen günümüz Türkiye’si düşünüldüğünde , daha çok anlam kazanıyor …
Twitter . com / hilalcetinder
