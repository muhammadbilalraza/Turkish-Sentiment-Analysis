Aki Kaurismaki'nin , kendisi gibi yönetmen olan ağabeyi Mika ile beraber kurmuş olduğu film şirketi Villealfa , Jean - Luc Godard'ın Alphaville'ine gönderme yapar .
Sadece bu bilgiyi edinmekle bile , A. Kaurismaki'nin ' sanat ' filmlerine ilgi duyan biri olduğu fikrine ulaşabiliriz .
Bir de buna , yönetmenin film çekme nedeni olarak Hollywood'a duyduğu nefreti öne sürüşünü eklersek , sözü edilen fikir büsbütün güçlenir .
Kaurismakiyle yapılan bir röportajda , yönetmenin , son zamanlarda izleyip de aklında kalan filmlere örnek olarak on iki yıl öncesinin Riff - Raff ( Ken Loach - 1991 ) ' ını göstermesi ve bir Londra ziyaretinde sinemaya gitmek yerine Laurel Hardy DVD'si alıp onu izlediğine vurgu yapması ise , onun nevi şahsına münhasır bir adam olduğunu gösteren işaretlerden birkaçı .
Siyah beyaz filmlerini kendisi , renklilerini izleyici için çektiğini söyleyen yönetmen , Cannes ( 2002 ) ' da Jüri Büyük Ödülü'nü de kazanan filmi Geçmişi Olmayan Adam'ı , renkli olarak çekmiş .
Film , henüz daha ilk dakikalarında , kimliğini açığa vurmayan eşyaları ve fizik görünümü dışında , hakkında herhangi bir bilgi verilmeyen bir adamın feci bir şekilde dövüldüğünü gösterir .
Doktorlar onun öldüğüne kanaat getirmiştir .
Fakat o , etrafında kimsenin olmadığı bir sırada , sargılar içinde yattığı yataktan kalkar ve başına yediği darbeler sonucunda hafızasını kaybetmiş bir halde dışarıya çıkar .
Ona yardım edenler yoksul ve evsiz insanlar olacak , sıfır noktasından başlayan kahramanımız , yeni bir hayat kurmak için uğraş verecektir .
Kaurismaki , sözü geçen adamın filmin başında gerçekten ölmüş olduğunu ve bir fantezi olarak bir tür yeniden doğuşla evsizler arasına karıştığını düşünebilmemiz için yeterince esneklik bırakmış .
Hikayeye böyle bakacak olursak , onun bu yeni hayatı bir bakıma ' öteki dünya ' olarak resmediliyor .
Buna paralel , yönetmenin , filmi izlerken hafızamızı silmemizi talep ettiğini ve bizi ' öteki dünya'ya bu şekilde yaklaştırmaya çalıştığını söyleyebiliriz .
Böylesi bir yöntemle de , izleyicinin ilgisi bu yoksul dünyaya odaklanır ve başlangıçta hiçbir şeye sahip olmayan bir adamın , filmin sonunda dayanışma , sevgi ve dostlukla kazanabileceklerine dikkat çekilmiş olur .
Adını dahi hatırlayamayan bir insanın devlet kurallarıyla , polisle , toplumsal hayatın genel işleyişiyle ne tür zorluklar yaşabildiğini gündeme getiren bu film , bir amnezi ( hafıza kaybı ) filmi görünümünde olsa da , burada hafıza kaybı temasının , yönetmenin asli niyetleri bakımından , bir araç olarak kullanıldığı kesin .
Bu nedenle , Şeytan Çıkmazı , Kırmızı Sincap veya Akıl Defteri gibi gizem ve macerayı baş köşeye koyan filmlerden biri değil bu .
Kaurismaki'nin duyumsamamızı istediği şey , ülkesi Finlandiya'nın işçi sınıfının halleri ve onlar aracığıyla yansıttığı yaralı bir hümanizma .
Filmde , son derece düşük yaşam standartlarına sahip insanların çektiği sıkıntılar , tıpkı Frank Capra ve Vittoria De Sica filmlerinde olduğu gibi , acı gerçeğin iyimser tarafından kalkmış yanlarıyla sergileniyor .
Cebinde parası , arkasında adamı ve eğitimi olmayana karşı işletilen , giderek de komikleşen bürokratik kurallar , ' Tanrı'nın izin verdiği kadar ' sağlanabilen sosyal yardımlar ve parayı kanunlaştıran insanın , paranın kanunu altında ezilir hale gelmesi .
Bu ve benzeri olgular , filmi sosyal bir kara mizah türü içine sokuyor .
Temposu , herhangi bir Hollywood filmiyle karşılaştırıldığında ağır olmakla birlikte , izleyiciye kendini zamanla ve ustaca kabul ettiriyor .
Toplumsal gerçeklik tabanındaki olumsuzlukların ciddiyetinden hiç kopmadan , dengeli bir biçimde filme dağıtılmış gerçeküstü durumlar ve absürd komiklikler ise , söz konusu ağır akışın kasvetini oldukça hafifletiyor .
Dramatik yapısı , heyecana ve meraka tutunarak gerilimi filmin sonuna doğru tırmandıran , ana temasını sıkı sıkı ören ve bir ' kahraman ' etrafında dönen klasik tarzda değil .
Karakterlerin neredeyse tümü ilginç ve keyifli özellikler taşıyor .
Bu paylaşımcılıktan filmin köpeği ' Hanibal ' da nasibini almış .
Jeneriği takip edenler onun ismini de görebilecekler .
Beklenmedik bir anda bir çöp kutusundan çıkıveren adamların varlığı ve dört tarafının dışa kapalı olmasıyla ev sıfatına bürünen bir barınağın içine yerleştirilmiş , çalışır durumdaki bir müzik kutusu ( jukebox ) gibi ' gerçeküstü ' unsurlar , filmin doğrusal akan zamanının rasyonelliğini de , onun çevresinde toplanan anlamları da kırıyor .
Yönetmen bu anlamsızlık , bu ' saçma ' içinden , verili toplum düzenine insancıl bir direnç ve eleştiri çıkartıyor .
Filmin , güneşin doğuşu ve batışı sırasında çekilmiş birçok sahnesi var .
Çekimler için ışığın farklı renklere dağılışının açıkça gözlenebildiği günün bu saatlerinin seçilmesi ve buna paralel şekilde görüntü yönetiminde canlı ve parlak renklere ağırlık verilişi , yoksulluğun bildik duygu durumuna kontrast bir biçim oluşturmuş .
Kamera oldukça durağan .
Harekete tek tük rastlanabiliyor .
Çekimlerin büyük bölümü genel çekimlerden oluşuyor ve cepheden alınmışlar .
Mizansen olarak da , çerçevenin içinin pek hareketli olduğu söylenemez .
Kurgu , kesmelerle ilerliyor .
Oyuncular , kendilerinden öyle beklendiği anlaşılacak biçimde donuk ve olabilecek en az mimik ve jestle oynatılmışlar .
Kaurismaki'nin kapıları yine minimalizme açılıyor .
Böylece , onun idollerinden birinin Robert Bresson oluşu anlamsız bir hal almıyor .
Film komik , çarpıcı , kimi zaman da düşünmeye sevkeden birçok diyaloga sahip .
Örneğin , evsizlere moral vermek amacıyla , dini bir yardım kuruluşunun orkestrasında rock'n roll çalınabilmesi için izin kopartılmasının ardından , iki yaşlı görevlinin ' Bu şarkılarda İsa yok ama , onu Tanrı bilir .
Bırakalım dans etsinler ' deyişi söz konusu diyaloglar içinde sayılabilir .
Geçmişi Olmayan Adam , eğlenceli ama eğlencelik olmayan bir film .
Sağlam bir toplumsal eleştirisi var ve bunu bağırmadan , ancak olabildiğince sert yapıyor .
Filmin konusu doğrudan politik değilse de , bir çok sahnenin ardında yönetmenin politik bilinci hissediliyor .
Aki Kaurismaki bu filminde kendi kişisel dünyasını izleyiciyle başarıyla buluşturuyor ve onun film için harcadığı emeğin karşılığı olarak bizler , kahramanlarının trajedilerine fazla zorlanmadan katılabiliyoruz .
Yönetmen , bir ara Abbas Kiarostami'ye ABD vizesi verilmemesi üzerine , adaylığı olan Oscar törenine gitmeyi reddetmiş ve " ABD'nin İranlı bir yönetmene ihtiyacı yoksa , Finlandiyalı'ya hiç olmaz " şeklinde bir tavır koymuştu .
Buradan hareketle , Geçmişi Olmayan Adam adlı bu filmin , dünya kültürünün ' beş milyonluk Finlandiya'ya ihtiyacı olup olmadığı konusunda verilecek bir karar karşısında , kendi özgün duruşunu elde etmesi açısından izleyiciye tanınan fırsatlardan biri olarak da değerlendirilebilir .
