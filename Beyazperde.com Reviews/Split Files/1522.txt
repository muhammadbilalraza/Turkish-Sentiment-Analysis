Eğer bir futbol , basketbol veya boks maçına giderseniz , o maçtan en basit beklentiniz ne olabilir ?
Kapışacak olan iki tarafın sahaya çıkması ve ellerinden geleni ardlarına koymadan taraftarları için iyi bir oyun ortaya koyması ?
Boks analojisi ile ilerleyelim , çünkü eldeki filmin en büyük problemini , olabilecek en karmaşık metaforlar aracılığıyla açıklamak için en uygun spor boks .
Bir boks maçını hayal edin .
İki boksör ringe çıkıp iki saniye kavga eder , sonradan maçla alakası olmayan 20 kişi davetsizce ringe girer ve 1,5 saat boyunca kendi aralarında dalaşır .
Sona doğru ana boksörlerimiz ringe geri çıkar , bir boksör diğerine bir - iki yumruk atar ve maç biter .
Eğer maça bu iki boksörün kavga etmesini görmek için geldiyseniz , nereden geldiği bilinmeyen bir sürü alakasız karakterin özensiz bir biçimde biraraya girmesini izleyip eve dönmek biraz da olsun hayal kırıklığı yaratmaz mı ?
Suikastçi ile işte bu türden bir boks maçı izliyoruz .
Filmin dağıtımcısı Lionsgate , Suikastçi'yi iki aksiyon yıldızı Jet Li ve Jason Statham'ın baştan sona birbirlerine girdikleri , muhteşem kavga sahneleri ile dolu bir nevi boks maçı şeklinde pazarladı .
Filmin Li ve Statham'ın profilden , kızgın gözlerle birbirlerine baktıkları posteri bile Las Vegas'ta boks maçlarını pazarlayan posterler tarzında tasarlanmış .
Son yılların en çok iş yapan bu iki mega aksiyon yıldızını bir araya getirecek bir film eninde sonunda çekilecekti zaten .
Bu türden bir dahiyane bir fikir , duvardan duvara aksiyon ve kavga sahneleri ile dolu , Li ve Statham'ın binbir türlü tahta , zincir , çivi , pencere , bahçe musluğu gibi dekorları kullanarak birbirlerine girdikleri aşırı doz testasteron enjekte edilmiş bir aksiyon şaheserine dönüşebilirdi .
Fakat ne yazık ki Suikastçi bu tür bir yapım değil .
Filmin en büyük problemi , yukarıda da belirttiğim gibi bir sürü gereksiz , nereden geldiği anlaşılmayan karakterlerin ve konuların filmin büyük bir çoğunluğunu oluşturması ; Yakuza ve Triad'lar arasındaki politik çatışmalar gibi .
Bu 80'lerin B sınıfı aksiyon filmlerinden çıkma klişe yan konuların hem oyuncular , hem de yönetmen tarafından gereksizce karmaşık ve yer yer anlaşılmaz bir biçimde ekrana aktarılması sinema salonundan tatmin olmuş bir suratla çıkmamızı kolaylaştırmıyor .
Sonuçta o salona girerken tek beklentimiz Jet Li ve Jason Statham'un ortalığı dağıtması ve finalde kavga etmesi .
İtiraf edelim ki bu tür bir konseptten daha derin ve entellektüel bir beklentimiz olmamalı .
Evet , filmin sonunda tamamiyle mantık dışı bir sebepten Li ve Statham tam 45 saniye boyunca kavga ediyor .
Bu sahneyi internette bir yerden bulup izleyerek , bilet parasını ve hayatınızın bir daha geri gelmeyecek 103 dakikasını cepte tutmuş olursunuz .
Ayrıca , Suikastçi'nin son kavgası dahil bütün aksiyon sahneleri Ejderin Öpücüğü ve Korkusuz'un koreografisi ve Taşıyıcı 1 ve 2'nin kinetik enerjisine kıyasla gayet amatör , tipik ve yavan , cumartesi geç saatlerde televizyonda gösterilen ucuz aksiyon filmleri gibi ( Don " The Dragon " Wilson halen film çekiyor mu ? ) .
Film , son zamanlarda şahit olduğum en kötü oyunculuğa sahip .
Biliyorum , kimse bir Jet Li filmine oyunculuk için gelmiyor .
Ama yine de en azından Li'ye yardımcı olan oyuncuların azıcık da profesyonel olması gerekmiyor mu ?
Suikastçi'nin kadrosu Uzakdoğulu karakterlerin aşırı sert aksanları ve Statham'ın Amerikan - İngiliz arasında gidip gelen diyalekti ile " İngilizceyi Darmadağan Eden Kötü Oyuncular Kumpanyası " ndan kurulmuşa benziyor .
5 yaşında bir kız çocuğu Jet Li ile beraber oynadığı bir sahnede Li'den çok daha derin ve gerçekçi bir performans sergiliyor .
Jason Statham ise sakin , karizmatik aksiyon yıldızı damgasından sıkıldığını belli etmemek için elinden geleni yapıyor ama uyurgezer tarzı tembel performansı bu gerçeği örtbas edemiyor .
Film , güya San Francisco'da geçiyor ama filmde geçen mekanların hiç birinin şu günlerde bana ev sahipliği yapan şehirle uzaktan yakından alakası yok .
Suikastçi'nin geri kalan bütün mekanları haliyle San Francisco yerine Kanada'ya benziyor , Kanada'da film çekimlerinin Amerika'ya oranla çok daha ucuz olduğu için filmin olabildiğince ucuza çekilmesinde bir problem yok ama yapımcılara sorum şu : Madem filmi bariz Kanada'da çekecektiniz , neden isimsiz bir metropol yerine dünyanın görsel açıdan en kolay tanınan şehirlerinden birini seçtiniz ?
Müzik videosu dünyasından gelen yönetmen Philip G. Atwell gayet hevessiz ve tipik bir anlatım stiline sahip .
Filmin montajı sinir bozmaktan başka amacı olmayan binbir türlü flaş , kamera sallantısı , renk parlaması , donuk kare vs. . efektleri ile dolu .
Sanki editor montajı bitirdikten sonra Avid'de filmin tamamını seçip , " Video Efektleri " menüsüne girerek " Rastgele " tuşuna basmış .
