Ve o yaz yaşadıklarını ömürleri boyunca unutmadılar .
J. J. Abrams'ın Super 8 ile yaptığı , en iyi örneklerini seksenlerde izlediğimiz çocuk maceralarını günümüz sinemasına uyarlamak .
En başarılı örneği Steven Spielberg'ün E. T. ' si olan , başlıbaşına bir alt tür bu .
Küçük bir Amerikan kentinde , hayatı hala oyun olarak algılayan , ergenliğin eşiğindeki bir grup çocuğun kendilerini ortasında bulduğu bir macera .
Bu maceralarda her zaman duygusal bir tetikleyici vardır .
The Goonies'deki çocukların , evlerini kaybetme riskine karşı çözüm arayışları gibi .
Super 8 , bu noktada daha çok 1986 tarihli Stand By Me ile paralellik taşıyor .
O filmdeki arkadaş grubunda lider olarak öne çıkan Gordie , birkaç ay önce abisini bir trafik kazasında kaybetmişti .
Buradaki Joe ise yine birkaç ay önce annesini bir iş kazasında kaybetmiş .
Yaşadıkları macera ile kayıplarını kabullenmeyi öğreniyor , ölümün anlamını idrak ediyor , kısacası olgunlaşıyorlar .
İngilizce'de " coming - of - age story " tabir edilen büyüme , çocukluktan yetişkinliğe adım atma öykülerinin macera formülleriyle işlenmiş hali yani bu filmler .
Formülün ustasının Spielberg olduğunu söylemek de yanlış olmaz herhalde .
İşte The Goonies'den tam yirmi altı sene sonra yine Spielberg'ün yapımcılığını üstlendiği Super 8 , bu filmlerin nostaljisini yapıyor .
Öykü her ne kadar yetmişlerin sonunda geçiyor olsa da günümüz sinemasının geldiği nokta itibarıyla işin içine bir de uzaylı canavar ekliyor .
E. T. ' ye kıyasla oldukça vahşi ve korkutucu bir uzaylı bu .
Ancak tanıtımlarda yaratığı özellikle seyirciden sakladıkları için , galiba filmi merakla bekleyenler hep seksenlerdeki o filmlerin hayranları ile sinefiller oldu .
Ve belki çocukluğunda Enid Blyton imzalı Gizli Yediler , Afacan Beşler benzeri kitap serilerini okumuş olanlar .
Bu , karşılığı sadece sinemada olan bir alt tür değil sonuçta .
Bizler için Super 8'i kıymetli kılan bir diğer unsur , film içinde film öğesi .
J. J. Abrams'ın kendisinden izler taşıdığına hiç şüphe duymadığım Charles karakteri , sinemacı olmak isteyen ve arkadaşlarının yardımıyla kendi zombi filmini çekmeye çalışan hayalperest bir velet .
Son derece organize çalışan bu beş kişilik arkadaş grubu , makyaj efektlerinden arka plandaki figürasyona kadar her şeyi düşünüyorlar .
Son jenerikte bitmiş halini de izleyebildiğimiz zombi filmi Dava ( The Case ) ve yapım süreci , Super 8'in en keyifli kısımlarını oluşturuyor .
J. J. Abrams'ın öncelikli derdi bir canavar filmi yapmak değil neyse ki .
Ancak işin nostaljik kısmından ne kadar zevk alsak da bu filmin tam bir başarı olmasını engelleyen detaylar var .
Super 8 , Joe'nun annesinin cenazesiyle açılıyor ve o güne kadar birlikte pek vakit geçirmediği babasıyla ilişkisine vurgu yapıyor .
Bu baba - oğul öyküsü filmin ana dramatik damarlarından biri olarak kodlanıyor , bize onların yakınlaşmasını izleyeceğimiz vaadi veriliyor .
Fakat Friday Night Lights dizisiyle tanınan Kyle Chandler'a yazılan baba rolü öylesine sığ ve bu yan öykü öylesine zayıf işleniyor ki , bizi ağlatması beklenen finalde hislenmek bile zor .
Çocuklar arasındaki ilişkiler de sadece eğlenceli boyutuyla ele alınmış .
Getirilen en fazla derinlik , Joe ile Charles'ın aynı kıza aşık olmaları üzerinden .
Sanırım bunun sebebi de Spielberg etkisi .
Seksenlerden yukarda bahsettiğim iki örneğe bakacak olursak , Stand By Me çocuklar arasındaki sosyal ve ekonomik sınıf farkını da önemli bir dramatik etken olarak değerlendiriyordu ama Spielberg yapımı The Goonies yine salt maceraya odaklanmıştı .
Yapımcısının izinden giden J. J. Abrams da bu çocuk filminin sadece " eğlenceli bir çocuk filmi " olmasını tercih etmiş belli ki .
Yazık ki J. J. Abrams , Spielberg kadar mizansen ustası sayılmaz .
Tıpkı müzikleri yapan Michael Giacchino'nun henüz bir John Williams olmadığı gibi .
Dolayısıyla Super 8 , etkilendiği yapımların düzeyinde bir iş değil .
Ancak büyük beklentiler içinde olmadan , keyifle izlenebilecek ve her halükarda o nostaljiyi yaşatabilen bir film .
Bu da az şey değil .
Yalnız çocuk oyunculara değinmeden bu yazıyı bitirmek olmaz .
Benzeri tüm örneklerdeki gibi , Super 8 de son derece yetenekli çocuk oyuncularıyla göz dolduruyor .
Başroldeki Joel Courtney nice yetişkin aktöre taş çıkartır ama özellikle Elle Fanning'e dikkat çekmek gerek .
Büyüdükçe güzelleşen ve oyunculukta ablası Dakota'yı bastırır hale gelen genç kız , filmin yıldızı .
Kendisine yazılan komedi malzemesini de dramatik sahneleri de büyük doğallık ve zerafetle canlandıran Elle Fanning , bu dünyada biraz adalet varsa yıl sonunda Oscar adaylığı bile almalı .
Fakat Super 8 , Akademi'nin ana kategorilerde pek yüz vereceği bir film değil muhtemelen .
Twitter : aliercivan
