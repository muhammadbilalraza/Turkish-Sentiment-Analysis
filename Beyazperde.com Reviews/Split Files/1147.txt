Daniel Craig'den James Bond olur mu olmaz mı sorusu , Casino Royale'in çekimlerine başlandığı günden itibaren , hemen hemen tüm seyirci kitlesinin aklını kurcalamaktaydı .
Büyük bir çoğunluğun vardığı genel kanı ise Craig'ten karaktere hakkını veren bir James Bond çıkmayacağına yönelikti .
Böylelikle Casino Royale , daha izleyici karşısına çıkmadan önce kendisinden ortalama bir performans beklenen , ümitsiz vaka haline gelmiş bir filme dönüştü nedense .
Bana kalırsa ortaya çıkan film , bu tarz bir beklenti içindeki izleyicileri büyük bir şokla sarsacak .
Çünkü gösterdiği performans ortalamanın hayli üzerinde .
Bu başarının büyük bir kısmını da Daniel Craig'e borçlu .
Daniel Craig'in , James Bond karakterini canlandırmış diğer aktörlerin çağrıştırdığı İngiliz beyefendisi kimliğini altüst ettiği bir gerçek .
Yüz hatlarının keskinliği ve sokak kavgalarında şekillenmiş hissi veren vücudu bizlere kibar olmanın tersine tam manasıyla tuttuğunu koparan , yontulmamış , kaba bir erkekle karşı karşıya olduğumuzu hissettiriyor .
Bu nedenle de kendisini , üstü başı kirlenmeksizin düşmanlarını alt eden kibar bir James Bond karakteri ile birleştirememekte haklı sayılırız .
Fakat Craig'in hayat verdiği James Bond da , nerede nasıl davranacağını bilemeyen , terfi ettirildiği mertebeye sağlam oturamayan bir karakter .
Daniel Craig , bu karakteri canlandırmakta son derece başarılı .
Üstelik kendisini James Bond'luğa yakıştıramayan izleyici kitlesine de zaten amacının bir anda ortaya smokinini kuşanmış , martinisini yudumlayan bir James Bond olarak değil , karakterinin kişisel gelişimine eşit paralellikte Bond olmayı öğrenen bir oyuncu olarak çıktığını da başarıyla göstermekte .
Bu amacını da , hikayenin içine yerleştirilen küçük ama çarpıcı bir takım anekdotlarla desteklemekte .
Filmdeki bu anekdotlar , öykünün içine klasik Bond filmlerine gönderme niteliği taşıyan umulmadık espriler yerleştirilmesini sağlamış .
Öykü yeni yetme Bond'un yaptığı akılsızlıklarla süslendikçe de , iyice gülünç bir atmosfere kavuşmuş .
İşin içine tehlike girdiğinde ise Bond'un yaptığı bilinçsiz hatalar gülünç olmaktan çıkıyor .
Dalga geçmeyi bırakıp , istemsizce Bond'un başına geleceklerden onu koruma içgüdüsünü barınıyorsunuz .
Bu akıllıca tasarlanmış aşamalı kurgu sayesinde Bond'a karşı doğan sempati , devamında Daniel Craig'e karşı sempatiyi getiriyor .
Daniel Craig'e James Bond'luğu yakıştıramama konusu da böylece ortadan kalkıyor .
Bu muzip tarafı bir yana , Casino Royal , belki de daha önceki Bond filmlerinde hiç karşılaşmadığımız derecede vahşi .
Filmin , insanlık nedir unuttuğu yönünde yorumlanabilecek olan bu vahşilik , kanımca Bond'u tüm dünyaya karşı tek başına savaşan bir süper kahraman olmaktan çıkarıp , insancıllaştırmış .
Ayrıca Bond'un mesleğini icra ederken birçok adam öldürdüğü , birçok yıkıma ve vahşete sebep olduğu da , ellerine ve üzerine kan bulaştığını özellikle vurgulayan sahnelerle izleyiciye hatırlatılmış .
Daniel Craig'in dövüş sahnelerinde gösterdiği içten performans da filmdeki şiddeti canlı kılan en büyük etken .
Sahnelerin gerçekçiliği James Bond'un öfkesini hissettirecek kadar sarsıcı .
Bu durumun olumlu veya olumsuz olarak algılamak kişiye göre değişen bir tercih meselesi olsa da , filmin aksiyon ve heyecan düzeyini tavana çıkardığı ortada .
Hızla değişen mekanlar , gözümüzün takip etmekte zorlanacağı derecede süratli kamera hareketleri de filmin temposunu sürekli ayakta tutuyor .
James Bond ve Vesper Lynd arasında alevlenen aşkı perçinlemek için gösterilen sahnelere dek filmin temposu hiç düşmüyor .
Yönetmen , bahsi geçen aşk sahnelerini büyük bir ihtimalle alevlenen aşkın bir Bond filminde yer almasının anlamsızlığını vurgulamak istediği için uzatıp , akıl almaz klişelerle süslemekte .
Böylece bu aşkın filme olan aidiyetsizliğinin iyice göze batmasını istiyor .
Lakin bu vurgunun filmin temposunu yavaşlatmaktan öteye gidip , bizlere fark etmediğimiz bir şey anlattığı söylenemez .
Büyük araştırmalar sonunda seçilen Bond kızları Eva Green ve Catherina Murino'nun filme yakışıp yakışmadığı konusu da , beraberinde Daniel Craig'in James Bond'luğa nasıl yakıştığına benzer bir tartışma getiriyor .
Catherina Murino'nun , fiziği ve hikayenin içindeki işleviyle tam anlamıyla bir Bond kızı olduğu söylenebilir .
Fakat filmde yer alma süresinin kısalığı bizlere esas kadın karakterin Eva Green'in canlandırdığı Vesper Lynd olduğunu işaret ediyor .
Klasik bir Bond kızının kalıplarına oturmayan Vesper Lynd de , Bond'un acemilik dönemini başarıyla temsil eden ve hikayenin içine Catherina Murino'nun canlandırdığı Solange'den daha iyi yerleşen bir karakter .
Eva Green'in performansı da bu oturaklı kurulumun gerçekleşmesinde güçlü bir etken .
Casino Royale sayesinde yeni dönem James Bond filmlerinin önünün açıldığı , yönetmenin ve baş karakter Daniel Craig'in Bond'a getirdiği farklı yorumlarla anlatılan hikayenin daha da güçlendiği söylenebilir .
Aksiyonu ile sürükleyicilik kazanan , espirileri ile güldüren Casino Royale , ön yargılarımızı bir kenara bırakıp izlediğimizde oldukça keyif alabileceğimiz eğlenceli bir film .
