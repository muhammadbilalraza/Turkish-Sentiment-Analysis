Hikaye , Gallerli genç bir adamın , aşık olduğu Japon kadının peşinden Endonezya'ya gidip orada “pencak silat” adlı dövüş sanatına tav olmasıyla başlar .
Dizler , dirsekler , yumruklar , ayaklar kullanılarak , tekme , vuruş , atışlar , eklem kırışları , savurma ve yere yıkma teknikleri uygulanması esasına dayalı silat , Gallerli'yi oldukça etkilemiş olacak ki ; yakın çevresi bu sanatın yetenekli adamlarıyla dolar taşar .
Sinemaya olan ilgisini yeni arkadaşlarını konu alan belgeseller vasıtasıyla basamak basamak ilerleten adamın bir sonraki adımı , silat virtüözü Iko Uwais'le çektiği Merantau olur .
Çok düşük bütçeyle ve bir nevi imece usulü çektiği ilk filmi biraz çiğdir ama bir sonraki filmi için gereken her şeyi elde etmesine yeter . 
2011'in önce festival festival dolaşan sonra vakit kaybetmeden kült statüsüne ulaşan The Raid'inin yönetmeni Gareth Evans'tır bu Gallerli .
Ana kahramanın , kötü adamlarla dolu bir binanın altını üstüne getirdiği The Raid'te daha önce görmediğimiz bir çılgınlığa imza atan Evans , bir aksiyon filmi alt türü olarak ' kıç tekmeleme'yi resmileştirmiştir .
Zaten çoktan vasiyetini imzalamış olan Hollywood aksiyonlarına 2011'den beri aynı gözle bakamamamızın da nedeni budur .  
Üç senelik özlem dolu bekleyişin ve Sundance Film Festivali'nde filmi görenlerin coşkulu ilk yorumlarının ardından beklenti tavanda izlediğimiz The Raid 2 : Berandal , devam filmlerinin olmazsa olmazı ve olması gerekeni ' daha'yı özümsüyor öncelikle .
150 dakikaya varan süresinde daha çok karaktere ve içine girebileceğiniz daha kabul edilebilir bir hikayeye sizi davet ediyor .  
İlk filmin bittiği andan iki saat sonrasını başlangıç noktası olarak alan The Raid 2'de Rama ( Iko Uwais ) , teşkilattaki kirli polisleri ortaya çıkarmakla uğraşan bir birim tarafından tenhaya çekiliyor .
İçinde esip gürlediği bina ona çokça düşman kazandırmış ve önüne sunulan seçenekler pek de hoş değil .
Ailesinin güvenliği için Endonezya'nın en büyük mafya ailesinin oğlu Uco ( Arifin Putra ) ile tanışıp onun güvenini kazanması gerek .
Sonra gelsin o aileyle iyi ilişkiler , düşşün mafyayla iş yapan kötü polisler .
' Bu ' planın işlemesi gereken hali tabii ki .
İşin içine girecek ortalık karıştırıcılar ve Yakuza aileleri var . 
Son derece eski usül bir konu değil mi ?
Olması gereken de bu .
Evans'ın yapmak istediği şey için fazlası zarar , hatta bu kadarı bile zarar .
Ortada alıştığımız sinema kalıplarının dışına çıkan bir yapı var , tanımı için seçebileceğimiz en doğru kelime ise ' gösteri ' .
The Raid 2 bir pencak silat gösterisi .
İçine bir sürü arketip dağıtılmış , bu arketipler mümkün mertebe  amaçlandırılmış ve her biri birbirinden değerli olan aksiyon sekanslarının malzemesi konumuna getirilmiş .
Hemen ardından devreye sokulan ve filmin tamamına başarıyla yedirilen ' daha fazlası ' olma iddiasını da layıkıyla yerine getiriyor haliyle . 
Karşımızdaki çok sert bir film .
Aksiyon sinemasının en büyük iki yönetmeni olarak anmaktan çekinmeyeceğim John Woo ve Johnnie To'dan farklı olarak melankoli ve duygusallığa izin vermiyor .
Rama'nın bile acıması yok bu sefer .
Etkisiz hale getirdiği düşmanlarını yerde koymuyor , kemiklerini kırıyor , boğazlarını kesiyor , yüzlerini yakıyor .
Kendimizi fazlaca zorlayıp yaşadıklarının onu bu hale getirdiğini düşünmemiz ise iyi niyetlilik olur .
Perdede olanlar kimileri tarafından ' dövüş pornosu ' olarak küçümsenebilir ama The Raid'in iki filmle kendine kurduğu evrenin doğası bu .  
Uwais ve ilk filmde Mad Dog'u bu filmde ise Prakoso'yu oynayan Yayan Ruhian'ın koreografilerini bizzat kendileri yaptıkları , kimi zaman 50 kişiyi kimi zaman 2 kişiyi derbeder eden kaotik dövüş sahneleri o kadar kusursuz ki .
Evans'ın kamerayı dans ettirerek bizi içine dahil ettiği hapishane kavgası , kar üstündeki hesaplaşma , akıl almaz araba takibi , mutfak sekansı ve daha niceleri ufak nefes alma aralıklarıyla sırasını bekliyor .
İçinde ' kendini aksiyon sineması örneği olarak tanımlayan ' en az dört filmi dolduracak malzeme barındıran The Raid 2 , karakterleri arasındaki ' hırs ' odaklı beylik lafları biraz daha aza indirgeyip filmin süresini kısabilse kusursuzluğa erişebilirmiş .
Tıpkı Hammer Girl ( Julie Estelle ) ve Baseball Bat Man ( Very Tri Yulisman ) ikilisinin sessizliklerine rağmen çağlayan manga estetikleri gibi .
