Bazen sinemaya öylesine gidersiniz , yapacak işiniz yoktur , sadece vakit öldürmek istersiniz .
Ama öyle bir filmle karşılaşırsınız ki , sizi heyecandan yerinizde oturtmaz , gerim gerim gerer , filmden çıktıktan sonra tekrar ne zaman izleyeceğim diye heyecanla beklersiniz .
İşte Kabus , böyle bir film kesinlikle değil !
Filmimizin fragmanı bize kesinlikle bir Perili Ev havası veriyor .
İnanın ki , sadece fragmanını izleyin , onu filmin kendisinden daha çok beğeneceksiniz .
Oysa ki , Kabus'un bizi gerçekten korkutmak gibi bir amacı olduğunu sanmıyorum bile .
Sanki yönetmen Mike Figgis , Leaving Las Vegas gibi harika filmler yapmaktan sıkılmış , kariyerinin o harika gidişini biraz yavaşlatmak istemiş .
Hem de böyle bir kadroyla !
Benim her daim favori aktörlerimden ikisi en başta , Dennis Quaid ve Stephen Dorff , sonra şarap gibi her geçen gün değeri daha da artan Sharon Stone ve her ne kadar filmde pek görünmese de ticari nedenlerle adı en başta yer alan ( oysa harika bir aktristir ) Juliette Lewis .
Bence bu isimlerle böyle kötü bir filme imza atmak olacak şey değil .
Leah ve Cooper Tilson , işlerinde oldukça başarılı , ama özel hayatlarında pek de mutlu olmayan bir çifttir .
Çocuklarına her şeyi vermek için çok çalışırlarken , oğulları Jesse bir kaza tehlikesini atlatınca , onlara para değil güvenli bir ortam sağlamaya karar verip , şehirden bir kasabaya taşınırlar .
Sanki orada hiçbir tehlike olamazmış gibi !
Taşınacakları ev , Cold Creek Manor , kasabalılar tarafından biraz dışlanmış gibidir .
Gerçi aynı kasabalılar bizim ailemizi de dışlayacaklarını ilk andan belli ettikleri için , Tilsonların evlerine bir anda ısındıklarını söyleyebiliriz .
İlerleyen günlerde evin eski sahibi Dale Massie ortaya çıkar , ve olaylar oldukça beklendik bir şekilde gelişir .
Aslında kabul etmeliyim ki , film o kadar da ruhsuz değil .
Mesela bazı sahnelerde , komediye yaklaşmış , en azından denediğini söyleyebiliriz .
Tilson ailesi Cold Creek Manor'a ilk girdikleri zaman , orada yaşamış olan ailenin bir anda orayı terk etmek zorunda olduğunu anlarlar ; eşyalar yerli yerindedir , duvarlarda kitaplar , yatak odasında kağıtlar vardır ; ama bizimkiler bu insanlara ne olduğunu merak bile etmezler , hemen eve yerleşirler .
Tabii , güvenli bir yere gelmişlerdi , değil mi ?
Bir de şu yılan sahnesi var ki dile kolay , katilimiz aileyi " korkutmak " için evin belli yerlerine yılanlar yerleştiriyor , aile üyeleri de neredeyse aynı zamanlarda bunları buluyorlar .
Tamam belki normal görünüyor ama , aileyi kaçırmak için bundan daha kötü bir plan yapabilir miydi ?
Sanırım senarist oldukça sıkılmıştı ve hemen bitireyim havasındaydı .
Peki , evin eski sahibi bir anda ortaya çıkınca , hem de kendisi hapisten çıkmış , onu evlerine nasıl alırlar ?
Tamam yemek verdiniz diyelim , ama nasıl iş verirsiniz ?
" Havuzunu tamir etmek için yardımcı olurum . " demenin " Elime fırsat geçtiği anda tüm aileni katledeceğim . " in eş anlamlısı olduğunu Tilsonlar bilmiyor sanırım .
Bir de Cooper belgesel yapımcısı olacak , hiç mi korku filmi araştırmamış ?
Başlarda emin değiliz ama katilin kim olduğunu öğrenmemiz gerekenden çok önce öğreniyoruz .
Belki bunların hepsi görmezden gelinebilirdi , eğer filmin en azından orijinal bir öyküsü olsaydı .
Konunun farklı olmasından bahsetmiyorum , aynı olayı farklı gözlerden anlatmak bile beyazperdeye yapılan bir katkıdır , ama bu filmde o bile yok .
Daha çok Straw Dogs biraz da Korku Burnu'ndan olan alıntılar fark edilmeyecek gibi değil .
İnsan , acaba Juliette Lewis'in sadece birkaç sahnedeki varlığı bir tesadüf değil mi diye düşünüyor .
Kısaca , filmimiz kendine oldukça iyi hedefler seçmiş , ama maalesef boynuz kulağı geçememiş .
Kabus , hiçbir gerilim unsuru barındırmayan bir gerilim filmi .
Bazı yerlerde aile dramasına kaçmaya çalışmış , mesela Leah'ın patronuyla " olamayan " ilişkisi sanırım bizi etkilemeliydi , ama karakterler o kadar yüzeysel işlenmiş ki , hiç birisiyle yakınlık kuramıyorsunuz .
Eğer gerçekten harcanacak iki saatiniz varsa bile , yapacak daha iyi birşeyler bulabilirsiniz .
