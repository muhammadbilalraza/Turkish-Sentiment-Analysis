Türler karması olarak vizyona giren filmlerin maalesef ki pek azı yeteri kadar başarılı oluyor .
Başarıdan kastımız sadece gişede getirdiği gelir değil , sahip olduğu özellikler açısından hem seyirciyi , hem de eleştirmenleri tatmin edebilmesi .
Başka bir türe ait gibi başlayıp , bir süre böyle devam eden ancak daha sonra bambaşka bir şekle bürünen bu filmler seyirciyi gafil avlamayı başarmak ve hızlı akıp giden hikayesiyle şaşırtmak zorunda da kalabiliyor .
Bunun en büyük örneklerinden bir tanesi 2016 tarihli Nefesini Tut filmiydi .
Fede Alvarez’in Stephen Lang gibi usta isimlerin başını çektiği oyuncu kadrosuyla temiz bir şekilde kotardığı Nefesini Tut , sıradan bir soygun gibi başlayan ancak daha sonra kurbanın avcı haline dönüştüğü , “peki kim iyi kim kötü” sorusuyla devam eden başarılı bir yapımdı . 
Bu hafta vizyona giren Ölüm Odası ise benzeri bir temaya sahip ancak gerilimin yanında bir de korku unsurlarıyla hikayesini süsleyen bir çalışma .
Daha önce 2007 yapımı The Signal ile bir başka türler karması üzerinde çalışan ve ortalamanın bir hayli üstünde bir filmle adını duyuran yönetmen Dan Bush’un yönetmenliğini yaptığı Ölüm Odası , sıradan bir banka soygununun nasıl gerçek bir kabusa dönüşebileceğini gösteriyor . 
Vee ( Taryn Manning ) , Leah ( Francesca Eastwood ) , Michael ( Scott Haze ) , Kramer ( Michael Milford ) ve Cyrus ( Keith Loneker ) ’ın oluşturduğu bir grup , eski ve köklü bir bankanın sıradan bir şubesini soymaya karar verir .
Polisi ve diğer kuvvetleri meşgul etmek için büyük bir yangın ile dikkati başka bir noktaya çeker , usta işi bir planla şubedekileri rehin alırlar .
Banka müdürü , gişe görevlileri , şubenin yeni müdür yardımcısı Ed Maas ( James Franco ) ’ı ve güvenlik görevlisi James ( Jeff Gum ) ’i rehin olarak bir köşede tutan ekip , banka kasasındaki paraların çok az olduğunu fark edince telaşa kapılır .
Zira grup bu soygunu küçük kardeş Michael’i kurtarmak için yapmaktadır ve bu para yetersizdir .
Bu arada müdür yardımcısı Ed Maas , onlara bankanın asıl büyük kasasının bodrumda olduğunu ve nasıl ulaşacaklarını anlatır , tek isteği ise kimseye zarar verilmemesidir . 
Soyguncular büyük kasayı bulur ve açmak için uğraşmaya başlar .
Kaçışları için hazırlıklara da başlayan ekip bir süre sonra akıllarına bile gelmeyecek bir kaosun içinde bulur kendilerini .
Bankanın geçmişi oldukça karanlık bir olayla hatırlanmaktadır ve bilinmedik bir ihbarla kapıya gelen polisler işi iyice içinden çıkılmaz bir hale dönüştürür .
Bu dehşetengiz sır nedir , bankanın içinde dolaşmaya başlayan gizemli kişilerin isteği ne olabilir ve hayatta kalmak mümkün müdür ? 
Ölüm Odası , bir aksiyon ve suç filmi gibi başlayan , çok ufak dramatik öğelerle bezenen ve daha sonra gerilim ve korku türüne kayan , enteresan bir proje .
Yönetmen Dan Bush , hem rehineler hem de soyguncuları neredeyse aynı kefede tartmayı tercih etmiş , hatta hikayenin kötülerini biraz daha ön plana çıkartarak onların hayatta kalma çabalarıyla seyircisinin ilgisini hedeflemiş .
Karakterlerin kapana kısılmış ancak olan bitenin farkında olmadığı , ölümün kıyısındaki birer kurban olarak koşuşturduğu karmaşada , hem aralarındaki duygusal çatışmalar hem de ‘bilinmezler’ seyri keyifli kılıyor .
Belki izleyici olarak sürprizleri tahmin etmek çok zor olmuyor ancak bu işin tadını pek fazla kaçırmıyor . 
Diğer yandan Orange is the New Black’in sevilen ismi Taryn Manning , asabi ve sağı solu belli olmayan Vee ile filmin parlayan ismi oluyor .
Clint Eastwood’un kızı olarak da hatırlayabileceğimiz Francesca Eastwood ise , Leah olarak senaryonun mantık öğesini taşıyan , seyirciye Michael ile birlikte en yakın duran kahraman .
Gelelim filmin en merak edilen oyuncusuna , James Franco’ya .
Hollywood’un enteresan aktörlerinden biri olan Franco , son dönemde şaşırtan proje tercihleriyle öne çıktı .
Geçtiğimiz sene genel olarak zayıf yapımlarda pek de ihtiyacı olmamasına rağmen rol alan oyuncu , son olarak büyük beğeni toplayan The Disaster Artist’in başrolünde .
Ölüm Odası’nın taze müdür yardımcısı , enteresan bıyıklı Ed Mass olarak öne çıkan isim açık konuşmak gerekirse filmin kenar köşe süsü niteliğinde .
Nitekim rolü buna az çok müsade etse de , kendisi performans açısından pek çaba sarf etmemiş . 
Ölüm Odası filmi , aslında çok daha iyi olabilecek ancak hızlı ve etkileyici girişi sonrasında iniş çıkışlarla ilerleyen , korku unsurları çok daha kuvvetli olabilecek iken bunu göz ardı etmiş , ortalamanın üstü performanslar , güçü atmosfer ancak yavan sayılabilecek senaryosuyla hedefi ıskalamış , eğlenceli bir korku - gerilim soygun hikayesi . 
burcinaygun@gmail.com
