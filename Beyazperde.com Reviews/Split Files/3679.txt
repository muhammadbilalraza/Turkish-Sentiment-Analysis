Eğlence sektörünün kan kusup kızılcık şerbeti demek gibi bir kuralı vardır , bu yüzden kameralar arkasında yaşanan çekişmeler çok nadiren bizler tarafından duyulur .  Ancak bu sektör acımasız bir camiadır , bunu sahne tozunu yutmuş usta tiyatrocuların ve sevilen sinema yıldızlarının sektörden uzak kaldıkları birkaç yılda acımasızca terk edilişlerinden olduğu kadar bu konuya dikkat çeken eylemlerden de biliyoruz .
Ancak sektörün acımasızlığı sadece ışıklar altındaki insanlara değil , kamera arkasındakilere de aynı .
Emeklerin çalınması , senaryoların sızdırılması , özgün projelerin entegre edilen dayatmalarla orijinalinden çıkıp tüketime yönelik projelere dönüştürülmesi sanat ve eğlence sektöründeki isimlerin en büyük sıkıntılarını özetliyor .
İşte yönetmen koltuğunda Alper Kaya'nın oturduğu eğlenceli yerli komedi Öyle ya da Böyle filmi bu konulara dair eleştirel bir perspektif sunuyor . 

Erdal Tosun ,  Selim Erdoğan ,  Deniz Özerman ve Reha Özcan gibi başarılı isimleri bir araya getiren yapım Ferit Kaya ve Osman Karagöz tarafından canlandırılan idealist senaristler Hakan ve Mehmet'i temel alıyor .
Yapmak istedikleri kalitedeki işler için didinip duran ikilinin iki dizisinin birebir çalınması ve 3 sezonluk diziye dönüşmesi boyunlarını bükmüşken , senaristlerimiz bir de yeni projelerinin tehlikeye girmesiyle yıkılıyor .
Türkiye'nin büyük yazarlarından birinin eserini bitirme tezi olarak işleyen Hakan , tam eseri senaryolaştırıp yapımcıya sunmuşken ünlü yazarın yeni bir roman yazacağı tutuyor !
Sektörün acımasızlığı da işte tam burada devreye giriyor ; eğer yazar yeni bir kitap yazıp da ölürse en önemli kitap sonuncu kitabı olur !
Karamsarlığa düşen ikili yardımı hiç ummadıkları bir yerde , eskicide buluyor .  Erdal Tosun'un canlandırdığı altın kalpli eskici Apo ve Selim Erdoğan'ın hayat verdiği eski dolandırıcı - yeni taksici ' uğursuz ' Halis senaristlerimize yardım etmek için maceraya dahil oluyor .
Ancak bu süreçte ikili en büyük yardımı Reha Özcan tarafından canlandırılan babacan ev sahipleri Sadık'tan görüyor .  Deniz Özerman'ın canlandırdığı dırdırcı eşi Yasemin'in tatile gitmesiyle birlikte maceraya balıklama atlayan Sadık , dükkanını satılmaktan kurtarmaya çalışan Apo ve sıkıntıdaki senaristlerimiz Halis'in sinsi planları ile ne pahasına olursa olsun yeni kitabın yazılmasını engellemeyi kafalarına koyuyor .
Tabii bu süreçte Hakan'ın büyük aşkı Peri ve ' ölmesi gereken yazar'ın karmaşık aile hayatı da hikayeye tuz biber oluyor . 
Filmi kahkahalara boğulmak umuduyla izleyen seyirciler salonu hayal kırıklığı ile terk edebilirler , çünkü senarist Emrah Aktürk'ün de belirttiği gibi , bu bir komedi filmi değil .
Bu bir tebessüm filmi , insan ruhunun , beklentilerin , umutların , çaresizliğin , aşk acısının ve umudun trajikomik bir şekilde beyazperdede hayat bulması .
Yeşilçam ruhunu beyazperdeye yansıtmayı başaran yapımın mizahi göndermeleri ve duygusal altyapısı birbirini dengeler nitelikte .
Oyunculuklar konusunda ise Erdal Tosun ,  Selim Erdoğan ,  Deniz Özerman ve Reha Özcan'ın usta oyunculukları filmin en temel yapı taşı oluyor .  
Filmin altyapısında dikkat çeken önemli bir nokta da filmin maddiyatla insan karakterlerini nasıl birbirine bağlamış olduğu .
Filmin zenginleri burnu havada ve dünyadan bir haber yaşayan kırılgan burjuvalar olarak öne çıkarken , filmin maddi sıkıntı çeken kahramanları ise altın kalpleriyle göz dolduruyor .
Yeşilçam'a özgü " para değil gurur " kuralına sadık kalan yapım senaristleri paranın değil kişisel başarının peşinden koşturarak günümüz değerlerine de eleştirel bir bakış atıyor .
Zira filmin zenginlerinin ana dörtlümüze oranla çok daha sığ ve çıkarcı ilişkilerle birbirlerine tutunmuş olduklarını görüyoruz .
Her karakterin kendine ait kurulan derinlikli yapıları da seyircinin filmle bağ kurabilmesini kolaylaştırır nitelikte .
Huysuz ve tatlı kadın Yasemin bir yandan kocasına dünyayı dar ederken bir yandan da onu olabilecek her tehlikeye karşı korumayı kendine görev ediniyor .
Senaristlerimiz filmlerini uygulamaya koyabilmek için her yolu deneyecek kadar çaresizken kirli parayı reddederken bir dakika bile şüphe etmiyor .
Karısının baskısından bunalmış Sadık karakteri bütün film boyunca çocuklara yardım edebilmek için koştururken önemli olanın 6 aydır alamadığı kiralar değil dostluk olduğunu asla unutturmuyor .
Eskici Apo ise sattığı antikaları sevmediği müşterilere asla vermiyor , kaç paraya olursa olsun .
Yasemin ve büyük yazarın kızı Elif karakterlerinin birbirine taban tabana zıt oluşu , statünün yarattığı değişimlerle karakterlerini geliştirmiş olan 2 ayrı kadını ortaya çıkarıyor .
Bu durumdan elbette ki Elif başarısız bir evlilikle zararlı çıkarken , Yasemin parasız ancak güç ve cesaretle donanmış olarak seyircilerin beğenisini topluyor .
Bunda Deniz Özerman'ın sempatikliği de büyük bir etki . 

Filmin müzikleri yapımın en vurucu etkisi diyebiliriz .
Parça seçimleri ve effektlerin doğru kullanılışı senaryoyu bir hayli güçlendirmiş .
Kurgu konusunda bazı teknik kusurlar göze çarpsa da , yapımın geneli bu hataları telafi edebilecek nitelikte . 
İnsanın değerini parasıyla ölçen ve " İstanbul dışında yapım mı olurmuş " diyen yapımcıların pek de haz etmeyeceği yapım , Ankara'da komedi , daha doğrusu ' tebessüm ' filmini hayata geçirerek sektörün dayatmalarına karşı anarşist bir tavırla dimdik duruyor .
