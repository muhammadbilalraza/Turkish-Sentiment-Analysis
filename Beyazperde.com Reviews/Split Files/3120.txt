İsmi bile film hakkında şöyle bir durup dikkat kesilmeyi gerektirecek cinsten .
Bakire ve Hamile !
Uzun zamandır bir film isminin Türkçe çevirisi , bu kadar keyifli gelmemişti kulağıma .
İki imkansız olgunun aynı bünyede toplanabilir olmasını mümkün kılan , bunun cazibesi ile insanı yakalayan bir isim .
Yaşadığımız çelişkileri , kabul görmüş toplumsal kuralların dışında olma durumunu anlatmak için en etkili yollardan biri zıtlıkların ifadesi .
Azınlık olma halinin toplamından , her azınlığın da kendi içinde bir azınlık barındırdığı durumunu çıkarıp , bütün bunları bir de su gibi akıp giden keyifli bir seyirlikle çarparsanız , Bakire ve Hamile'nin kısa bir özetini bulabilirsiniz .
Filmin orjinal adı olan Quinceañera , Latin geleneklerine göre genç kızların 15 yaşına bastıklarında yapılan törenleri ifade ediyor .
15 yaş kutlamaları çok yaklaşan Magdalena'nın , Bakire Meryem'in başına gelene neredeyse taş çıkaracak ( ! ) bir şekilde hamile kaldığını öğrenmesi ve bunun sonucu artık ailesinin yanında kalamayacağını anlaması , kuzen Carlos'un eşcinselliğinin verdiği ' aykırılık ' duygusu ile sürekli bir boğuşma halinde olması ve her ikisinin de yanlarına sığındıkları yaşlı akrabaları Tomas'ın her daim yüzünün bir yerlerinde saklı duran gülümsemesi ile sıralanan filmin kahramanları , sıradanlığın ötesinde bir coşku yaratıyorlar .
Film üzerine yazmak için bilgisayar başına oturunca beynimde dolanan ilk cümle şu oldu : bir insan bu filmi neden izlemeli ?
Domino taşları gibi her biri birbirini tetikleyen nedenlerin en başında filmin tam anlamıyla şeker gibi olması geliyor .
Karakterlerinin her birinin son derece gerçekçi ve bu gerçekçiliğin barındırdığı tüm zıtlıklardan nasibini almış olarak çizilmiş olması filmi en çok samimi kılan nedenlerden biri .
Amcanın komşusu olan eşcinsel çiftin , yaşadıkları bölgenin güzelleşmesi için çalışırken çizdikleri olumlu portre , Amca Tomas ve yeğenleri söz konusu olduğunda nasıl da yukarıdan bakan bir hale dönüşebiliyor .
Her insanın içinde barındırdığı ' iyi ' ve ' kötü'ler gibi .
Diğer bir yandan Bakire ve Hamile , tam anlamıyla bir ' azınlık ' filmi .
Azınlık olma kavramı üzerine son derece derinlikli bir film .
Ağızda çiğneye çiğneye bayat bir sakız haline dönüşmüş ' azınlıklar , azınlık halleri ve durumları ' gibi konular üzerine , daha gerçek ve daha doğru yaklaşımlar getiriyor .
Gerçekliği ve doğruluğu , bu konudaki tüm klişe anlayışları es geçmesinden kaynaklanıyor .
Toplumlarda aykırı ya da azınlık olarak sayılan eşcinsellerin , etnik azınlıkların , feministlerin vs. . kendi içlerinde bir homojenlik taşıdığı ve tek bir bütün olarak var oldukları gibi genelde desturlaştırılmış bir inancın ne kadar da kof olduğunun en büyük ispatı Bakire ve Hamile .
Amca Tomas'ın komşusu olan , hem beyaz , hem de zengin sınıfa mensup eşcinsel çift , cinsel olarak kendileri gibi eşcinsel olan Carlos'a ilgi duysalar da , toplumsal sınıflandırma katmanlarında , sırf aynı kategoriye ( eşcinsellik ) giriyorlar diye , ona ihtiyaç duyduğunda yardım etmezler .
Modern toplumların sahip olduğu yüksek dozajlı bireyselcilik anlayışının , azınlık olan grupların kanına işlememiş olacağını düşünmek ve onları ısrarla tek bir vucüt olarak algılamak , ya büyük bir kolaycılığın sonucu ya da hala gerçekleri kavrayamama sorununun .
Neyse ki bu gerçeklerin farkında olan Richard Glatzer ve Wash Westmoreland gibi isimler var da , biz de rahat bir nefes alabiliyoruz .
Filmin en renkli kişi ise elbette ki , Chalo González'in oynadığı amca Thomas karakteri .
İlerlemiş yaşına rağmen sokak satıcısı olarak yaşamını sürdürmeye çalışan Tomas , belki de farklı , aykırı ya da azınlık olma durumunun en baş temsilcisi olarak cisimleşiyor .
Yaşamın zorlu merdivenlerinden hala hayatta kalmayı başararak çıkmış olmanın ve bunu , belki de hayatı çok da fazla ciddiye almadan başarmış olmanın verdiği o nahoşlukla González'in çok keyif veren bir performans sergilediğini söylemek gerek .
Çoğunluğun o burnu havada iktidarına dahil olmamanın , her daim muhalif bir ruhun cisimleşmiş hali gibi Tomas Alvarez karakteri .
Son derece akıcı ve hafif bir anlatımla ilerleyen bir film olması , Bakire ve Hamile'yi etkileyici kılan en önemli nedenlerden .
Tıpkı Türkçe çeviri isminin içinde barındırdığı zıtlık gibi hafif olduğu kadar ağır olan , ağırlığı kadar da keyif veren bir film .
Umarım azınlıklardan çok , çoğunluklara hitap etmeyi de başaran bir film olur .
