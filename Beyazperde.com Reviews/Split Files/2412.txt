Sıkı Dostlar ( Last Flag Flying ) , Hal Ashby’nin yönettiği 1973 tarihli Son Ayrıntı ( The Last Detail ) filminin gayrıresmi devamı , ruhani kardeşi .
( Son Ayrıntı doğru bir Türkçeleştirme değil aslında , Son Görev daha yerinde bir karşılık olurdu . ) İki film de Darryl Ponicsan’ın romanlarından uyarlama .
Vietnam döneminde geçen ilk roman ve dolayısıyla film , adi bir suçtan dolayı askeri cezaevine gidecek bir er ve onu teslim etmekle görevli iki askerin arasında oluşan dostluğu anlatan bir yol filmiydi .
Sıkı Dostlar ise 2003’te , Irak savaşı döneminde , bu üç askerin seneler sonra yeniden biraraya gelmesini ve farklı bir sebepten çıktıkları bir başka yolculuğu anlatıyor .
Fakat senaryoyu da Ponicsan’la birlikte kaleme alan Richard Linklater’ın filmi , karakterlerin isimlerini ve geçmiş hikayelerini bir miktar değiştirerek , tam anlamıyla bir devam filmi olmaktan da çıkıyor .
Anlıyoruz ki Bryan Cranston aslında Jack Nicholson’ın karakterinin yaşlılığını canlandırıyor ; Laurence Fishburne , Otis Young’ı ; Steve Carell de Randy Quaid’i .
Bu durum , aktörlerin performanslarına bile yansıyor .
Ancak The Last Detail’den kayda değer oranda uzaklaşmış olduğundan , Linklater bildiğimiz anlamda bir devam filminden özellikle uzaklaştırıyor projesini . 
 
Before üçlemesi ve Çocukluk ( Boyhood ) gibi filmleriyle hem romantizmi hem de gençlik enerjisini filmlerinde başarıyla yansıtagelmiş Linklater’ın imzası , uzun diyalog üzerinden ilerleyen hikayeler anlatmak denebilir , Sıkı Dostlar’ı onun filmografisinin organik bir parçası yapan nitelik de bu .
Doc , Sal ve Mueller’ın yolculuğu ve bu yolculukta karşılaştıkları insanlarla etkileşimleri , 11 Eylül sonrası Amerika’sına dair hüzünlü ama insani bir bakış sağlıyor .
Mülayim ve kendi küçük hayatında mutlu olmuş bir adam Doc .
Bu yolculuğu tetikleyen de onun başına gelenler .
Karısını kısa süre önce kaybetmiş , şimdi de Irak’ta askerlik görevini yapan tek oğlunun ölümünü almış , hayatta tutunacak kimsesi kalmamış .
Oğlunun cenazesini alıp toprağa vermek için yanında kendi askerliğinden iki arkadaşı olsun istiyor , Sal ve Mueller’a ulaşıyor .
Bu iki adam , Doc’ın iki omzundaki melekle şeytan olacak adeta .
Kendini dine adamış ve rahip olmuş Mueller ; bar işleten ve hayatında düzen namına hiçbir şey olmayan , daha dünyevi zevklerin adamı Sal .
İkisi de Doc’ı başka bir yöne çekmeye çalışırken , aslında üçünün birden dönüşeceği , bu anlamda yol filmi türünün hakkını veren bir öykü . 
 
Richard Linklater’ın olabildiğinde mütevazı , gösterişsiz , yalın , sahici bir film yapmak istediği belli .
Fakat kendisi bir Mike Leigh ya da Ken Loach değil elbette .
Dolayısıyla ortaya amaçladığı duygusal güce ulaşabilen bir sonuç çıkmamış .
Bunda belki filmin odağının birkaç parçaya dağılmış olması da etken .
Üç arkadaşın Vietnam günlerinden beri taşıdıkları vicdan azabı , Doc’ın oğlunun nerede ve nasıl gömüleceğine dair orduyla girdikleri mücadele , arada lüzumundan fazla yer kaplayan cep telefonu ve internet gibi değişen dünyanın emareleri , inanç tartışmaları , birbirlerinden çok uzak tematik eksenler oluşturmasalar bile , filmin ne hakkında olduğuna dair bir cümle kurmayı güçleştiriyorlar . 
 
Ancak bir asker cenazesi üzerinden kurulan öykü , şehitlik meselesine dair güçlü bir söylem üretmeyi başarıyor yine de .
Vietnam’da kendileri de “Ne için savaşıyoruz , arkadaşlarımız ne için ölüyor ? ” sorularıyla boğuşmuş üç eski askerin , pisi pisine ölen gençleri sahte hikayeler yazarak ailelerine kahraman şehitler gibi sunagelmiş , sunmaya devam eden askeri kurumlara söyleyecek birer çift lafı var .
Ateş düştüğü yeri yakar lafını hatırlatır şekilde , şehitlik denen şeyin , manasız veya çeşitli çıkarlar için yürütülen savaşları mazur göstermek amacıyla , çocuklarını kaybeden ailelere sahte bir teselli vermek uğruna uydurulmuş , içi boş bir kavram olduğunu söylüyor Sıkı Dostlar .
Fakat yine de oğlunu kaybetmiş bir büyükannenin içi biraz soğuyacaksa , acısı biraz olsun dinecekse , bu yalanlara bile anlayış gösterilebileceği bir noktaya varıyor .
Sonuçta önemli olan kurumlar değil , insanlardır diyor .
Ordu bize bu hayatta ihtiyaç duyduğumuz cevapları veremeyebilir ama aslında birlikte askerlik yaptığımız insanlardadır aradığımız cevap , kıymetli olan bu insanların birbirleriyle paylaştıklarıdır , yaptıkları göreve ve hayattaki seçimlerine yükledikleri manadır diyor . 
 
Katılırsınız , katılmazsınız , ortaya çıkan film çok güçlü bir sinema eseri de olmayabilir ama bu öyküde dokunaklı bir yan var bana sorarsanız . 
 
Twitter : aliercivan
