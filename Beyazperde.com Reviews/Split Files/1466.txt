Ülke sineması tanımı altında bir ekol olup kendi stilini , düşünsel dünyasını ve ağırlığını yaratan Fransız sinemasının , öte yandan kendi klişelerini de yaratmasının pek şaşırtıcı olduğu söylenemez .
Öyle ki , yıllar içerisinde birçok Fransız yönetmenin ağzına sakız olan kallavi kavramlar , farklı açılardan fakat aynı görüntülerle karşımıza gelmeye ve duraksama evresindeki bir sinema ekolünü kısır döngüye itelemeye devam ediyorlar .
En son 2005 yılında Amants réguliers , Les ( Les Amants réguliers ) ile dikkate değer bir eser ortaya çıkarıp Venedik'ten en iyi yönetmen ödülüyle dönen Philippe Garrel'in geçtiğimiz sene yine Venedik'te yarışan filmi Yakıcı Bir Yaz ( Un ete Brulant ) da tam olarak belli bir atmosfer yaratıp öyküsel bir tat bulamama ve yönetmenin kalıplarına sıkışma sorunundan muzdarip .
Kendi cümlelerinde özel bir önem taşıyan birçok kelime , geveze ve kafası karışık bir yönetmenin cümlesinde altı bomboş kavramlara dönüşürken , film başından sona asıl odağını arayan bir fikir girdabından hallice .
Öykünün önemli karakterlerinden biri olduğu gibi ayrıca dış sesi de olan Paul'ün hayatında çok önemli bir yer arz edecek olan Friedrich'le tanışma ve onun hikayesini anlatma öyküsünü izliyoruz temelde .
Beş kişi arasında oluşan dostluklar , düşmanlıklar , çatışmalar , barışmalar , yakınlaşmalar ve uzaklaşmalar oldukça tipik minimal sinema kalıplarında karşımıza çıkıyorlar .
Sadakat , aile , özgürlük , devrim , aşk , ölüm ve buna benzer birçok önemli mesele , hiçbirine tam olarak odaklanılmadan filmin içerisinden geçip gidiyorlar .
Friedrich ve inanılmaz bir tutkuyla bağlı olduğu , bir gün elinden kayıp gideceğini içten içe bildiği Angèle arasındaki fırtınalı ilişki de bir noktadan sonra bütün bu insanların hayatına etkiyen başlıca neden oluyor .
Sonuç olarak Paul , hem kendisinin , hem Friedrich'in hem de bu ikili dışında kalan birçok insanın hikâyesini dillendirmiş oluyor .
Hayattan ve birbirlerinden çok farklı beklentileri olan ve hiçbir vakit aynı noktada buluşamayacakmış gibi görünen iki karakter üzerinden kişilik çatışmalarına , insanların kör noktalarına , çözülemeyen anlaşmazlıklara ve birbirlerine yabancılaşmalarına küçük çaplı bakışlar atmak Fransız sinemasının sıkça başvurduğu klişelerden biri oldu . ‘Yakıcı Bir Yaz ' filminin , altı boş derinlikleriyle doksan dakika boyunca perdede at koşturan karakterleri de filmi tam olarak böyle bir tekdüzelik uçurumuna itiyorlar .
Sırf doğallığı ve gerçekçiliği körüklemek adına yazılmış , hiçbir şekilde filmin engebeli dokusuna katkı sağlamayan diyaloglar gırla giderken , yapay bir değişime ve dönüşüme tabi tutulan karakterler , gözden kaçmayan , itici bir kontrast oluşturuyorlar .
Filmin seyirciye karşı samimi olmaya ve seyirci üzerinde bir empati alanı oluşturmaya çalışır bir tavrının olmadığı malum ; ancak yine de tavizsizliğine rağmen içine daha fazla girebildiğimiz bir filmden bahsetmeyi isterdik .
Zira filmin ‘kaybediş ' öyküsünün altında sunmaya çalıştığı duygusal tatlar , fazlasıyla belli belirsiz bir biçimde izleyiciye geçiyorlar .
Filmin fikrini kendi hayatında yaşadığı bir acıdan , yakın bir arkadaşını ölüme uğurlamasının ardından su yüzüne çıkaran Philippe Garrel'in , bu tip filmlerde görmeye çok alışık olduğumuz Monica Bellucci ve oyunculuk camiasında yükselişte olan oğlu Louis Garrel gibi iki tanınmış simayı spotlar altına alması da , aslında gerek filmin marka değerini yükseltmek , gerekse içi boş karakterleri dolu göstermek anlamında şaşırtıcı olmayan bir tercih olduğu söylenebilir .
Öyle ki , filmin geçtiğimiz sene oldukça güçlü bir programı olan Venedik Film Festivali'nde yarışmasını açıklayabilmek de , ancak bu bilgi ile mümkün .
Nihai bir kanıya varmak gerekirse , kendi kendine bir kısır döngü oluşturan ve matemli atmosferinin altında bu kısır döngüye mahkum olan bir filmle karşı karşıyayız . ‘Yakıcı Bir Yaz ' birçok kavramı ele alır gibi yaparak hepsine birden teğet geçiyor ve sıradanlık kalıplarını bir türlü aşamayan bir ayrılık öyküsü olarak hafızalarda yer etmekle yetiniyor . ‘Usta ' olarak addedebileceğimiz bir yönetmenin , kendi ülke sinemasının tekerrürleri içerisinde böylesi bir sessizliğe büründüğünü görmek ise , biz sinemaseverler açısından oldukça üzücü bir deneyim . kaankarsan@gmail.com twitter . com / kkarsan
