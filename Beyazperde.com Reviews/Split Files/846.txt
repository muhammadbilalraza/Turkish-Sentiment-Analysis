Kahvaltıda dinozor yumurtası yemek ister misiniz ?
Jurassic World senaristleri pek yakında , en azından kurgusal düzlemde , bunu mümkün kılabilir çünkü seri bambaşka bir alana evrilmeye ve moda tabirle , bir evren inşa etmeye başlıyor !
90’larda tüm dünyada bir dinozor çılgınlığı başlatan meşhur Jurassic Park filmi , CGI efektleriyle hava atmakla yetinmiyor , başarılı bir roman uyarlaması olarak da ilgiyle izleniyordu .
Bu film öyle güçlü bir etki yarattı ki , yer - gök dinozorlarla doldu !
Maketler , figürler , 3D kartpostallar ve daha neler neler … 
 
Jurassic çağı , 2015 yılında gelen filmle güçlü bir şekilde devam edeceğini ispatlamıştı .
Bana göre orijinal fikir fazlaca zorlanmıştı .
Neredeyse bunun Jurassic filmlerine bir hakaret olduğunu düşünüyordum .
Koskoca T - Rex dururken , laboratuvar ürünü Indominus Rex’in filmin asıl kahramanı yapılmasına , Raptorlardan film kahramanı yaratılmasına şiddetle itiraz etmiştim .
Gel gör ki film tüm zamanların en çok kazanan 5. filmi oldu ve yeni bir dinozor çılgınlığı yarattı .
Anlaşılan o ki insanların dinozorlara ilgisi hiç bitmeyecek ve Hollywood bunu sonuna kadar sömürmeye kararlı . 
 
Yeni Jurassic filminin senaryosu iki parçanın birleştirilmesinden ibaret .
İlk kısımda bir önceki filmde canlarını zor kurtaran ikilimiz Owen Grady ( Chris Pratt ) ve Claire Dearing ( Bryce Dallas Howard ) öğreniyorlar ki , meşhur dinozor adası Isla Nublar’ın bir yanardağ patlaması ile okyanus sularına karışması ve burada yaşayan mahlukatların telef olması an meselesi .
Bunu engellemek için tek bir yol var , Arcadia adındaki gemiyle adaya dönüp kurtarabilecekleri kadar dinozoru kurtarıp bir tür Nuh’un Gemisi macerası yaşamak .
Hangi aklı evvel bunu yapar ?
Senaristler de böyle düşünmüş olacaklar ki Claire’in karakterinde epeyce modifikasyon yapmışlar .
Şirket kadını olan Claire Dearing yaşadığı tecrübelerden ders çıkararak azılı bir dinozor aktivistine dönüşmüş .
Adaya bir milyarderin sponsorluğunda gidip dinozorları kurtarmaktan yana hiç tereddüt etmiyor .
Owen’a gelince .
Bakmayın onun o ıssız adam triplerine , Claire’e hala sırıl sıklam aşık ve o nereye , Owen oraya .
Biri hacker , diğeri her işten anlayan iki Sanço Panço karakter de yanlarına eklenince ekip tamam oluyor ama elbette işin içinde başka bir iş var ! 
 
Dinozorları adadan çıkarma kısmı filmin ilk epizodu ve tam bir aksiyon bombası .
Görsel efektler muazzam , CGI’ın vanasını açmışlar ancak animatronikleri kullanmaktan da vazgeçmemişler .
Yakın plan dinozor sahnelerinde çok başarılı pratik efekt kullanımları var .
İlk filmin çığır açan özel efekt geleneği devam ediyor .
Bu kısım tamamlandıktan sonra filmin asıl derdine geliyoruz ve işin rengi burada biraz değişiyor .
El Orfanato ( Yetimhane ) filminin yönetmeni J. A. Bayona , Jurassic macerasına kendi yorumunu katmayı ihmal etmiyor ve bu andan itibaren filmi neredeyse gotik bir canavar filmi gibi tasarlamaya , kurgulamaya başlıyor .
Jurassic evreninde yaşanan bir Hammer kabusu .
Enteresan ! 
 
Ne yazık ki yönetmenin ürkütme çabasına eşlikçi olamayacak kadar bayat bir senaryo ve doz aşımı seviyesindeki klişe kullanımı yüzünden bu kısım filmin asıl etki alanını oluşturmaktan uzak .
İzleyenler filmi yine ada sekanslarıyla hatırlayacaklar .
Finale doğru film şaşırtıcı ve aptalca bir politik doğruculuğa sürükleniyor ve devam filmlerinin post apokaliptik setine bahane olacak şekilde bitiyor .
Politik doğruculuğun akılcılıktan uzaklaşarak insanlığın sonunu getireceğine bu film sayesinde ikna oldum !
Hele de bazı eleştirmenlerin bunu övüyor , alkışlıyor olması tam bir şamata !
Evrimle ilgili onca şey okumuş biri olarak , gelişmiş bir primat türü olan insanlar sürüngenlerin atası dinozorlar arasında dostluk kurma çabasını gereksiz bir empati olarak yorumluyorum .
Bu ancak gişe kaygılı bir Hollywood fantezisi olabilir , alkışlayıp komik duruma düşmeyelim ! 
 
Uzun lafın kısası ; Jurassic World 2 , bildiğiniz gibi .
Bol bol T - Rex böğürtüsü , Raptor asabiyeti ve yine laboratuvar ürünü süper dinozor belası .
Kafayı boşaltmak için iyi bir fikir ama daha fazlası değil .
Senaryoda çok fazla açık var ve bunu kapatmanın tek yolu aksiyonun gazına basmak , yapımcılar da öyle yapmışlar .
Kurguda da kimi sıkıntılar sezdim öyle ki film önemli bir karakterini unutarak bitiyor !
Yine de her yaştan çocuk bu filmi keyifle izleyebilir .
Ve evet , dinozorlarımız yine sadece kötü adamları yiyor ! 
 
murattolga@otekisinema.com
