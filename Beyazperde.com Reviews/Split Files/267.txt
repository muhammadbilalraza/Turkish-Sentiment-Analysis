Transformers veya Battleship gibi yüksek bütçeli bilim - kurgu aksiyonları tembel ve mantıksız olmakla suçlayıp bu filmlerin seyirciyi aşağılayarak kolay yoldan para koparmaya uğraştığını yazdığımda , hayranları her zaman ‘Ne diye bu kadar düşünüyorsun , inceleyip üzerine gidiyorsun kardeşim ?
Bu filmler boş eğlencelik , beyninin ' off ' tuşuna basacaksın , salona gireceksin , iki saatliğine dertlerini unutacaksın’ gibi yorumlarda bulunur .
Fakat bence her tür film , ‘boş eğlencelik’ olsun olmasın , belli bir kaliteye sahip olabilir ve sırf " eğlencelik olması gerekiyor , olabildiğince büyük çapta genel seyirciyi çekmesi lazım " diye aptallaşmak , seyircisinin zekasını aşağılamak zorunda değil .
Galaksinin Koruyucuları’nın eski usül bir uzay macerası blockbuster yaratmaktan , her karesinde seyircisini eğlendirmekten başka bir amacı yok , fakat bu amacına mükemmel birer ustalık ve yaratıcılık ile ulaşıyor .
Yazar / yönetmen James Gunn , tür sinemasını en ince detaylarına kadar bilen ve aktaran , fakat aynı zamanda klişelerini altüst etmekten haz alan bir sinemacı .
Son filmi Super’de Gunn , normal bir vatandaşın birden bir süper kahramana dönüşmesinin gerçek hayatta oluşacak vahşetini tipik bir süper kahraman filmi hikaye yapısına oturturuyordu .
Gerçek yaşam ve sinematik fantezi arasında mükemmel bir denge yakalayan Gunn , aynı tonu yakalamaya uğraşıp başarısız olan Kick - Ass’e ders veriyordu adeta .
Galaksinin Koruyucuları ile Super’in yüz katı bir bütçe ile çalışan Gunn , Marvel evreninin gereksinimlerini anlayıp aynı zamanda kendine öz stilinden ödün vermeyerek klasik uzay macerası şablonuna benzeri zor görülen birer orjinallik ve enerji katıyor .
Film , yüzeyde Yıldız Savaşları stili , renkli özel efektler , yaratıcı uzaylı yaratıklar ve heyecanlı uzay gemisi savaş sahneleri ile dolu bir uzay fantezisi yaratmakta gayet başarılı oluyor .
Açıkçası filmin teknik başarısını ilginç karakterler , yaratıcı diyaloglar ve usta bir senaryo ile desteklemesi hayal kırıklığı yaratan Yıldız Savaşları prequel'larından bu tarz bir yetenek beklediğimizi düşündürdü .
Aslında Jedi’ların yokluğunu umursamazsanız ve Yıldız Savaşları’nda hiç bir zaman kabul edilmeyecek bir kaç küfürü duymazlıktan gelirseniz hak ettiğimiz prequelları sonunda bu film ile izlediğimize kendimizi inandırmak zor olmayacaktır .
Yüzeyde türün gereksinimlerini mükemmel bir biçimde yerine getiren Gunn , bu noktadan sonra kendine öz espri anlayışını ve stilini de muazzam bir denge ile serpiştiriyor filme .
Seyircinin bir süre yanlış filme girdiklerini bile zannedebilecekleri , türü akılda tuttuğumuzda beklenmedik ciddilikte bir drama sahnesi ile açılıyor film .
Hikayenin kendini beğenmiş insan ana karakteri Peter Quill’in ( Chris Pratt ) çocukluğundaki bir trajediyi gösteren açılış sahnesi , türün limitlerini test etmek bakımından ilk X - Men filminin beklenmedik Auschwitz açılışını hatırlattı .
Hikayenin açılışındaki trajik olaydan sonra çocuk yaşında uzaylılar tarafından kaçırılan Quill , 20 yıl sonra galaksiler arası usta bir hırsız olmuştur ve esrarengiz bir küreyi çalar .
Galaksiyi yok etmeyi amaçlayan kötü uzaylı Ronan’ın ( Lee Pace ) bu küreye ihtiyacı vardır ve küre hakkında kendine ait planları olan kızı Gamora’yı ( Zoe Saldana ) Quill’i bulmakla görevlendirir .
Napolyon kompleksli konuşan rakun Rocket ( Bradley Cooper ) ve kendi vücudunu yenileyebilen , kelime bilgisi ‘Benim adım Groot’ ile sınırlı olan yaşayan ağaç Groot’tan ( Vin Diesel ) kurulu suçlu avcıları da Quill’in peşinden gidince bütün grup kendisini galaktik bir hapiste bulur .
Hapisten Ronan’dan intikam almaya ant içmiş kaslı uzaylı Drax’in ( Dave Bautista ) yardımı ile kaçan grup , bencilliklerini bir kenara atıp galaksiyi kurtaracak mıdır ?
Sırf özel efektlerin etkileyiciliğine dayanarak karakter bakımından basitçe bilim - kurgu / uzay macerası arketipleri yaratabilirdi Gunn .
Bunun yerine Galaksinin Koruyucuları’nı oluşturan beş ana karakterin her biri orjinal birer sese ve hikayeye sahip .
Drax’in metaforun ne olduğunu bilmemesi filmin en komik diyaloglarını yaratıyor .
Yüzeyde safi komedi karakteri olsun diye yaratılmış izlenimi veren Rocket’ın psikolojisini inceleyen derin bir sahne bile var filmde .
İşin sonunda çoğunlukla mimiklerle yaratılan bir CGI ağacın bile seyirci tarafından bu kadar sempati görmesi olağanüstü bir yaratıcık gösteriyor .
Filmin 80'lerin Hollywood çocuk filmlerini hatırlatan küfürbaz ve rahat tonu hiç bir an ukala bir meta parodiye dönüşmüyor .
Türün klişelerini bilen Gunn , bu klişeleri kullanmaktan kaçınmazken kendini o kadar da ciddiye almayarak gerçek anlamda bir eğlencelik yaratıyor .
Filmin en stilize anlarında bile kendine ait bir espritüelliği var .
Karakterlerin bir takım olarak ilk defa göründüğü karizma yavaş çekimde bile birinin esnediğini görebilirsiniz .
Tyler Bates’in etkileyici müziğine komplimanda bulunan , hikayeye organik bir biçimde oturtulan 70'ler ve 80'ler pop şarkıları da hoş ve türe göre orijinal bir sürpriz sunuyor .
Galaksinin Koruyucuları , türün en tipik anlarında bile yaratıcılığı elden bırakmıyor .
Kocaman kötü uzay gemisinin iyi adamlarla dolu küçük uzay gemilerine karşı savaştığı tipik üçüncü perdesi bile küçük gemilerin kocaman bir ağ yaratması gibi ilginç görselliklerle destekleniyor .
Galaksinin Koruyucuları , işte tam Transformers vs. savunucularının söylediği gibi beyninizi kapatıp eğlenmeye bakacağınız bir modern bilim - kurgu / uzay macerası şaheseri .
Türün hayranlarına ısrarla tavsiye edilir .
