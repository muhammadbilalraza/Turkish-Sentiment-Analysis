Asabiyim Ben , 6 kısa hikayeden olan bir film kolajı …
İçinde her şeyi , aldatmayı , aşk acısını , kalp kırıklığını , haksızlığı , suçu gizlemeyi , öfkeyi , geçmişle hesaplaşmayı ve en çok da cinayeti bulmak mümkün !
Ünlü Latin sinemacı Pedro Almodóvar’ın yapımcısı olduğu Asabiyim Ben’in yönetmen koltuğunda , ülkesinde Hermanos y detectives adlı polisiye dizi ile tanınan Arjantinli genç yönetmen Damián Szifron oturuyor .
Kimi mutlu sonla kimi de trajikomik bir şekilde biten 6 farklı hikayenin temel motivasyonu ise günlük hayatta yaşadıklarımız !
Hangimiz , içine nefret ettiğimiz insanları doldurarak uçurumdan aşağı yuvarladığımız bir otobüsün hayalini kurmadık ki ya da trafikte önümüze çıkıp hatalı davranan kaba bir sürücünün dersini vermek istemedik ?
Düğün gecemizde evlendiğimiz insanın o anda salonda olan biriyle yattığını bilsek ortalığı nasıl da birbirine katardık değil mi ?
Arabamızı park cezası olmayan bir yere bıraksak ama sürekli çekildiğini görünce araba çekicisi firmaya nasıl da bilenirdik , hele de işten atılmış , evliliği de yolunda gitmeyen bir patlayıcı uzmanıysak !
Asabiyim Ben , iyi yazılmış , iyi oynanmış ve iyi çekilmiş bir film , izlerken eğlenmemek mümkün değil !
Günlük hayatta yaşadığımız , hepimizin başına gelebilecek sıradan talihsizliklerin birden nasıl bir suç zincirine yol açtığı o kadar keyifli anlatılmış ki buna kapılmamak imkansız !
Kolaj filmlerde her zaman bir hikaye öne çıkar , açıkçası Asabiyim Ben bu anlamda seyirciyi biraz sıkıntıya sokuyor çünkü hepsi çok iyi !
Yine de benim favorim , belki de Ricardo Darín’i oyuncu olarak çok sevmem yüzünden , “arabası çekilen patlayıcı uzmanı” bölümü oldu .
Bununla ilgili yakınlaşmam ülkemizin de tam bir trafik cehennemi olmasından ötürü de olabilir elbette …
Bu bölüm finaliyle de diğer hikayelerden biraz farklı …
Hikaye diğerlerinin ( düğün hariç ) aksine sağlam bir katarsis / arınma sekansıyla bağlanarak mutlu sona ulaşıyor .
Damián Szifrón , Ricardo Darin’in canlandırdığı Simon karakteri üzerinden bir cümle kurmak istiyor ve diyor ki ; toplumun yararınaysa anarşiye yol açmaktan çekinmeyin ve sizi sömüren sistemi yok edin !
Hikayelerin genelinde de Arjantinli üst sınıf ve alttan gelen sömürücülerle ilgili bir eleştiri mevcut .
Yönetmen , siyasi bir film çekmeyi amaçlamasa da ülkesindeki politik ortamı seyirciye hissettirmeyi başarmış .
Asabiyim Ben , sinefiller için haftanın en büyük ama aynı zamanda en iyi saklanmış hazinesi …
Her aşamada başarılı bir film , tüm hikayeler ayrı bir özenle yazılmış - çekilmiş - kurgulanmış .
Arjantin sineması hikaye anlatma işini öylesine iyi çözdü ki , Hollywood’un her açıdan tıkandığı dönemde bu filmlerle karşılaşmak büyük keyif veriyor .
Film 32 kopya ile gösterime giriyor , sakın ıskalamayın ! murattolga@gmail.com
