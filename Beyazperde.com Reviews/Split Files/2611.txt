Filmografi çıtasını yükselten kimi filmlerin akabinde bazen dudaklardan şu soru dökülür ; bu yönetmen böylesi bir filmin üzerine daha ne çekebilir ki ?
2004 tarihli Duvara Karşı ( Gegen die Wand ) önce Altın Ayı ile 54. Berlinale’de , sonra da ülkemiz salonlarında gösterildiğinde biçare gönüllerimizden geçen bu sorunun ardından , 3 ortak projede , 3 tane de kendi uzun metraj projesine imza attı , Almanya’daki medar - ı iftarımız Fatih Akın .
Kendi namıma aldığım tüm eleştirilere rağmen Kesik ( Cut ) ’i kalburüstü bulan bendeniz için ( Cennetteki Çöplük’ü izleyememiş olmakla birlikte ) için Akın filmografisinin Altın Aslan’dan bu yana halen en çarpıcı işi Aşka Ruhunu Kat ( Soul Kitchen ) .
Bu hafta vizyonda giren Elveda Berlin ( Tschick ) filmi ise karakterleriyle oynamayı seven Akın’ın en eğlenceli gençlik drama - komedisi !
En azından Türkiye’de gösterime giren filmleri arasında .
En kestirme haliyle bir büyüme ve yol hikayesi olarak nitelendirebileceğimiz filmin senaryosu ise bu kez direkt Akın’a ait değil .
Alman yazar Wolfgang Herrndorf’un Türkçe’ye Yokuş Aşağı adıyla çevrilen Tschick romanından senaryolaştırılan filmin orijinal adı da aslında hem filmin hem kitabın baş kahramanı olan Andrej Tschichatschow‘in soyadının kısaltılmış hali .
Türkçe olarak üzerinden ÇİK yazan bir afişin sinema salonlarını ve reklam panolarını süslemesi çok elverişli olmadığından , öykünün kendisine çok yakın durmayan bu vizyon çevirisinin mantıklı olduğunu dile getirebiliriz .
Önce Maik ve ergen hezeyanları ile başlayan , sonrasında çekik gözlü bir Rus göçmeni olan Tschick’in katıldığı hikaye akışı ilk 15 dakikadan itibaren seyirciyi kendisine bağlamayı başarıyor .
Öykü Maik ve onun platonik aşkı , burnu havada Tatjana’dan ( Aniya Wendel ) sıyrılıp macera arayan iki ergen erkeğin yol serüvenine dönüştükçe , seyirci de bir yaz tatilinde iki Alman gencinin sınırları kırarak kendi hesapsız çılgınlıkları keşfetme sürecine tanıklık ediyor .
İçine kapanık bir genç olmasına rağmen Maik’in Tschick ile çıktığı bu hesapsız yolculukta değişim , bir yaz tatilinin evde sıkılan bir ergene katabileceği en muhteşem olgunlaşma süreci olarak beyazperdeye taşınıyor .
Bu arada Tschick de değişiyor ; ama sonuna değin çaktırmadan .
Sınıfa ilk girdiğindeki çevresinden tiksinen umarsız yapısı Maik’in sıcakkanlılığı ile eviriliyor belki de .
Hem şu kısa hayatta ergenlikte sayesinde değişmediğimiz ya da değiştirmediğimiz arkadaşımız hiç mi olmadı ?
Velhasıl , Akın’ın uyarlama senaryosundaki dönüşüm tatmin edici ; benim gibi henüz kitabı okumamış sinefiller için de orijinal esere dair merak uyandırıcı .
Filmin Rainer Klausmann’ın görüntü yönetmenliği ile taçlanan estetiği ise kolaycılıkla yapıştırılan “ergen yol hikayesini” tanımını alt üst ediyor .
Zira Fatih Akın filmografisi boş hikayelerin estetize edildiği bir yekun değil ; derdi olan hikayelerin parmak ısırtan görüntü yönetimi ile çıta yükselttiği bir anlatım bütünü var karşımızda .
Bu filmde özellikle mısır tarlalarında geçen sahneler ve üst kamera açılarıyla oluşturulan planlar bu tanıma örnek teşkil edebilir .
Oyunculuklarda da iki baş karakterini çok iyi kullanmasını bilen Akın senaryoda ne verdiyse hem Maik’ten hem Tschick’ten daha fazlasını almış gibi .
Genç yaşlarına rağmen seyir kalitesi yüksek oyunculuklar ortaya koyan Anand Batbileg ve Tristan Göbel filmin şüphesiz hem eğlenceli hem yarı dramatik yapısını çok iyi sırtlıyorlar .
Filmin ortasında bir görünüp , ardından çabuk kaybolan Isa rolündeki Nicole Mercedes Müller’i ise daha da derinlikli seyretmek isterdi bu gözler diyelim .
Sonuç olarak karşımızda keyifle işlenmiş bir gençlik hikayesi var ; sorunlu ailehayatından , aşk buhranlarından kişiliğini ve kendini bulmaya evrilen büyüme hikayesiyle Elveda Berlin , sonunu düşünmeden çıktığınız tüm gençlik yolculuklarına selam yollayan , eğlenceli bir yapım .
Fatih Akın’ın suya sabuna dokunmayan sinemasını özleyenler için bu cumanın seyirlik alternatifleri arasında !
