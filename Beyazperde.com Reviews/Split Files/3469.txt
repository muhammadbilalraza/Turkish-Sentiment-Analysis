Yine bir Ortadoğu hikayesi yine Batı coğrafyasında bir festival .
Belirli Bir Bakış bölümün açılış filmi olan Clash , Türkiye’ye çok çok yakın bir hikayeyi , çok yakın bir bakış açısıyla beyazperdeye aktarıyor .
Neredeyse her gününde , her ayında , her eylemi ile şahidi olduğumuz , sonrasındaysa ‘Gezi’ süreci ile örnekler arasına aldığımız , Mısır’daki Arap Baharı ertesine odaklanan film , maalesef bize ülkemize çok da yabancı olmayan bir portre sunuyor .
Mısır sokaklarında AP ( Associated Press ) muhabiri olan iki gazeteci sırf ellerindeki kameralarından dolayı askeri bir kamyonete tıkılarak göz altına alınır .
Yardım için bağrışırken polis kamyonetine onlarla beraber en 10’a yakın Mısır vatandaşı daha yanlışlıkla “tıkıştırılır . ”  Daha da kötüsü bu 10 kişiyi , Müslüman Kardeşler yanlısı olduğunu öğrendiğimiz 10 kişi daha takip eder .
İçinde çocukların ve kadınların da olduğu bir kamyonet dolusu insan , neden dolayı ve nereye götürüldükleri bilmeksizin askeri bölüğün insafsızlığında oradan oraya gayri insani şartlarda sürüklenir .
Bu mecburi yolculuk boyunca renklerini ve kimliklerini bir tarafa bıraktıkları anlarda yeniden insan olduklarını , akraba , eş dost , kardeş olduklarını hatırlayıp düşmanlıklarından sıyrılacaktırlar .
Fakat barış süresi de kamyonetin dışındakinden çok da uzun olmayacaktır .
Belki ülkemiz polisi 10’dan fazla vatandaşını , daracık tek bir kamyonette , ne düğü belirsiz bir yolculuğa sürüklemez ama nefes aldığımız Ortadoğu coğrafyasında , Mohamed Diab’in yönetmenliğini üstlendiği Clash filmi bir kurgu değil , gerçekliğin kendisi maalesef ki yönetmen de filmin açılış jeneriğinde tüm açık sözlülüğü ile bunu belirtiyor .
Dahası iç savaşın hüküm sürdüğü , demokrasi yoksun tüm toplumlarda başımıza benzer olaylar gelebilir ; ister inanın ister inanmayın .
Ve maalesef bu filmin , bu anlamda ‘tamemen kurgusal’ olduğunu söylemek de zor .
İster kabul edin , ister etmeyin Türkiye tüm pratikleriyle  bir Ortadoğu ülkesi .
Tam da bu yüzden uluslararası festivalde gösterilen Ortadoğu filmleri bizim kanımıza ve kültürümüze en yakın örnekler olarak en özdeşlik kurulabilecek örnekler olarak ortaya çıkıyor .
Clash meşhur Arap Baharı ertesinde , hükümet karşıtı protestolarım bahardan kışa dönüşümü resmediyor .
Film baştan sona kadar Muhalifler ile İslam Kardeşliği’nin aslında aynı halkın insanları tarafından temsil edildiğini , hepimizin aynı kökten geldiğini ve aynı şey uğruna savaşıp boş yere kan döktüğümüzü vurguluyor ; özgürlük ve kendi gerekliliklerimize göre yaşama hakkı !
Görüntü yönetmenliği , oyuncu yönetimi ve kadrajları zor koşullarda olabilecek en iyi seviyede kurtarılmış bir film var karşımızda ; bir savaş filminden çok öte bir tek mekan gerilimi diyebileceğimiz Clash , Cannes için bir çığlık olur mu bilemiyoruz ama biz de  Ortadoğu coğrafyasında çok farklı bir tablo ile karşı karşıya değiliz ; üstelik artık sınır ötesine geçmeye gerek de yok .
Filmin ana teması şüphesiz ki bas bas şunu bağırıyor : “Hepimiz kardeşiz !
İç savaşı durdurun , piyon olmayın ; kendinize gelin ! ” Anlayana çok bile ; yakaladığınız yerde izleyin …
