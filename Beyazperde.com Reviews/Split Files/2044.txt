Milos Forman'ın Amadeus'u çektiği yıl olan 1984 , benim jenerasyonumun henüz tek başına sinemaya gitme ehliyeti olmadığı bir tarihti .
Sinemayı seven aile üyelerinin , filmden eve döndüklerinde çatlak bir adamın kahkahalarından söz etmesi dikkatimi çekmişti .
Bazen oyuncular , canlandırdıkları rollere verdikleri biçimlerle ölümsüzleşir , karakterleri hafızalara çakılır ya hani ; yıllar sonra filmi tek başıma izlediğimde , bizimkilerin neden bahsettiğini nihayet anlamıştım .
Tom Hulce'un kahkahaları hala beynimde bir yerlerdedir .
Forman , daha sonra Aydaki Adam'da Amadeus'tan aşağı kalmayan çatlaklıkta bir adamın ( Andy Kauffman ) hayatını yine başarıyla perdeye yansıtmıştı .
Çifte Oscarlı usta yönetmen , sadece biyografik yapıtların nasıl çekilmesi gerektiğini göstermemiş , her defasında doğru başrol oyuncuları ve senaryolar seçerek üzerinde rahatlıkla dans edebileceği tuvaller elde etmişti .
Polonyalı kadın yönetmen Agnieszka Holland'ın Beethoven'ı Anlamak'ı , bana ister istemez Amadeus'u , Forman'ı ve Tom Hulce'u hatırlattı ; yakınlığından çok uzaklığıyla .
Baş karakter , yine " problemli bir dahi müzisyen " ; rolü üzerine giyen de usta bir isim , Ed Harris .
Karşısında , notalarını temize çeken öğrencisi , ona aşık , güzeller güzeli Anna Holtz ( Diane Kruger ) .
Filmin oyuncu kadrosunu bilmiyorsanız , Beethoven rolündeki bu garip görünüşlü adamın Harris olduğunu çıkaramayabilirsiniz .
Beyaz - gri peruğu , takma burnu , koyu kahverengi lensleri ve kötü replikleriyle , alışılmışın dışında bir Ed Harris bu .
Aktörün performansı ya çok sevilecek , ya da nefret edilecek türden ; keskin çizgili , cesur .
Oysa film , bu değerli aktörüne yeterince hizmet etmiyor .
Aksiliği büyük oranda sağırlığından kaynaklanan efsanevi besteciyi dar bir apartman dairesine hapsediyor ki , mekan böylesine usta bir oyuncunun dahi hareket edemeyeceği kadar dar .
Konser sahneleri ise Amadeus'un görkeminin çok uzağında ; tüm senfonilerini sağır olduktan sonra bestelemiş Beethoven gibi bir adamın etkileyiciliğine yakışmıyor .
Hayatı boyunca evlenmemiş , bazılarınca Mason üstadı olduğu öne sürülen , son 20 yılını son derece kapalı biçimde yaşamış bu efsanevi Alman bestecinin evine , odasına kadar girdiğimiz halde , onun hayatına , kafasının içine giremediğimizi farketmek acı veriyor .
Nasıl olup da ömrünün sonbaharında en büyük eseri sayılan 9 .
Senfoni'yi ortaya çıkarabildiğini tam olarak anlayamamak da .
Sözcükleri dudaklarda , sesleri titreşimlerde , ilahi melodiyi ruhunda hissedenlerin , Tanrı'ya rahiplerden bile daha yakın olduğunu söyleyen bu adam , 104 dakikada daha iyi anlatılabilirdi gibi geliyor .
Yönetmenin en büyük şansı , belki de Truva'dan beri takibe aldığımız Diane Kruger .
Beethoven'ın ani hiddetlenme sahnelerinden birinde , yüzündeki korkuya dikkat edin ; orada iyi bir oyuncu olduğunu göreceksiniz .
Oysa bu çabalar da filmi etkileyici yapamıyor .
Aktrisin meleksi güzelliğinin iyice ön plana çıktığı müzik destekli kurgu denemeleri bile bir türlü yerli yerine oturmuyor , filmin bütünü içinde kaybolamıyor .
Füg ve Altın Oran tutkunları , aradıkları ilahi estetiği sadece Diane Kruger'ın yüzünde bulabilirler .
Copying Beethoven bu haliyle bir dahinin son derece yakından çekilmiş bir portresi olduğunu iddia etse de , aslında O'na bir türlü yaklaşamıyor .
O'na koştukça uzaklaşıyor , çırpındıkça batıyor .
Geriye bu kez kahkahalar değil , kendi eşsiz yeteneğini bile duyamayan bir adamın hiddeti kalıyor .
