35 milyon dolarlık bütçesini yirmiye katlayarak ‘tüm zamanların en çok gişe yapan korku filmi’ olan It ( 2017 ) , bütünü oluşturan parçalarının hiçbirinde en ufak arızaya mahal vermeyerek bu başarıya ulaşmıştı .
Yapımcılarla yaşadığı fikir ayrılıklarından dolayı yönetmen / senarist koltuğundan ayrılan Cary Joji Fukunaga sonrasında bir süre ‘lanetli proje olma’ potansiyeli taşıyan film , yönetmenlik yeteneğini eşiyle birlikte kaleme aldığı Mama’da ispatlayan Andy Muschietti’ye nasip oldu . 
Tek ve en büyük dert bertaraf edildikten sonra büyük bir cast başarısı olarak görülebilecek çocuk oyuncu seçimleri , yoğun bir reklam kampanyası ve izlenme rekorları kıran bir fragman ile yaklaşmakta olan fırtına kendini iyiden iyiye belli etmişti zaten .
Sonrası herkesin malumu …  Stephen King’in devasa romanını okuyanlar , olacaklar konusunda fikir sahibi olsalar da Kaybedenler Kulübü’nün 27 sene sonra yaşayacağı macera merak uyandırıcıydı .
It Chapter Two , kendi yükselttiği standartların üzerine çıkma ya da onları koruyabilme görevini sırtına yüklenerek senenin en çok beklenen filmlerinden birine dönüştü . 
King’in 1984’te Bangor’da yaşanan bir nefret cinayetinden ilham alarak yazdığı ünlü girizgahı oldukça sert bir şekilde perdeye aktaran film , ‘hemen kasabanıza geri dönün ! ’ çağırısını yüksek sesle haykırıyor . Xavier Dolan’ın akılda kalıcı bir cameo’da hayat verdiği eşcinsel Adrian Mellon’un homofobik Derryliler tarafından saldırıya uğradığı anlar , Pennywise’ın son darbesiyle nihayete eriyor .
Aradaki 27 yıl boyunca Derry’de yaşayan ve ‘o günün’ gelmesini bekleyen Mike’ın telefonuyla sarsılan diğer Kaybedenler Kulübü üyeleri , verdikleri sözü tutmak için yola koyuluyorlar .
Yetişkin hayatlarından çocukluk korkularına yaptıkları bu yolculuk , ilk filmi değerli kılan travmaların da su yüzüne çıkmasını sağlıyor . 
Romanın ve 1990 tarihli kült mini dizinin daha az ilgi çekici tarafı olan ikinci bölüm , burada da aynı kadere mahkum oluyor .
Problemin ana kaynağı kompakt yapıdan çıkıp , sayısız kısa korku filminden bir bütün yaratmaya çalışmak .
Muschietti , genel seyirci reflekslerinin farkında ancak bu durum büyük bir fırsatın kaçması da demek aynı zamanda .
Karakterlerin günümüzde nelerle uğraştığını bilmemiz elzem olmasına rağmen nefes alabildiğimiz yer bir araya gelmeleri oluyor .
It’in hikayesini çekici kılan unsurun bu arkadaşlık olduğu çok açık .
Film , en büyük günahı tam da burada işliyor .
Unutulan geçmişi hatırlamak kisvesi altında herkesi bir yana sürüklüyor , karakterlerin her birine kendi korkularıyla alakalı gerilim sahneleri bahşediyor .
Kurulumu bakımından birbirinin kopyası olan ‘sessizlik , tansiyon ve kılıktan kılığa giren Pennywise’la kapanış’ formülü , sadece anı kurtarmaya yetiyor .
İstismar , aile içi şiddet , depresyon , zorbalık gibi Pennywise’ın normal dünya ile bağlantısını kuran olgular yeterince deşilemiyor . 
Andy Muschietti ve senarist Gary Dauberman’ın ortaklaştığı , lakin ne idüğü belirsiz kararsızlık hali filmin her anına sirayet etmiş durumda .
Canavarın geçmişini Kızılderililerin karşısında durduğu kozmik bir güce bağlamak , Dauberman’in Conjuring Evreni geçmişinin de etkisiyle yeni öcüler yaratmak , insani yetersizliklerimizi ön plana çıkarıp korkularla oynamak gibi tek bir filme fazla gelen fikirler bunlar . 
İlk filmin çekiciliği tescilli oyuncu kadrosunu olabildiğine kullanmak için dahiyane bir fikir olan paralel anlatım , karakterlerin çocuk ve yetişkin hallerini aynı korku sekansı içinde birbirine yediriyor .
Kimi zaman ‘ilk filmde kullanılmayan çıkarılmış sahneler ikinci filme eklenmiş’ hissiyatı dört bir yanı sarsa da genel anlamda başarılı bir tercih bu . 
Yine , yeni , yeniden kusursuz bir cast seçimiyle arz - ı endam eden yetişkin Kaybedenler Kulübü’nde ise özellikle Bill Hader’in Richie performansı ayrı bir yere konumlanıyor .
İlk filmin sonrasında ‘daha güçlü’ bir kadın olarak görmek istediğimiz Beverly ve onu canlandıran Jessica Chastain ise senaryonun en çalakalem yazılan parçalarının kurbanı oluyorlar .
Daha önce de belirttiğimiz gibi …
It Chapter Two , kaçırılmış bir fırsat .
Yine de tüm bu olumsuz referanslar , süslü ve eğlendirici bir ana akım korku örneği izleyeceğiniz gerçeğini değiştirmiyor .
