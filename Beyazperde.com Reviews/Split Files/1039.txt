" İkisi de geçtiğimiz yüzyılın sakini idi . Bu lanetli yüzyıla girdiğimizde çoktan unutulmuşlardı . Hayatları boyunca didiklemiş oldukları kaderin bir cilvesi sonucu birlikte çekip gittiklerinde büyük batı gazetelerinin dosyalarında ölüm yazıları çoktandır bekliyordu . " diye yazmıştı Yıldırım Türker , Bergman ve Antonioni'nin birlikte bu dünyayı terkedişlerinin arkasından .
Bu usta kalemin de belirttiği gibi beni de çok düşündürür oldu bu birlikte terk ediş hali .
Ölümün sözlük anlamını bir kenara bırakalım , temsil ettikleri şeyler üzerinden de bu ölümlerin anlamını kurcalamak gerekiyordu .
Ne de olsa bol bol efekt sosuyla bulanmaktan konunun özüne ulaşmakta zorlandığımız filmlerle dolmuştu uzun zamandır sinema salonları .
İşkencenin ve kanın dozajını arttırdırdıkça makbul olan filmlerle yapıyorduk artık sosyolojik değerlendirmelerimizi .
Düşünmeye Bergman'la birlikte devam etmek istedim ; Bergman'ın Yedinci Mühür'ü ile .
Çünkü ölüm ve hayat arasında kalan her şey üzerine en çok kafa yorduran Bergman filmlerinden biri idi Yedinci Mühür .
Antonius Block , 10 yıl önce inançları uğruna savaşacağı düşüncesi ile Haçlı Seferlerine katılmış bir şövalyedir .
Fakat 10 yıl boyunca savaş alanlarında inanç namına hiçbir şey görmemiş fakat buna rağmen çok yakından tanıdığı tek bir şey olmuştur : Ölüm !
Ve işte o Ölüm , vebadan kırılan ülkesine dönerken yolunu keser .
Sırası gelmiştir .
Ama hayatla derdini henüz çözmemiş olan Antonius , Ölüm'ü kendi yöntemi ile kandırmaya çalışır .
Satranç oynamayı teklif eder Ölüm'e ; eğer kazanan kendisi olursa peşini bırakacak ve yaşamasına izin verecektir .
Günler sürecek bu oyun süresince de hayatla , ölümle ve Tanrı'nın varlığı ile ilgili sorularının cevaplarını aramaya devam ederek bir çıkış yolu bulmaya çalışacaktır .
Soyut kavramları cisimleştirerek onlar üzerine daha derinlemesine düşündürtmek konusunda eşsiz bir üsluba sahip Bergman .
Ama Yedinci Mühür'de , Ölüm'e bir beden vererek ölüm kadar başka kavramları da cisimlendiriyor aslında .
Filmin ilk başlarında , baştan aşağı büründüğü siyahlarla ve sert yüz ifadesi ile en ürkütücü karakter olarak beliren Ölüm , ilerleyen dakikalarda bu ünvanını yaşamın ta kendisine bırakıyor .
İnsanlar , soyut cehennem olgusunun korkuları ile yanıp tutuşurken aslında en somut cehennemi yaşarken yaratıyorlar .
Soyut cehennem olgusundan ölesiye korkan insanoğlu , her şeye rağmen sürekli savaşmaktan , insan öldürmekten , can yakmaktan geri durmuyor .
Yaşamanın birebir kendisi bir cehennem olmuşken , kendilerini sadece soyut bir kavramdan ibaret olan cehenneme götürecek olmasından dolayı delicesine ölümden korkuyorlar .
İnsanlığın baş aktörü olduğu bu yaşam cehenneminin verdiği ızdıraptandır ki filmin sonunda Ölüm , artık kaçınılan değil , arzu edilen bir varlık haline dönüşüyor .
Kendine bir zaman ve mekan seçmiş olsa da , Yedinci Mühür anlamını hiçbir zaman kaybetmeyecek bir film .
Sadece hayat ve ölüm üzerine yaptığı sorgulamalardan dolayı değil , Bergman'ın din ve inanç konularındaki meselesini en başarılı şekilde ortaya koyan filmlerinden biri olması nedeni ile de .
Hayata tutunabilmek ve hiçlikte kaybolmamak için inanmayı seçen insanoğlunun başına en büyük dert , yine bu inanma ihtiyacı yüzünden açılıyor .
Dinin , kitleleri manipule etmedeki gücü , dünya üzerinde din adamları ve siyasetçiler tarafından çoğu zaman kötü niyetle kullanıldığındandır ki , din işlenen onlarca suçun kamufle aracı olmakta .
Nitekim , vebanın bunca yayılmasının nedenlerini hayatın içinde , yapılan ya da yapılmayanlarda aramak yerine , buna dini bazı anlamlar yüklemeyi seçen insanların , belki vebadan bile daha büyük bir dehşet yarattığını çok net ortaya koyuyor film .
Edebiyata tutkun bir yönetmendi Ingmar Bergman .
Bu tutkunluğunun sinemasına yansıdığını da söylemek mümkün .
Üzerinde durup düşünmeden sayfa atlayamayacağınız edebiyat eserleri gibi sahnelerinin anlamları üzerine çokça düşünülmeyi hak eden bir yönetmendi .
Bu nedenle , Yedinci Mühür başta olmak üzere filmlerinin defalarca izlenmesi , her defasında daha çok ve daha farklı şeyleri düşündürtmektedir .
Bana her zaman , mesele ettiği konular açısından Yedinci Mühür'ün edebiyat versiyonu olduğunu düşündüren John Fowles'in Büyücü isimli romanını her elime alışımda , kitabın beyazperdeye Bergman'ın kamerasından ne denli etkili yansıyacağını düşünmeden edemezdim .
Bu artık gerçekleşmesi mümkün olmayan bir hayal olsa da , hala yaşam üzerine dertleri olan bir insansanız , önce Yedinci Mühür'ü bir kere daha izleyip ardından da filmin size düşündürdükleri ile Fowles'in satırlarında kaybolmanızı dilerim .
