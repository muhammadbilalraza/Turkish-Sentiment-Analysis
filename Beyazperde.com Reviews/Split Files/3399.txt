Henry Altman ile tanışın !
Birkaç saniyeliğine bile olsa kendinizi , muhtemelen ortalama bir insana keyif verebilecek her şeyden ölümüne nefret eden , nemrut , neşesiz ve etrafına büyük bir azimle mutsuzluk dalgası yaymaya çalışan bu adamın yerine koyabilmeniz neredeyse imkânsız !
Üstelik Henry , sadece etrafına mutsuzluk hormonu salgılayan bir dost savar değil , aynı zamanda çevresindeki bütün uğursuzluğu kusursuz bir şekilde üzerine çekmeyi başarabilen bir bela mıknatısı adeta !
Henry’nin , beyin anevrizmasına yakalandığını öğrenmesi ve bu hastalığın kendisini 90 dakika içerisinde öldüreceği müjdesini almasıyla birlikte ilahi bir biçimde akıllanacağına inanabilmek ise sıradan ölümlülerin düşebileceği en büyük hata !
Son 25 yılını durmaksızın etrafına sayıp sövmekle geçirmiş olan bu memnuniyetsizlik timsali adamın sadece 90 dakika içerisinde geçireceği duygusal evrim , emsallerine oranla bir miktar absürt suları kulaçlıyor !
Son olarak kamera arkasına geçtiği 2002 tarihli En Büyük Korku’dan bu yana sesi soluğu çıkmayan yönetmen Phil Alden Robinson’un bu son derece absürt komedi – dram kırması buram buram 90’lar havası kokuyor .
Fakat bu kokunun nostaljiden ziyade 90’lara özgü bir inceliksizlik örneği olduğu da aşikâr .
Yer yer sit - com estetiğine direksiyon kırmaktan bile çekinmeyen Robinson ; hemen hemen her hikâye anlatıcısının bir defa aklının ucuna gelebilecek “eğer ömrünün son x saatini yaşadığını bilseydin ne yapardın ? ” sorusuna olabilecek en kişisel cevapları sunuyor .
Ana karakterimiz Henry’nin önünde 90 dakika ile sınırlandırılmış bir “x değişkeni” var .
Her ne kadar kafasını kızdırdığı doktor Sharon Gill’in sırf kendisinden intikam almak için uydurduğu bir buçuk saatlik yaşam süresi kaldığı tanısına prim vermese de ; Henry şaşılacak derecede kısa bir sürede kendisini bu fikre alıştırmaya başlıyor .
Bu dakikadan itibaren de ilk iş olarak ailesiyle arasındaki buzları eritmeye çalışan iflah olmaz homurtu deposu Henry ; bu planı işlemediğinde de kendisini amaçsızca sokaklara vuruyor !
Bir tarafta ailesinin suratına kapadığı kapılardan asık bir suratla dönerken diğer tarafta yaptığı yanlışı düzeltmek için peşine düşen Sharon ile didişiyor .
Bu hengâmenin arasında araya iliştirilen flashbackler sayesinde de , Henry’i 25 yıl içinde mutsuzluk terminatörü haline getiren detayları ufak ufak öğrenmeye başlıyoruz .
Yönetmen Robinson’un , tüm iyi niyetine karşın filmi işletmek için bulduğu fikirlerin büyük bir kısmının biraz çağın gerisinde kaldığını kabul etmek gerekir .
Yine de bünyesindeki trajedi dozajının ekmeğini yemeye kalkan kolaycı bir komedi / dram kırması yok karşımızda .
Nitelikleri fazlasıyla tartışmaya açık olsa da , 90’lar ruhu taşıyan ve “kendini iyi hisset” klişelerini farklı notalara basarak aktarmaya çalışan bir örnek Asabi Adam !
Fakat burada bahsi geçen farklılık , filmin orijinalliğinden ziyade demodeliğine işaret ediyor ediyor aslında !
Kağıt üzerinde muhtemelen daha fiyakalı duran fikirler , Robinson’un ellerinde ucubik birer enstrümana dönüşmüş .
Yani karşımızdaki filmin fikir aşamasındayken absürt bir mizah örneği olarak mı tasarlandığının yoksa , yönetmenin kişisel tercihleri sebebiyle mi absürtleştiğinin net bir cevabı yok !
Asabiyetine film boyunca bir türlü kendimizi inandıramadığımız nemrut bir Robin Williams’ın yanı sıra , onun uçukluğuna yetişmekte hayli zorlanan Melissa Leo’nun performanslarına şaşırabilmek ; filmin pek de stratejik parıltılar içermeyen garip mizahi tercihleri göz önünde tutulduğu zaman yapabileceğimiz en son şey !
Son tahlilde , Asabi Adam’ın günümüzün yılışık komedi trendlerine prim vermemesi takdir edilebilir belki ama birkaç güzel fikrin suyunu sıkıp izleyiciye servis etmesi de hoşgörüyle karşılanacak cinsten sayılmaz .
Fatih Yürür
