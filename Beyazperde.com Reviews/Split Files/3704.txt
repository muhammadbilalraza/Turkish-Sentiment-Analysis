Aykırılığın , akordsuzluğun , kural tanımazlığın bir tanımı olarak kullanılan ' arıza ' kelimesi sinemada da bazı filmler için kullanılır .
Farklı olmanın iddiasını daha çekici hale getiren bu sıfat , söz konusu farazi kategorideki filmler için zaman zaman pazarlama kozu haline de getirilir .
Az ya da çok hepimiz bu sıfatla tanımlanan filmler izlemişizdir .
Arıza sıfatının yine çok filmde doğallığı ıskalamış , eğreti bir yakıştırmadan öte gitmeyen bir yakıştırma olduğunu da görmüşlüğümüz vardır .
Kendisini arıza olarak nitelendiren ama bu nitelemenin hakkını olabildiğince yapay aşırılık ve şaşırtıcılıklar sergileyerek veremeyen filmler değersiz olmaya mahkumdur .
Böyle bir girişi yapmış olmamın nedeni , bugüne dek bu iddiada olan birçok film izlemiş olmamdan kaynaklanıyor .
Fakat Ex Drummer rahatlıkla söylemeliyim ki , arıza sıfatını sonuna dek hak eden , tüm doğallıyla bu özelliği yansıtan , kesinlikle ilham verici bir film .
Geriye saran sahneleriyle , empati kurmanın mümkün olmadığı kahramanlarıyla , gözalıcı ve ilgi uyandırıcı çekimleriyle izlediğiniz için kendinizi şanslı saymanıza vesile olacak , ’özürlü’ yanlarıyla yücelen marifetli bir yapım . ’Seks , uyuşturucu ve punk’dan mütevellit şeytan üçgeninin daracık açılarından giden , orijinal özürleri olan müzisyenlerden oluşan Belçikalı bir grubun hikayesini izliyoruz film boyunca .
Görsellik ve hikaye keyifle sarmalıyor izleyeni .
Filmin başında geriye çekimle birlikte oyuncuların isimlerinin yüzlerinde yazılı olması , görüntü bindirmeleri ve hızlı çekimler gibi zekice noktalar filmin ilk akla gelen biçimsel hoşlukları .
Zaman zaman perdeden yansıyan sertlik , müziklerle de destekleniyor .
Aralarında normal olan tek bir kişinin yer almadığı toplum dışı kahramanlarımız seks ve şiddet aracılığıyla rahatsız ediciliklerini keyifle sergiliyorlar .
Üç kaybedenin sakat bir sihrin gücüyle cehennemlerinden çıkarak ünlü olma yolunda ilerleyen hikayesi , aile kurumundan cinsel kimliğe , politikadan modern yaşama dek birçok temayı kendine özgü kaotik anlatımıyla bulandırmadan , sıkmadan anlatıyor .
Akıcı bir dinamizmle ilerleyen anlatım iyi seçilmiş rock parçalarıyla ustaca örüyor ağlarını .
Ancak film , bol miktarda müzik kullanılmasına rağmen , müzikal veya müzikli film olarak nitelendirilemeyecek bir tarza sahip .
Müzikler filmin yapısına son derece uygun yerleştirilmiş .
Zaman zaman tempoyu yükseltiyor , zaman zaman da dinlendiriyor sizi .
Mekan ve zaman , kararlı bir dikbaşlılıkla değişime uğrayabiliyor .
Akışa yerleştiren absürd görüntü ve anlatımlar seyir zevkini tavana vuruyor .
Ancak şunu da belirtelim ; bütün bunlar filmi ve bu tarzı sevenler için müthiş bir keyif olsa da , daha başka bir seyirci profili için küfür ve lanet okutacak denemeler de olabilir .
Ex Drummer hiçbir formüle başvurmaksızın muhalif tarzıyla kendini anlatan , sert söylemi , kaygısızlığı ve kendine güveniyle övgüyü hak eden bir film .
Öyle ki ; övseniz de bu övgüyü çok umursamayacak , deyim yerindeyse ’iplemeyecek’ sanki .
Düzene karşı hissettiği nefreti tereddüt etmeden kusan , kendi anlatımını yaratmış , özgün ve heyecan verici film , şüphesiz punk kültürü üzerine yapılmış en iyi filmler arasında yerini alacaktır .
