Joe Forte'nin senaryosunu yazdığı Firewall , gerilimi bir an olsun elden bırakmayan sıkı bir Harrison Ford aksiyonu .
Bu aksiyonun öne çıkan diğer bir oyuncusu da Paul Bettany .
Yakın tarihte Da Vinci Şifresi'nde izleme fırsatı yakaladığımız Bettany'nin kötü adam tiplemesi , 64 yaşındaki Harrison Ford'un canlandırdığı Jack ile kusursuz bir bileşim yakalamış .
Ford'un bu aksiyonunun diğer macera filmlerinden ayrılan yönü , yüksek teknolojinin filmin hemen hemen tamamına yayılış biçimi .
Filmde meydana gelen tüm iyi ve kötü olaylar , ileri teknolojiden kaynaklanıyor .
Ford'un canlandırdığı Jack Stanfield karakterinin muhteşem bir hayat sürmesini de , muhteşem hayatının bir kabusa , bir karabasana dönmesini / dönüşmesini de teknoloji sağlıyor .
Kameralar , kayıt cihazları , dinleme cihazları , mp3 - çalarlar , GPS'ler , güvenlik duvarları , erişim uçbirimleri ve sayısız alet - edavat birkaç güne yayılan gerilim dolu bir yolculuğun kilometre taşları olarak göze çarpıyor .
Forte'nin senaryosunun hedefine ulaşan yegâne ciddi söylemi ; teknolojinin kullanış biçiminin yararının ve zararının şiddetini belirliyor oluşu .
Sonuçta Stanfield'ın milyonlarca dolarlık servetinin kaynağı olan ileri teknoloji bilgisi ( internet güvenlik uzmanı oluşu ) , hayatını alt üst eden ve bir yığın insanın ölmesine yol açan bir öğe olarak da ortaya çıkıyor .
Hikayede iyi ve kötü ayrımı çok net yapıldığı için ; uzaktan kumandalı arabanın , yer takip cihazının , alarm sisteminin kullanış şekline göre aldığı değeri sorgulamak gerekmiyor .
İyi insanların ellerinde iyi , kötü insanların ellerinde kötü bir amaç için kullanılabiliyorlar , hepsi bu .
Stanfield'ın hayatını adayarak çalıştığı Landrock Pacific Bankası'nın bilgisayar sistemlerini kullanarak yapılması planlanmış olan soygun ; bankanın çok uluslu Accuwest şirketi tarafından satın alınmasının ardından sistemlerin değiştirilmesi neticesinde gerçekleştirilemeyince akıllara bazı sorular gelmiyor değil .
Soyguncular nasıl böyle bir hata yaparlar ?
Fakat bu tip filmlerde bu gibi sorulara kafayı fazla takmamak gerekir , sonuçta ilerleyen dakikalarda soyguncuların ölüm şekillerine ve nedenlerine bakınca pek de dahiyane kişiler olmadığı ortaya çıkıyor .
Firewall ; kurgudan kaynaklanan bazı sorunlar içeriyor .
Planlar arası ses geçişlerinde ve karakterlerin duruş şekillerinde kurgudan kaynaklanan uyumsuzluklar var .
Bir de bazı sahneler geçiştirildiği veya çıkartılmak zorunda kalındığı için ( finalde ailenin ellerinin çözülmüş oluşu , Stanfield'ın kavga sahnesi ) acemilikler içeriyor .
Günümüzde yüksek teknolojinin ulaştığı seviye hesaba katıldığında , Kod Adı : Kılıçbalığı gibi filmlerin " soygun filmleri " türüne katkısı yadsınamaz .
Vurgunun çok büyük rakamlarla yapılıyor oluşu da şaşırtıcı değil .
Ama ahlâki bir olgu üzerine de düşünmek gerek .
Geçmişte Steve McQueen'in bir filmi ardından , yine Rififi adlı bir Fransız başyapıtının ardından , Ladykillers ( eski versiyon ) ve Büyük Hesaplaşma filmlerinin ardından bu filmlerde kullanılan yöntemlerle büyük benzerlikler taşıyan gerçek soygunlar gerçekleştirilmiştir ( meraklısı için ' The Rough Guide to Gangster Movies ' Penguin Publ . , 2005 , Londra ) .
Bu tip filmlerin ' delinin aklına taş getirmek ' işlevi olmalı mıdır ?
Asıl soru budur .
Firewall ; Ipod ile müşteri numaraları kopyalanabilirse internet üzerinden bir soygun gerçekleştirilebileceği üzerine kurulu .
Tek ihtiyacınız olan içerden bir yetkili bulmak .
En başarılı Shakespeare uyarlamalarından biri olan III. Richard'dan hatırladığımız Loncraine'in imzasını taşıyan Firewall ; Jack ya da Joe isimlerinin en çok yakıştığı aktör olan Harrison Ford'un ( ki Ford'un Amerikan Ticari Sineması'nı en iyi temsil eden aktör olduğunu iddia etmek mümkün ) oynadığı , yüksek teknolojinin olası yararlarına ve zararlarına işaret eden , yüksek tempolu bir macera - gerilim filmi .
