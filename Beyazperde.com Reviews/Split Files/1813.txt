Beat kuşağını anlatan Yolda ( On the Road ) adlı romanı Jack Kerouac , birbirine yapıştırdığı kağıtlardan oluşan bir ruloya sadece 3 hafta içerisinde , daktilosunda , bilinçakışı yöntemiyle yazmış .
Kendisinden yola çıkan Sal Paradise adlı karakterin Amerika'yı tavafını , bu süreçte olgunlaşmasını ve romanını ortaya çıkarmasını , özellikle bir diğer beat yazarı Neal Cassady'den yola çıkan Dean Moriarty karakteri ile arkadaşlığı ekseninde anlatıyor bu kitap .
Kendilerini uyuşturucu ve sekse veriyor , belki hayatlarını harcıyor , bencillikler ediyor , bu esnada büyüyor ya da büyüyemiyorlar .
Sinemalaştırılması güç bir roman bu .
Çok farklı sebeplerden .
Yıllarca gündeminde olmasına rağmen , Francis Ford Coppola'ya nasip olmadı bu zor metni filmleştirmek .
Coppola yapımcı koltuğunda kalırken , Motosiklet Günlüğü ( The Motorcycle Diaries ) i ve Merkez İstasyonu ( Central do Brasil ) filmleriyle tanıdığımız Brezilyalı sinemacı Walter Salles geçti projenin başına . 
Genç Che Guevera'nın bir yol öyküsü üzerinden olgunlaşmasını anlatan Motosiklet Günlüğü , bu proje için yönetmen Salles ve senarist Jose Rivera'nın seçilmesinin en büyük sebebi belli ki .
Ancak hem iki malzeme hem de perdeye aktarılış biçimleri arasındaki kaçınılmaz farklar , Yolda ( On The Road ) ' yı daha zayıf bir film kılıyor .
Her şeyden önce , romanın ruhunu yansıtarak senaryolaştırılması sadece güç değil , belki de imkansıza yakın bir kitap söz konusu burada .
Rivera ve Salles ( şahsi kanaatime göre ) karakterlerin duygusal dönüşümlerini , perdede izlediğimiz çok küçük bazı rollerin bile duygularını samimi , sahici ve incelikli bir şekilde yansıtmak için türlü detayla ellerinden geleni yapmışlar .
Ancak Yolda , belki bilinçakışı yoluyla yazıldığı , belki ancak edebiyatın okuyucusuna geçirebileceği bir duygusu olduğu , belki de sadece formatlar uyuşmadığı için , bilemiyorum , ideal bir film malzemesi sayılmaz .
Özel bir romandan standart , benzerlerini çok izlediğimiz , belki bu yüzden tat vermeyen bir dostluk ve büyüme öyküsü çıkmış sadece .
Beat kuşağının , Kerouac'ın ve Yolda romanının dönüp dolaşıp sıradanlıktan kurtulamayan bir sinema filmine vesile olması ironik . 
Tabii bu durumun bir diğer müsebbibi , yönetmen Salles her ne kadar bunu kırmak için elinden gelen gayreti gösterse de filmin cilalı bir stüdyo yapımı duygusundan çıkamaması .
Arkasında büyük Hollywood firmaları da olmadığı halde üstelik .
Sadece yıldızlar geçidi niteliğindeki oyuncu kadrosunun zaman zaman insanı yabancılaştırması değil problem .
Görüntü yönetmeni Eric Gautier de yine harikalar yaratmış , çıkardığı işi küçümsemem .
Ancak aşırı stilize görselliğinden dönem filmi tavrına kadar , fazla cilalı bir yapım Yolda .
Elbette bu öykünün 2. Dünya Savaşı sonrası ve McCarthy dönemi Amerika'sında geçiyor olması , karakterleri de anlamak adına çok önemli bir detay ama dönem filmi var , dönem filmi var .
Burada anahtar kelime " cilalı " ydı sanırım . 
Filmi doğru bir duyguya en çok yaklaştıran unsur müzikleri herhalde .
Kitapta var olan caz dokusu , filmi de sarıyor .
Yerel müziklerin kullanımı ve Gustavo Santaolalla'nın özgün bestelerinin bunları tamamlayış biçimi de son derece doğal ve etkili .
Fakat edebiyatta karşılığı bir bakıma bilinçakışı olan o doğaçlama caz dokusu , belki romanın neden bir film olarak işlemediğinin de yanıtıdır diye düşünüyorum . 
Yukarda yazdıklarımdan , oyuncuları küçümsediğim anlamı çıkmasın bu arada .
Çoğu Hollywood'un genç kuşak ünlü isimlerinden oluşan kadro , yönetmen Walter Salles'ın ellerinde gerçekten başarılı .
Başroldeki Sam Riley'yi Control filminden ; Dean Moriarty rolündeki Garrett Hedlund'ı Tron Efsanesi ( Tron Legacy ) ' den tanıyoruz .
Hem uyumları hem de bireysel olarak performansları müthiş .
İkisinin de önünde çok sağlam birer kariyer olduğunu görmek zor değil .
Carlo Marx adındaki ( aslında Allen Ginsberg olan ) karakteri canlandıran Tom Sturridge de dikkat edilmesi gereken bir genç aktör , belli .
Kitap gibi filmde de çoğu birer seks objesinden daha derinlikli ele alınmayan kadın karakterleriyse oyuncular mümkün olduğunca üç boyutlu hale getirmeye çalışıyor .
Kirsten Dunst'ın ufak rolünde bunu en iyi başardığını , Kristen Stewart'ınsa hiç başaramadığını söylemek lazım sanırım .
Filmin bütün olmaya en yaklaşan kadın karakteri , Sal'in annesi belki .
Ama ona da yeterince vakit ayrılmıyor . 
Nihayetinde , oyunculara tebrikler diyelim filmin kendisi ise biraz " ne umduk ne bulduk " vakası .
Kötü değil , sadece kaçınılmaz olarak eksik . 
Twitter : aliercivan
YouTube : Paralel Kurgu
