İzleyen herkesin çok sevdiğinden emin olduğum bir film var ; Selvi Boylum Al Yazmalım ( Selvi Boylum Al Yazmalım ) .
Hatırlayın ; Asya ( Türkan Şoray ) çocuğunu da alıp İlyas'dan ( Kadir İnanır ) kaçtığında çaresiz kalır ve Cemşit'le ( Ahmet Mekin ) karşılaşır .
Cemşit , Asya için tanrının eli gibidir .
Kapısını ve kalbini hiç sorgusuz Asya'ya ve oğluna açar .
Bu sevgi Asya'nın en çok ihtiyaç duyduğu şeydir ancak finalde dahi cevaplanamayan ( bir cevap vardır ancak seyirci inanmaz ) sorunun sorulmasına yol açar ; sevgi nedir ?
Görünen o ki , hikaye sinemasına yavaş yavaş elveda diyoruz .
Selvi Boylum Al Yazmalım'ın öyküsünün bir kısmını oluşturan bu pasajı alıp kocaman bir filme yaymayı deneyin .
Bana göre Pelin Esmer ,  Gözetleme Kulesi'nde öyle yapmış .
Filmin kahramanı Nihat ( Olgun Şimşek ) tıpkı Cemşit gibi kendi travmasından uzaklaşabilmek için insanlardan kaçabileceği bir iş bulmuş ve orman yangınlarını denetleyen bir gözetleme kulesinde bekçilik yapmaya başlamış .
Hikayenin diğer odağı olan Seher ( Nilay Erdönmez ) ise okumak için gittiği sırada dayısının tecavüzüne uğrayan ve hem olduğu ortamdan kaçabilmek hem de hamileliğini saklayabilmek için uzun yol otobüslerinde hosteslik yapan genç bir kadın .
Hamilelik ilerliyor ve kaçınılmaz son ; doğum .
Film asıl anlatmak istediğine bu andan itibaren kavuşuyor .
İstenmeyen ve ölüme terkedilen bir bebek ve hem bebeğe hem de Seher'e sahip çıkan , onları kendi kayıplarıyla özdeşleştiren Nihat .
Tıpkı Cemşit gibi o da Seher için tanrının eli .
Bu kısa öykülemeden 100 dakikalık bir film çıkarabilmek kolay değil .
Pelin Esmer biçime yaslanan bir yönetmen , neyse ki anlatımı yavaşlatırken seyircinin sinemada kocaman bir perdeye baktığının farkında olanlardan .
Gözetleme Kulesi görsel yanı çok güçlü bir film , sanat yönetimi ve görüntü işçiliği çok başarılı .
Buna Olgun Şimşek'in yeterli , Nilay Dönmez'in muhteşem oyunculuğu eklenince yavaşlığına rağmen ilgiyle izlenen ve bittiğinde bile zihni meşgul eden bir film çıkıyor ortaya .
Pelin Esmer'in asıl amacının aramızda dolaşan , otobüse binen , çorba içen , biletinizi kontrol eden insanların ‘sıradan ' yaşamlarına ne çok trajedi sığdırabildiği ve bununla yaşamanın nasıl bir maske takmak olduğunu seyirciye gösterebilmek olduğunu düşünüyorum .
Arızalı bir toplum yapımız var , cinselliği lanetlerken , günah sayarken , ensesti yoğun bir şekilde yaşamaktan da geri kalmıyoruz .
Bunları yapanlar da sıradan insanlar , senle , benle durakta bekleyenler .
Bu hiç belli etmediğimiz toplu bir delirme hali .
19. Adana Altın Koza ödülleri için yarışan film , bana kalırsa festivalin en iyisiydi ancak büyük ödülü Babamın Sesi'ne kaptırdı .
Bu hata Gözetleme Kulesi gösterime girdiğinde en azından seyirci nezdinde düzeltilecektir diye düşünüyorum .
Karakterlerinin trajedisini bu kadar çarpıcı şekilde verebilen , bir yandan da duygusal tuzaklara düşmeyen iyi filmlere her zaman rastlamıyoruz . murattolga@gmail.com
