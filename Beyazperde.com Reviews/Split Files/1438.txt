Ortaokula yeni başlayan bir çocuğun büyümeye bir adım daha yaklaşırken kafasına taktıkları , popülerliğin dünyadaki en önemli şey olduğuna inanılan o yıllarda bir ergen adayının sıkıntıları ve çocuklar başta olmak üzere herkesi bir şekilde kendine çekme potansiyeli yüksek bu konuları merkezine alan çizgi roman Diary Of A Wimpy Kid , 2007 yılında ise roman şeklinde yayımlanmaya başladı ve en çok satanlar listesinde uzun süre kaldı .
Jeff Kinney imzalı kitap 2010 yılında ise sinemaya uyarlanmış durumda .
Thor Freudenthal imzalı film ise genç ama başarılı oyuncularıyla dikkat çekiyor .
Ana karakter Greg'i canlandıran Zachary Gordon kadar onun " loser " arkadaşlarını canlandıran Robert Capron ve Grayson Russel , gerçekten de yaşlarının ötesinde oyunculuklarıyla filmin başarısında önemli bir rol oynuyorlar .
Filmde , kitapta olduğu gibi bazı çizimler , grafik öğeler mevcut , sanki gerçekten de bu yaşananlar bir çocuğun günlüğünden aktarılıyormuş gibi hissettiren grafikler , filme başka bir hava katmış .
Filmde ortaokul - lise zamanlarında bizim de yaşadığımız , popüler olma kaygıları , arkadaşlıklar , kız - erkek ilişkileri , öğretmenlerle sorunlar , kendini ifade etme sorunları ve benzeri kaygılar , gerçekten de komik bir şekilde aktarılmış .
Fakat benim daha da hoşuma giden şey , filmde , başrol oyuncusunun psikolojisinin çok iyi yansıtılmış olması oldu .
Burada işlenen psikolojik durum , bana göre illa çocuklukla ilgili bir konu değil .
Genel anlamda bazı şeylerin mükemmel olması için ne kadar " kasarsak " , doğallıktan o denli uzaklaşacağımızı , doğallıktan uzaklaştıkça da amaçlarımıza nasıl da ulaşamayacağımızı inanılmaz bir şekilde işlemiş bence film ve bunu da karakterlerin üzerinden gayet iyi anlatmış .
Kitabı filmden sonra okudum ve elbette kitabından da ayrı zevk aldım fakat bu açı , kitapta çok da elle tutulamayan bir açı .
Bu bağlamda filmin senaristlerini de kutlamak lazım ki , günlük şeklinde , başı sonu yokmuş da doğal şekilde yazılmış gibi tasarlanmış , büyük resmi görmeyi biraz da saklamış bir kitaptan bu sonucu çıkartıp filmde bunu yansıtmaya karar vermeleri , hem senaristlerin hem de yönetmenin başarısı diye düşünüyorum .
Çığır açan bir film beklemeyin fakat samimiyetle çekilmiş bir çocuk filminden içimizdeki çocuklara dair de dersler alabilmek adına büyüklerin de izleyebileceği , neşeli , renkli bir film izlemeye hazırsanız , vaktinize yazık olmayacaktır .
