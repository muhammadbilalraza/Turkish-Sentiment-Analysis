Hayattan beklentilerini iyice azaltmış , geleceğe dair umutla bakmayı unutmuş , iş ve ev arasında mekik dokumaktan ileriye gidemeyen bir hayata hapsolmuş , bunların da ötesinde yalnızlığa teslim olmuş bireyler için ' çıkış umudu ' olabilecek bir noktaya parmak basma niyetinde bir film " Aşka Son Şans "
( Last Chance Harvey ) .
Kızının düğünü için Londra'ya gelen Amerikalı bir müzisyenle ( reklam müzikleri bestelemektedir ) havaalanında çalışan bir kadın arasındaki zaman zaman sözcüklere dökülmesi zor bir hale bürünen ilişkinin resmini çiziyor bu film .
İkilinin ortak bir paydaya doğru gittikleri ama birbirlerine teğet geçtikleri bölümlerde oldukça sağlam bir karakter analizi gerçekleştiriyor senarist - yönetmen Joel Hopkins .
Özellikle yaşlıca müzisyenle orta yaşı epeyce geçmiş kadının kalabalıklar içindeki yalnızlıklarını yetkin bir çerçevede ele alıp bizlere aktarmayı başarıyor sinemacı .
Müzisyenin neredeyse ' boşvermişçi ' bir görüntü sergilediği ve çevresindekilere karşı ' tepkisiz ' görüldüğü anlarda , İngiliz kadının annesi ve iş arkadaşlarından oluşan sosyal çevresinin onu yalnızlıktan kurtaramadığına tanık oluyoruz .
' İki yabancı'nın yollarının kesişmesi kaçınılmazken yaşanan bu ' alçak sürünme ' bölümleri , filmin sağlam bir temele oturduğunun işaretlerini veriyor .
Öte yandan bu temel üzerine inşa edilen filmin geri kalanında entrika hafifliyor ve tipik bir romantik komedinin ipuçlarıyla yola devam etmek zorunda kalıyoruz .
Oysaki ilk yarım saatte bize sunulan ara sıcak , ana yemek için büyük umutlar taşımamıza vesile oluyor ve beklentilerimizi bir üst aşamaya götürmemizi sağlıyor .
İki ' kader kurbanı'nın birbirlerini tanıma , çevreleriyle ilişkilerini düzenleme ve arkadaşlıktan sevgili olmaya doğru giden serüvenleri , ' güç ' eksikliğini derinden hissettiğimiz anları da beraberinde getiriyor .
Dustin Hoffman ve Emma Thompson gibi iki büyük oyuncuya sahip olmanın avantajlarını yeterince efektif kullanamayan yönetmen , akıp gitme problemi yaşamayan ama ' derinlik ' konusunda sıkıntıları olan bir yapıyı da önümüze sunmuş oluyor böylece .
Kolay çözümler , klişelerle örülü bir hikâye anlatımı ve hep beklenenin yaşandığı bir eylemler zinciri oluşturuyor Hopkins , ki bunun bize yol - su - elektrik olarak geri dönmediğini görmek düş kırıklığı yaratıyor .
Hoffman ve Thompson'a oyunculuklarıyla Altın Küre adaylığı getiren " Aşka Son Şans " , benzerine sıkça rastladığımız ' heba edilmiş projeler'den biri bizce .
Başlangıçta enfes bir biçimde kurduğu karakter derinliğini sonraki dakikalara taşıyamayan , böylece izleme sürecinde kopukluklara neden olan yönetmen Joel Hopkins , yine de sonraki projelerini merak etmeye değer bir sinemacı olduğunu gösteriyor burada .
Henüz ikinci uzun metrajlı yönetmenlik çalışmasında belli bir yol kat ettiği apaçık , bunu da kabul etmek gerek .
