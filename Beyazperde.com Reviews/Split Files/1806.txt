Bitirim İkili 3'ü izledikten sonra kendimi zamanda geri gitmiş gibi hissettim .
Zıtlaşan iki erkek polisin meslektaşlıktan kankalığa uzanan hikayelerinin anlatıldığı Tango ve Cash , Sosyete Polisi ve Cehennem Silahı gibi filmler benim için 90'lı yılların ilk yarısında , pazar gecesi sinema kuşağı ile birlikte geçmişe gömülmüştü .
Bu nedenle iki kafadar polisin komediyle aksiyonun iç içe geçtiği bilindik hikayesini anlatan Bitirim İkili 3 , bende video çağından fırlayıp , günümüze müdahale eden eski moda bir film izlenimini bıraktı .
Tabi ki , filmin üzerimde bu tarz bir etki yaratmasındaki en büyük etken Bitirim İkili serisinin 9 yıllık bir geçmişinin olması .
Carter ve Lee ikilisinin , temelleri 1998 yılında atılan birlikteliği serinin 2007 tarihli üçüncü filminde de geçmişin izlerini taşımaya ve onu hissettirmeye mecbur .
Ancak bu hissin yoğunluğu 9 yıllık bir araya rağmen filmin birkaç teknolojik gösteri dışında , ait olduğu alt tür hakkında yeni bir şey söyleyemediğinin de belirtisi .
Orijinal ismine yakışır bir şekilde arabaların birbiri ardına sıraya dizildiği yoğun bir trafik görüntüsü ile açılan filmin bu ilk sahnesi aslında ilerleyen dakikalarda neler olacağının da işareti .
Bir yandan müzik dinleyip , bir yandan dans ederken gördüğümüz Carter , bu halde bir de trafiği idare etmeye çalışırken daha filmin ilk dakikasında şehir trafiğini altüst ediyor .
Filmin geri kalanında göreceğimiz her şey bu ilk sahnenin özetinden ibaret aslında ; birçok farklı mekanda şaklabanlıkla şiddeti iç içe geçiren karakterlerimiz adım attıkları her yeri bir kaza veya cinayet mahalline dönüştürüyorlar .
Zaman zaman insanı güldüren , hoş esprilerle renklendiğini söyleyebileceğimiz filmin espri anlayışı aslında çoğu zaman ilkokul seviyesiyle sınırlı .
Chris Tucker'ın belirli sahnelerde fiziksel komedinin dozunu kaçırıp , yeni doğmuş bir bebeği eğlendirircesine kendisini yerden yere fırlatması ise filmin güldürü seviyesini daha da aşağılara çekmekte .
Bitirim İkili 3'ün bu tip şaklabanlıklarla süslenmesi izleyenleri ister istemez filmin hedef kitlesi hakkında düşünmek zorunda bırakıyor .
Eğer filmi izlerken bu espri anlayışı olsa olsa ilkokul çağındaki kahkaha düşkünlerine hitap edebilir diye düşünürseniz şiddet sahneleriyle bezenmiş filmin bu yönüyle karşılaşınca fikrinizden vazgeçmek isteyebilirsiniz .
Serinin her üç filminde de yönetmenlik koltuğunda yer alan Brett Ratner , oldukça hareketli sahnelere imza atmış .
Hatta kimi aksiyon sahnelerinde kadraj öyle sık değişiyor , kurgu o kadar hızlı ilerliyor ki Chris Tucker ve Jackie Chan'in hareket edip , enerji sarf etmelerine bile gerek kalmamış .
Silah seslerinin kulaklarınızı rahatsız edecek kadar bol yer tuttuğu bu aksiyon sahnelerinin ilginç tarafı ise hiçbir karede şiddetin görselleştirilmemiş olması .
Kan ve ceset gibi tedirgin edici görsel öğelerle karşılaşmadığımız bu sahneler şiddetin bizim zihnimizde görselleşmesine neden oluyor .
Ki bence bu durum şiddetin neden olduğu vahşi manzara ile karşılaşıp , tedirgin olmaktan çok daha rahatsız edici .
Durumu bir de küçük çocuklar açısından düşünürsek her şey daha da vahimleşiyor .
Çünkü filmi izleyen küçük bir çocuğun hikaye boyunca karakterlerin başvurduğu şiddetin ne gibi sonuçlar doğurduğunu kavrayıp , anlamlandırması oldukça güç .
Karakterlerimiz sanki ellerindeki gerçek silah değilmiş , rastgele bir oyun oynayıp , kimseye zarar vermiyorlarmış gibi etrafa şiddet saçıyorlar .
Anlayacağınız Bitirim İkili 3 , yeniyetme James Bond'un aslında gerçekten de adam öldürdüğünün altını çizmeye çalışan Casino Royal'deki sağduyudan yoksun .
Gelelim , Jackie Chan'e .
Özellikle televizyon kanallarında yayınlanan filmlerinde yıllardır türlü dövüş numaraları yapıp , çevikliğiyle izleyenleri hayrete sürükleyen ünlü aktör Bitirim İkili 3'te artık yaşlandığının sinyallerini veriyor .
Jackie Chan , filmin birçok sahnesinde yine eski dövüş numaralarını sergilemeye devam ediyor aslında .
Özellikle aksiyonun doruk noktasına çıktığı Eiffel Kulesi'ndeki sahnede türlü cambazlıklara başvuruyor .
Ancak Brett Ratner'ın hareketli kurgusunun bir diğer fonksiyonu da eski dinamizmini kaybetmeye başlayan Jackie Chan'in bu eksikliğini kamufle etmek bana kalırsa .
Diğer yandan çoğu filminde kötülüklere karşı bedeniyle savaşan bir süper kahraman olarak lanse edilen Jackie Chan , bu filminde birçok süper kahraman gibi karanlık yarısıyla mücadele etmek zorunda kalıyor bir nevi .
Bitirim İkili 3'te Jackie Chan , kötü ruhlu kardeşi ile yüz yüze geldiğinde öyle bir an yaşanıyor ki sanırsınız Chan'in canlandırdığı Lee karakteri karanlık tarafa geçecek .
Filmin bunun gibi birçok alt metinle donatılmaya çalışıldığını söyleyebiliriz .
Kimi zaman hoş anlara ve ince esprilere vesile olabilen bu alt metinlerin bazen mesajlarını izleyicinin gözüne sokma niyeti güttüğünü de eklemek gerek .
Bana kalırsa Bitirim İkili 3'ün en güzel , hatta belki de tek güzel yanı Yvan Attal tarafından canlandıran taksi şoförü karakteri idi .
Attal , filmin başlarında Amerikan karşıtlığı ile dikkat çekip , ortalarına doğru casus olmaya özenen taksi şoförü George rolünde oldukça eğlenceli bir performans sergiliyordu .
Sonuç olarak , ' polis biraderler ' türünün sulu örneklerinden biri olan Bitirim İkili 3 için bayağı esprilerle bezenmiş , vasat bir film diyebiliriz .
Eğer yapacak hiçbir şeyiniz yoksa ve canınız başka bir film de izlemek istemiyorsa seyretmeyi tercih edebilirsiniz .
Ancak bana kalırsa bu film de diğer Jackie Chan filmleri gibi televizyonda seyredilmeye layık .
