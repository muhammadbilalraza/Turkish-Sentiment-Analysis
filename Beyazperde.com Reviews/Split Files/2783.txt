Fransız edebiyatçı François Mauriac’ın en bilinen eseri olmasının ötesinde , yayımlandığı 1927’den itibaren 20. yüzyılın en iyi romanlarından biri olarak kabul gören “Thérèse Desqueyroux” , Claude Miller imzalı taze versiyondan önce de beyazperdeye uyarlanmıştı .
Georges Franju’nun 1962 yapımı uyarlamasında , başrollerde Emmanuelle Riva ( evet , “Amour / Aşk”ın Anne’ı ) ve Philippe Noiret vardı .
Fransız sinemasının ustalarından Claude Miller , sinemalarımızda “Bir Kadının Gözyaşı” adıyla gösterilen “Thérèse Desqueyroux” uyarlamasıyla , filmle aynı adı taşıyan başkarakterin dünyasını usulca ama ‘içten yanan’ bir atmosferle yansıtmayı başarıyor .
Audrey Tautou da karakterin her an yanıp tutuşmaya açık ruh halini aktarma konusunda etkin bir kompozisyon çalışması gerçekleştiriyor .
Keza , kocası Bernard’ı canlandıran Gilles Lellouche da ‘çatışma’yı netleştiren bir performansa ulaşıyor filmde .
Ancak , oyuncuların başarısının önünde giden bir hikâyesi var “Bir Kadının Gözyaşı”nın ( bu Türkçe ismin ‘doğru’ olduğundan da emin değiliz ) .
1920’ler Fransa’sının kırsalını ‘ele geçirmiş’ toprak ( çam ormanları ) sahibi zenginlerin dünyasına davet ediyor bizi bu hikâye . ‘Güç birleştirme’ amacıyla yapılan bir evliliğin yarattığı ‘deprem’se odağa yerleşiyor .
Thérèse ile Bernard’ın aynı çatı altında buluşması , tam anlamıyla bir ‘mantık’ evlilliğinin ipuçlarını taşıyor .
Oysa , Thérèse’in iç dünyasında ‘özgürleşme’ hayalleri var ve çelişkili bir ruh halinin yansımalarıyla ete kemiğe bürünüyor genç kadın .
İçinde bulunduğu ‘sıkışmışlık’ durumuysa onu cinayet işleme dürtüsüne kadar götürüyor ; kocasını zehirleyerek öldürmeye çalışıyor .
Bernard’ın kız kardeşi Anne’ın ‘aşkı keşfetmesi’yle iyice hırçınlaşan Thérèse , köşeye sıkıştığı ( sıkıştırıldığı ) bu kapandan sıyrılmanın hesaplarını yapmaya başlıyor ve yok oluşla yeniden doğuş arasında bir noktaya savruluyor . ‘Özgür kadın’ imajının neredeyse yok sayıldığı bir dönem ve atmosferde hayat bulan bu hikâye , en az bir “Anna Karenina” ya da “Madam Bovary” kadar güçlü . ‘Seçme hakkı’nı hayatını şekillendirme konusunda kullanmaya çalışan kadının önündeki engellerin resmini çıkaran “Bir Kadının Gözyaşı” , Thérèse özelinde kadını ‘değersizleştirilme’ çabalarının üzerine yürüyor ve buradan fazlasıyla hırpalanmış bir ‘özgürlük’le çıkıyor .
Fazlasıyla hırpalanmış diyoruz , çünkü Thérèse’in serüveninde öylesine yaralayıcı ve sindirici hamleler var ki , onu “Sen insan değilsin ! ” noktasına kadar getiriyor bunlar .
Kadın için aşkın yasak olduğu , ‘aile’den başka hiçbir şeyin önem taşımadığı , kadının çocuk doğurmak ve büyütmekten başka herhangi bir işlevinin olmadığı , ‘emirler’le arka plana itilen kadınların onaylamaktan başka bir şey yapamadıkları , ağzını açtığı her dakika susmaya zorlanan kadına ‘alan’ açacak bir toplumsal hassasiyetin yeşeremediği , kadına ‘ölüm’ün bile çok görüldüğü bir toplum düzenini işaret ediyor “Thérèse Desqueyroux” .
Bunu polisiye bir suç örgüsüyle de destekleyen yapım , bir yandan da bugünün dünyasında pek bir şey değişmediğini hissettiriyor bize .
Evet , yüzyıllar içinde önemli kazanımlar elde etti kadınlar , ama son tahlilde ‘erkek egemen’ bir toplum düzeni içinde yaşayıp ölmekten kurtulamadılar bir türlü .
Şiddetin , sindirmenin , hiç edilmenin , yok sayılmanın hasını yaşadılar , yaşıyorlar ve böyle giderse yaşamaya da devam edecekler ne yazık ki .
Gidişatı terse çevirmenin , en azından ‘eşit’ hale getirmenin bir yolu var mı diye sorarsanız , ona da doyurucu bir cevabımız yok .
Bir cevap beklemektense ‘direne direne kazanmak’tan başka çare yok belli ki , her coğrafyada olduğu gibi .
