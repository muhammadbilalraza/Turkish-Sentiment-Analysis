Henüz ülkemizde vizyon şansı bulamayan Indignation ile birlikte senenin iki Philip Roth uyarlamasından biri olan American Pastoral , uzun süre Philip Noyce'un projesi olarak anılsa da yönetmen olarak ilk uzun metrajının başına geçen Ewan McGregor'a nasip oluyor .
McGregor , geniş kitleler tarafından ' uyarlanması fena halde zor ' olarak nitelendirilen Pulitzer ödüllü bir romanın sorumluluğunu almasından dolayı takdiri haketse de hakettiği takdir ne yazık ki bununla sınırlı . 
Gençliğinde sporculuğu ile sadece okulunun değil tüm New Jersey'in sevgilisi olduktan sonra babasının başarılı deri eldiven fabrikasının başına geçen Swede Levov'un hikayesi 60'lar ve 70'lerde geçiyor .
Altın çocukluğunu New Jersey güzeliyle evlenerek perçinleyen ve güzeller güzeli bir kız çocuğu sahibi olan Levov , orta direk üstü ' imrenilecek ' bir hayat yaşıyor .
Tek , ufak , çözülebilir problemleri ise kızları Merry'nin kekelemesi . 
Merry'nin psikiyatristi tarafından ödipal döneme vurgu yapılarak babanın ilgisini çekme çabası olarak görülen bu sorun , ailenin ajandasındaki trajedilerin en küçüğü ama her şeyin de başlangıcı .
Zaman ilerledikçe ebeveynleriyle iletişimi kopan Merry , kendini Amerika'nın içinde bulunduğu Vietnam Savaşı ve sivil ayaklanmanın radikal tarafına konumlandırıyor .
Savaş karşıtı bir gençten örgütlü silahlı mücadeleye geçişi bu ' rüya ailenin ' hayatının sonsuza dek değişmesi anlamına geliyor . 
60'larda Amerika'yı kasıp kavuran sosyal ve politik buhranın getirileri üzerine trajik bir hikayeye sahip olan American Pastoral , doğru yönetmenin ellerinde daha kabul edilebilir hale bürünebilirmiş .
Oturaklı şekilde başlayan filmde Swede Levov'u canlandırma kısmında sıkıntı yaşamayan  McGregor'ın , filmin melodrama evrilmesini engelleyememesinin başlangıcını hissetmek için fazla beklememize gerek yok .
Seçilen geriye dönüş formatının günümüzde geçen kısmının ve dış sesin sahibi zorlama karakterin filmin atmosferine tezat haliyle başlayan olumsuzluklar , ele alınan konunun en az aile içi ilişkiler kadar önemli olan ' genel resimini ' çizmekte başarılı olamamasıyla devam ediyor . 
Ülkede neler olup bittiğini hem görsel hem de yazınsal açıdan aktarmakta güçlük çeken ' kendi halindelik ' , annenin de devreden çıkmasıyla birlikte baba - kız ilişkisine sıkışıyor .
Bu ilişkinin yarısından fazlasının kayıp arama vakası şeklinde gelişmesi derin okumalara mahal vermezken , kurgu masasında kaybolmuş gibi gözüken - umarım öyledir - kimi sahnelerin yokluğu karakterlerin davranışlarını havada bırakıyor . 
Çiftliklerinde annesiyle birlikte ineklerle ilgilenmeyi seven Merry'nin bir sonraki beraber sahnelerinde annesine nefret kusması , anarşist Rita'nın soğukkanlı hallerinden aniden vazgeçip ürkek bir kadına dönüşmesi ve kabul etmekte en çok zorlandığım ' annenin akıl sağlığının çöküşünü ' inandırıcı bulmak neredeyse mümkün değil .
Özellikle fabrikada geçen ve Jennifer Connelly'e düşmanlarının yapmayacağı kötülüğü yapan ' kontrolü kaybetme sahnesi ' yok mu ?
Aman Allahım ! 
Son tahlilde American Pastoral , ' ödül avcısı ' olmak için yola çıktığı her halinden belli olan ancak yönetim , senaryo hatta dışarıdan göz alıcı görünen oyuncu kadrosunda bile çuvallayan bir roman uyarlaması olarak anılacak .
En iyi yaptığı işin ' aradaki devasa boşlukları doldurabilmemiz için kitaba yönlendirmesi ' olduğunu söylemek yanlış olmayacaktır .
