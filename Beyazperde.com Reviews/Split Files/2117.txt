Asteriks Olimpiyat Oyunları'nda filminin , bizi aynı isimli çizgi romanın , doping kullanımını hicveden eleştirel atmosferine davet edeceğini ummak boşuna .
Aslına bakarsanız , niteliksiz esprilerle donatılan filmin esas amacı da , içi boş bir eğlence ortamı yaratıp , gişeden galip çıkmak zaten .
Gerçi filmin espri düzeyini yavanlığa mahkum etmeden önce vurgulanması gereken önemli bir nokta var .
Mizahi yönü tamamen kelime oyunlarına dayanan Asteriks'in farklı dillerde yeterince iyi anlaşılamayan bir çizgi roman serisi olduğu uzun zamandır tartışılan bir konu .
Orijinali Fransızca olan kelime oyunlarının çeviride kaybolduklarını ve Asteriks'in iğneleyici mizahının farklı dillerde yeterince kuvvetli hissedilemediği söyleniyor .
Sanırım Asteriks Olimpiyat Oyunları'nda filminde de , fiziksel komedi unsurları dışında gülünecek yeterli malzemenin olmayışını , nitelikli esprilerin çeviride kaybolmasında aramak gerek .
Filmde , Asteriks'in eleştirel yönünü besleyen mizahi öğelerin varlığını fark edemememiz de yine aynı sebepten kaynaklanıyor olabilir .
Diğer yandan , ülkemizde Türkçe dublajlı gösterilen filmin tam anlamıyla seslendirme kurbanı olduğunu da itiraf edelim .
Hem çevirisi , hem de dublajı , karakterlerin orijinal kimliklerini altüst edip , onları adeta karaktersizleştirmekte .
Fransızca diyalogların Türkçe çevirisinde umarsızca Türkleştirilmeye çalışılan karakterlerin görüntüleri ile konuşmaları arasında rahatsız edici bir kültür çatışması bulunmakta .
Seslendirmenin sadece diyalogları değil şarkıları da kapsaması ise filmi dublajlı izlemeyi bir azaba dönüştürmekte .
Keza filmde tek bir sahnede görünen Tunus asıllı Fransız şarkıcı Dany Brillant'ı " Oy Oy Eminem " söylerken görmek traji - komikten öte asap bozucu ve iç acıtıcı .
Bu durum karşısında yetişkin izleyicilerin zekalarına hakaret edildiğini hissetmemeleri olanaksız .
Diğer yandan , filmin adının Asteriks Olimpiyat Oyunları'nda olmasına kanmayın , bu filmin ana kahramanı Asteriks değil basbayağı Brutus .
Asteriks ve Oburiks , filmde birer yan karakter fonksiyonuna sahipler ; nihai işlevleri ise sihirli şurup içip , güç gösterisinde bulunmak ve komedi unsuru olarak sunulan türlü fiziksel kazalara neden olmak .
Filmde , Asteriks ve Oburiks arasında dönen çekişmeli , alaycı ve bir o kadar da bilge diyaloglar minimum düzeyde .
En kötüsü ise Galya köyünün devrimci ruhu da Asteriks ve Oburiks'in tüketilmeye hazır birer popüler kültür malzemesi haline getirilmesiyle çöpe gitmiş .
Anlayacağınız " Asteriks Olimpiyat Oyunları'nda , " çizgi romanın alt metinlerini ve iğneleyici üslubunu hiçe sayıp , esas hikayeyi kof yan öyküler ile harmanlayarak ortaya içi boş bir gişe hikayesi çıkartmış .
Filmde yüzünüzü gülümseten yegane bölümler , öykünün bugünün popüler kültürüne yaptığı referanslar .
Yıldız Savaşları ve Ben - Hur gibi iki büyük sinema klasiğine atıfta bulunan sahnelere gülümseyen bir yüzle bakmamak neredeyse imkansız .
Filmin görsel olarak en görkemli bölümlerinden biri olan araba yarışı sahnesinde Michael Schumacher'in boy göstermesi ise bu filmin en büyük esprisi .
Diğer yandan , ünlü bir ismin alakasız bir sahnede bir an görünüp kaybolması anlamına gelen " cameo " bölümlerinin filmin son yirmi dakikasında biraz fazla abartıldığını da itiraf etmek gerek .
Bana sorarsanız bu filmin tek yıldızı Alain Delon .
Filmde , Julius Caesar rolünde izlediğimiz Delon'un oyuncu kimliği Caesar'ın Tanrı - vari hükümdar kimliği ile esprili bir ilişki içinde .
İlk göründüğü sahnedeki konuşması ile Rocco and His Brothers ve Borsalino gibi unutulmaz filmlerine atıfta bulunan Delon , Asteriks Olimpiyat Oyunları'nda , Fransız sinemasının Tanrı'sı olarak betimlenmiş neredeyse .
Filmin görsel dilinin bu betimlemeyle uyumlu bir bütünlük içinde oluşu tek kelime ile asil bir atmosferin yaratılmasına yardımcı olmuş .
Alain Delon hayranlarının bu atmosferden etkilenip , filmdeki karakterler ile beraber " Yaşasın Yüce Caesar " diye bağırmamak için kendilerini zor tutmuşlardır .
Kısacası , Asteriks Olimpiyat Oyunları'nda filminin çizgi romanın temel özelliklerini göz ardı edip , ortaya sadece eğlendirme amacı güden popüler bir yapım çıkardığını söyleyebiliriz .
Akla değil , göze hitap eden komedi unsurlarının çocukları eğlendireceğine şüphe yok .
Günümüze referans yapan bölümleri ile yetişkinlere de hitap eden filmin , özel efektlerinin görkemi her yaştan sinemaseveri memnun edecek düzeyde .
Dolu dolu bir Asteriks hikayesi izlemek isteyenleri hayal kırıklığına uğratacağına kesin gözüyle baktığım film , her hali ile eğlence ve tüketim dünyasına hizmet eden sıradan bir gişe filmi .
