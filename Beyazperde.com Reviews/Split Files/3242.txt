Barry Levinson , dramatik hikayeleri komedi , gerilim veya aksiyon gibi farklı türlerle besleyerek Günaydın Vietnam , Yağmur Adam , Kardeş Gibiydiler ve Başkanın Adamları gibi sürükleyici ve içerikli filmler yaratan , başarılı bir yönetmen .
Politik duyarlılığını yönettiği filmlere yansıtmayı oldukça seven Levinson , aynı zamanda bir Hollywood yönetmeni için hatırı sayılır derecede iğneleyici bir üsluba sahip .
Yönetmenin siyasi çevrelerde geçen yeni filmi Yılın Başkanı , aklımıza otomatikman Levinson'un Başkanın Adamları'ndaki sert ve şok edici performansını getirerek yüksek beklentilere kapılmamıza sebep oluyor .
Fakat Yılın Başkanı , Levinson tarafından yönetilen çarpıcı bir sistem eleştirisi izlenimi verse de , eleştiri düzeyi sönük kalan ve yüksek beklentileri boşa çıkaran bir yapım .
Afişinden de anlaşılabileceği gibi , film odak noktasına Robin Williams'ın ününü , oyun gücünü ve güldürü yeteneğini koymuş durumda .
Ancak bu üç öğeyi de hakkını vererek kullandığı söylenemez .
Filmde , Williams'ın performansı bir stand - up komedyenin sahne performansından ileri gitmiyor .
Her zamanki yüz mimikleri , ses tonuyla karakterden karaktere bürünme numaraları hala bizleri güldürebiliyor belki .
Duygusal , saf ve her an yaşlarla dolabilecekmiş gibi parlayan bakışları bizleri hala duygulandırabiliyor .
Lakin filmde Williams'ın performansını bir adım ileriye götürecek herhangi bir yenilik bulmak zor .
Bilakis filmin Williams'ın oyunculuğunu klişeleştirdiği dahi söylenebilir .
Aslına bakarsanız bu durum , Williams'ın filmde canlandırdığı karakter ile birebir örtüşmesini sağlamış gibi gözüküyor . Williams'ın kalıplaşmış mimikleriyle izleyicinin sevgisine oynayan sıradan bir ünlü oyuncuya dönüştürülmesi , halkın ilgisini kazanabilmek için bütün klişelerini gözler önüne seren politikacı adayı Tom Dobbs karakteri ile bilinçli bir paralellik yaratmakta .
Bu paralellik , filmin söyleyeceği söze başarıyla hizmet etse de , Williams'ın kendisine yakışmayacak sıradanlıkta , özensiz bir performans sergilediği hissini izleyicinin kafasından silememekte ne yazık ki .
Filmin söylemek istediği söze odaklandığımızda ise Levinson'ın kendini tekrar etmekten öteye gidemediğini fark ediyoruz .
Televizyon ekranından film dünyasına yapılan geçişlerle her iki dünyayı da eş değer hale getirerek , izleyiciyi neye inanacağı konusunda şüpheye düşürmek , hala daha birçok yönetmenin altından kalkamayacağı sihirbazlık numaraları gerektiriyor .
Bu numaralar yardımıyla Levinson'un Yılın Başkanı'nda yaptığı gibi , televizyonda yayınlanan her şeyin bir illüzyon olduğu ve içerisinde gerçeklik namına hiçbir şey barındırmadığı sözü başarıyla da söylenebilir .
Fakat bu sözler artık bizleri bir anda çarpacak kadar orijinal değiller .
Sadece son birkaç yıl içinde , hayatımızın bir kurgu olduğunu , siyah ve büyük arabalar kullanan , tehlikeli adamların yaşantımızı kontrol altında tutarak , biz masum vosvosçuları yalan haberlerle uyuttuğunu iddia eden sayısız film çekildi .
Bunlardan birini de bizzat Barry Levinson'ın kendisi çekti üstelik .
Bu nedenle de , Yılın Başkanı'nı izledikten sonra , her ne kadar temiz bir iş çıkarmış olsa da Levinson'un daha önce Başkanın Adamları'nda söylediği sözü , yeni bir film çekerek tekrar söylemesine ne gerek vardı diye düşünmemek elde değil .
Filmin en sürükleyici tarafları , içinde insanı gerçekten güldüren zekice tasarlanmış espriler barındırması ve işini iyi bilen oyunculardan oluşan disiplinli bir kadroya sahip olması .
Robin Williams'ın performansının özensizliğine rağmen hatasız bir oyunculuk sergilediğini söylemiştik .
Christopher Walken'ın da harikalar yaratan ve karaktere yepyeni bir bakış açısı kazandıran bir oyunculuk sergilediği söylenemez .
Sadece sorumluluğunu yerine getirecek kadar efor sarf ediyor denebilir .
Bana kalırsa filmin en başarılı performansı Eleanor Green'i canlandıran Laura Linney'e ait .
Çünkü filmde sadece görevini yapmak için değil , gerçekten karakterinin ruhuna bürünmek için çaba harcayan tek oyuncu oymuş izlenimi veriyor .
Özellikle Eleanor'un uyuşturucu etkisindeyken kahve almaya çalıştığı sahnedeki performansı izlenmeye değer .
Yılın Başkanı , büyük beklentiler yarattığı halde , bir komedyenin başkanlığa aday olması fikrini ilk birkaç dakikasında tüketen , odaklanmasını ümit ettiğimiz konuları es geçerek uzatmaması gereken yan öyküleri uzatılamayacak hale gelene kadar uzatan bir film .
Yine de anlık esprilerle insanı güldüren , film görünüşlü bir stand - up izlemek isteyenlerin tercih edebilecekleri bir yapım .
Bunun dışında filmden Barry Levinson'ın başarılı yönetmenlik tecrübelerine benzer bir performans beklemek sadece hayal kırıklığına sebep olur kanımca .
