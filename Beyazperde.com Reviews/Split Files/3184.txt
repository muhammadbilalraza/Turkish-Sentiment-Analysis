Yaz aylarında , özellikle dram türündeki yerli filmlerin vizyona girmesine pek alışkın değiliz .
Seyirciyle ilk kez 30. İstanbul Film Festivali'nde buluşan Kırık Midyeler yazın sıcak günlerinde kendisini klimalı sinema salonlarına atan izleyiciler için ağır denebilecek bir konuya ve yapıya sahip .
Yönetmen Seyfettin Tokmak ilk filminde , megakent İstanbul'un kaybedenlerine çeviriyor kamerasını ve aynı pansiyonda hayat hikayeleri bir şekilde kesişen farklı dil ve ırktaki insan hikayelerine odaklanıyor .
Filmin ana çatısını oluşturan Hakim ve Faysal , Mardin'den bir şekilde İstanbul'a gelen genç Kürt çocuklar .
Onları yan hikayelerle besleyen Medina ve Elma , kalp ameliyatı için Bosna Hersek'ten bir umut İstanbul'a gelmiş çaresiz bir ana - kız ; pansiyonda Cevat'ın kapatması olarak yaşayan Rus hayat kadını ve Türkiye'de hemen hemen hepsi kaçak kalan Afrikalı zenciler .
Çekimleri 2010 baharında İstanbul'un Kumkapı semtinde gerçekleştirilen film , yarı kaçak , yarı göçmen , hepsi farklı nedenlerle bu 3. sınıf pansiyona sığınmış insanların hikayelerini yalan dolana girmeden anlatma derdinde .
Ana öyküde Hakim ve Faysal , çeşitli işler yaparak Almanya'ya gitmek için para biriktirme amacında .
Faysal lokantada bulaşıkçılık gibi ' normal ' işlerle para kazanmaya çalışırken , ondan biraz daha büyük ve kurnaz ulan Hakim , İstanbul'a gelen pek çok hemşehrisi gibi midye satıcılığı işine girme hevesinde .
2 tepsi midye satarak Almanya'ya , kendilerine hiç cevap yazmamış amcaoğulları Salim'in yanına gidebileceklerini sanan Hakim'in cebinde , kaldıkları rezalet pansiyonun kirasını ödeyecek para bile yok ; sadece sıkı sıkı sarıldığı bir umudu ve epey de cahil cesareti var .
Oradan oraya sürüklendiği İstanbul'a onu bağlayan yegane unsur da zaten bu ; pis işler de olsa herşeyi yapmak ve Almanya için para biriktirmek .
Çocuk oyuncular Uğur Barış Mehmetoğlu ve Seydo Çelik film çekimleri sırasındaki genç yaşlarına rağmen o kadar inandırıcı oyunculuklar ortaya koyuyor ki , kendilerine sormadıkları şu soru sizden dökülüveriyor : " Daha İstanbul'da leş bir pansyionun kirasını ödeyemiyorsunuz , Almanya'ya nasıl gideceksiniz ? "
Film , aslında bu soruyu yönelttiğinizde " İstanbul rüyasının " darmadağın olduğu noktayı işaret ediyor .
Bu kentte " Ne iş olursa yaparım abi " cilik ile tutunmak ve bir zamanların " buildungs " ( kendini gerçekleştirme ) romanlarındaki gibi kendi kendini gerçekleştirmek çoğu zaman çıkmazı olmayan bir hayal .
Hele ki çalışırken " hem kendim tutunur , hem köye para gönderir , hem de artırır , biriktiririm " demek en büyük saflık .
Seyfettin Tokmak'ın kamerası da bu saflığa ve gerçekliğe odaklanıyor .
Organ mafyacılığı , uyuşturucu satıcılığı gibi pis işlerine rağmen aç gözlülüğünden dolayı tam yırtamamış Cevat'ın pansiyonu ve bu pansiyondaki çaresizlik , umut , kayıtsızlık İstanbul kaybedenlerinin en gözle görünür gerçeği belki de .
Afrikalı " Bruder Babatunde " nin , umut açısından Hakim'den farkı yok ama kendi hayatı için onu hor görmekten başka şansı da yok .
Tıpkı Hakim'in annesiz kalan Elma'yı itip kakıp hor görmesi gibi .
Yani ezilenler de kendi aralarındaki daha zayıf halkaları elemek konusunda ezenlerden daha az acımasız değiller .
Kısacası hayat kavgası en büyük bencilliğimizin kaynağı oluyor .
Hakim ve Seyfo'nun yerle bir olan midye tezgahı , hayat karşısında hepimizin birer kırık midye olduğunu yeniden anımsatıyor .
Genç oyuncuların inandırıcı ve başarılı oyunculuklarının yanı sıra Engin Benli ve Selma Alispahic gibi profesyonel oyuncuların filme ve sırtladıkları hikayelere katkıları yadsınamaz .
Filmin sinemasal anlatım açısından belki tek kusuru ise çok fazla şey anlatması .
Yönetmen hemen hemen her karede seyirciden yoğun ilgi bekliyor ; her kadrajı göndermeli detaylarla anlamlandırıyor .
Bu kusur olmaktan öte elbette bir tercih , fakat öyküler hali hazırda yoğun ve ağır olunca yan öyküler , özellikle Elma'nınki ana öyküye sert biçimde eklemleniyor .
Belki de , hem sinemada hem televizyonda yıllardır bizden olmayan hikayeler seyrettiğimiz için " gerçek " bu kadar yoğun geliyor .
Uzun lafın kısası , Saraybosna , Zürih gibi festivalleri gezdikten sonra sıcak bir yaz vizyonunda oldukça maddi olanaklardan dolayı gecikmeli bir tarihle Kırık Midyeler , kırık ama hayata dair hala umut taşıyan hikayeleri ile seyiricisini bekliyor .
Festivalde kaçırmış olan ve yerli sinemayı her koşulda desteklerim diyenler için .
