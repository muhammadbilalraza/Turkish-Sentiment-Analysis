Her köyün bir ağası var , bazen ağacı çeteleri var , delisi var , deliye düşmanlık edeni var .
Çocukları var , o çocukların hayalleri var .
Kimi zaman içinde o köyden ayrılıyor , kimi ise yaşamının sonuna kadar aynı evde kalıyor .
O köyler aslında büyük bir sistemin parçası ; değişmeyen kuralları var .
Ortada o kuralları koyanlar olmasa da , bekçisi çok .
Kuralları beğenmeyenler ya çekip gidiyor , ya da dışlanıyorlar ve hatta yok ediliyorlar .
Çağan Irmak'ın çölleşmiş bir western kasabasını anımsatan fantastik diyarı da böyle bir yer . Western kasabasındaki gerilimi bol barın yerini bir kahve almış .
Oranın hemen önünde ise büyük kavgaların yaşandığı bir meydan var .
Bazen sert bir kavga yaşandığında donakalıyor köyün sakinleri .
Bazen ise köyün delisi aşağılanıyor , o zaman bütün köylü tadını çıkarıyor bu gösterinin .
Ritm tutuyor kahkalarıyla .
Irmak'ın spaghetti eastern'inde ( Jodorowsky'nin başyapıtını verdiği anti - tür ) bakışlar da haliyle çok önemli .
Kalbin yüz dili var ne de olsa .
Susmanın , boyun eğmenin , tepkisiz kalmanın bir zorunluluk olduğu yerlerde bakışların güçlü bir iletişimi vardır .
Sergio Leone mesela bu bakışların ustasıydı .
Çelik gibi gözler , bıçak gibi kaşlar onun sinemasında tehdit ustasıdır .
Bir gün bu köye bir yabancı gelir .
Yabancıları sevmeyen köy sakinlerinin yabancılar sayesinde dünyayı keşfeden çocuklarına masallar anlatan bir gezgindir bu .
Köylerin ağaları vardır dedik ya ; yabancıları sevmeyenler , düzenlerinin bozulmasından korkan bu ağalar olur genellikle .
Ulak'ın gezgini tehditkar bakışlara aldırış etmeden başlıyor bir köşeye topladığı çocuklara masalını anlatmaya .
O masalı anlatmak günlerce sürecek ; masalcı ve çocuklar hep birlikte geceye sığınacaklar , yeraltına inecekler .
Çok az yetişkin katılacak onlara .
Köyün en akıllısı ile en delisi .
Köyün çocukları sakallı gezgini merakla dinliyor .
Anlattığı masal ilerledikçe ; masal ile gezginin hikayesi de benzemeye hatta pek çok açıdan aynılaşmaya başlıyor .
Bir köyün kaderini değiştiren Ulak'ın hikayesi derinden etkiliyor çocukları .
Her biri kendi kafasında bir Ulak yaratıyor , masal amacına ulaşmaya başlıyor yani .
Ama yaşam da masalı taklit ediyor ve köyün ağaları , yandaşları gezgini yok etmeye karar veriyorlar .
Derken acı bir olay oluyor bizim filmin sonunda ; bir şey beliriyor .
Bir belirsizlik .
Yorum sizin .
Fazla mı romantik buldunuz ?
Bu çağda ihtiyaç var aslında böyle hikayeler duymaya .
Bazı köyler masalcıları , hikaye anlatıcılarını ve hatta romancıları sevmiyor .
Gazetelere bakın ağaların sevgisiz çeteleri bazen uçsuz bucaksız olabiliyor .
Müthiş bir zamanlama ustası olan Çağan Irmak ; sinemamızın belki de en cesur ve çarpıcı yapımlarından birine imza atmış .
Cesur çünkü yapımcıları böyle bir yapıma ikna etmek , hele Türkiye'de epeyce zor olsa gerek ; çarpıcı çünkü hem iyi bir fantazi hem de anlamlı .
Anlamlı çünkü bizim köyün tarihinin bilindışına doğru bir yolculuk yapıyor .
Şüphesiz yeteri kadar kafa yorulmadığını düşündüren , kafa karıştıran yönleri var : Filmde doğu - batı kültürleri ilginç ve tartışmalı bir şekilde buluşmuş .
Bir kere filmin ciddi anlamda western sinemasını hatırlatan ana hikayesi , doğuya özgü mistik ve gizemli detaylarla zenginleştirilmiş .
Köyün gündelik yaşamı Anadolu köylerini anımsatırken ; deniz kenarındaki yoz meyhane Yunan adalarından fırlamış gibi .
Köy evlerinin mimarisi ve hatta evlerin içindeki detaylar belirgin değil , ikinci bir izleyişi zorunlu kılıyor .
Küçük bir eleştiri de filmin sonuna .
İzlediğimiz ve dinlediğimiz masal " bir " olduğunda film ne güzel çözülüyor aslında .
Sondaki çocuğun cüzzamlı hikayesi , " zombilerin " arasından kaçış sahnesi suyu bulandırmıyor mu biraz ?
Yine de siz boşverin bu eleştirilerimizi ; Çağan Irmak fantazi sineması olmayan bir ülkeye ; ciddi , edebi , son derece anlamlı ve olgun bir masal anlatıyor .
Varsın referansları karışık olsun .
Her şeye rağmen çok önemli bir deneme , denemeyi sevmeyenlerin köyünde .
