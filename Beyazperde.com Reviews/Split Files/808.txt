Sıradanlıklar içerisinde , mütevazı bir hayat süren bir kadının peşine düşüyoruz .
New York metropolünde , ortalama insan profili nasılsa onlar ile örülü bir çevresi olan Frances Haliday’in işi gücü yaşamak .
Hatta kendisi , bir liseli gencin heyecanlarına haiz olan , yaşının olgunluğunu üstlenemediği için ‘yaşına göre yaşayan’ civarı tarafından hafife alınan ve aslında tek derdi mutlu olmak olan bir kadından fazlası değil .
Özel olmasının en önde gelen sebeplerinden birisi ise sinemanın son zamanlarda gördüğü en canlı ve en gerçek karakterlerden biri olması …
Biliyoruz ki bu coşku dolu kadın , belki Frances Haliday adıyla , belki de bambaşka bir isimle , New York’ta ya da başka bir yerde ‘çekinmeden’ yaşıyor .
Şanslıyız ki bu özel varoluşlardan birine şahit oluyoruz .
Frances Ha’nın film olarak tek bir derdi var .
Bu da alabildiğine sıradan ve sırf bu nedenle heyecanlı bir hayatı , tüm iniş çıkışlarıyla gözlemlemek .
Siyah - beyaz estetiğinin eskimez havalı halleriyle , modern bir kadının yaşam tarzını özenli bir şekilde dışavuran film , hayatın olağan mutluluklarını ve olağan hayal kırıklıklarını genelleştirmeden önemsiyor .
Frances , eksiğiyle ve fazlasıyla , başına gelen her türlü olaydan haz alarak varolurken , onun karşısında çatışmaksızın bekleyen , hayatın sıkıcı telaşındaki insan modeli , ona sadece şaşırabiliyor .
Filmin iki kalemi , Greta Gerwig ve Noah Baumbach , doğal gidişata hiçbir ekleme yapmadan Frances’i sempatik kılıyorlar ve onun doğallığını serbest bırakıyorlar .
Bu da Frances ve dünyanın geri kalanı arasında oluşan kontrastı yumuşatarak gerçekliyor .
Filmin en büyük kuvveti olan senaryonun , yaşananları ağdalı bir biçimde öykülemeden ; her virajı doğal akışına bırakarak ve diyalogların gücüne sığınarak tutturduğu izlek tam anlamıyla göz kamaştırıcı .
Frances’le temas kuran tüm karakterler , perdede görünme sürelerine aldırmadan kendilerini gerçek kılabiliyorlar ve beraberinde getirdikleri olağanlıklar silsilesi bir tür büyüye dönüşüyor .
Klasik film gramerinde yüklem olarak addedilemeyecek tüm fiiller , Frances Ha’nın destek ayağı haline gelirken sıradan ama özel bir kadının hayat dolu tecrübeleri ‘korkudan’ yaşayamaya çekinen modern insanın hayatına rüzgar tutuyor .
Suda Yaşam / The Life Aquatic with Steve Zissou ve Yaman Tilki / Fantastic Mr .
Fox’da , ruhbenzeri Wes Anderson ile çalışan Noah Baumbach , sinemadaki en kişisel başarısını Mürekkep Balığı ve Balina / The Squid and the Whale ile elde etmiş ; daha sonra yaptığı işlerle ise karışık tepkiler almıştı .
Her filminde adımlarını bir ileri bir geri olarak planlayan Baumbach’ın sinemasına yönelen ortak eleştiri ise yönetmenin bir yardımcıya ihtiyaç duyduğuna yönelikti .
Frances Ha’nın gösterdiği o ki , Baumbach aradığı yeteneği bulmuş .
Frances Ha’nın hem senaryosunda parmağı olan hem da başrolüne can veren Greta Gerwig , karakterle kendisini bir ederek filmle leziz bir katkı yapıyor ; filme ruhunu bağışlıyor .
Frances Ha , ne sıcak ne soğuk …
Tam anlamıyla ılık bir film .
Oyunculuklarıyla , diyaloglarıyla , görselliğiyle havalı ve can alıcı …
Başkarakterinin mesleki altyapısından feyz alır gibi ; sonu gelmesin dilediğiniz bir dans gösterisi gibi .
Şüphe yok ki bir başyapıt değil ; hatta bir başyapıta yakın bile değil .
Ancak bu film amaçladığı her hedefe ulaşıyor ; karakterini izleyene zorlamadan sevdiriyor ve kesinlikle ilham veriyor .
2013 yılında –her iki anlamıyla da - bu kadar saf bir sinema izlemek , gerçekten özel bir his . twitter . com / kkarsan
