Korku sinemasında keşfedilecek bir şeyler kaldı mı ?
Bana kalırsa hayır !
Önümüze müthiş bir başarıymış gibi sunulan küçük bütçeli , bağımsız korku filmi Peşimdeki Şeytan’ın tek numarası , gençlerin sevişerek laneti bir diğerine aktarmasından ibaretti .
Çok mu şaşırmam gerekiyordu bu fikre ?
Bence oldukça sıkıcıydı !
O yüzden “sizin için yepyeni bir şey getirdim” vaadine pek kanmıyor , daha ziyade biçime ve klişelerle dolu bile olsa formülün doğru uygulanmış olmasına önem veriyorum .
Özgür Bakar’ın son korku filmi Deccal de bu temennime uygun bir yapım olarak karşıma çıktı .
Korku filmleri , ticari sinemanın karasularında yüzerler .
Seyirciye etkileyici bir seyirlik sunarken aynı zamanda da iyi gişe yapmanın peşindedirler .
Bu sebeple , ortada bir furya varsa bunun peşine en çabuk takılıp çok hızlı ürünler veren , konfeksiyon üretime müsait bir türdür korku sineması …
Yine de Özgür Bakar , sınıfın haşarı çocuğu olmayı sürdürüyor .
Onun filmlerinde sürekli olarak çok sevdiğim klasik korku filmlerinden referanslar yakalıyorum ve “şu cin furyası bitse de daha başka şeyler de çekebilsek” gibisinden niyet seziyorum .
Deccal , nihayet ne anlama geldiğini bildiğimiz bir isme sahip .
Mesele kısa bir süre önce vizyona giren Hannas filminden yola çıkalım ; “Hannas ne demek ? ” diye sorsanız , “Jean markası herhalde” der geçerim ama Deccal nedir sorusuna cevabım hazır ; Mesih'in yeniden doğmasından hemen önce insanları kötülüğe ve sapkınlığa yönelteceğine inanılan iblis !
Elbette Özgür Bakar’dan önce birileri Deccal denen iblisin filmini çekmeyi akıl etmişti , o film sonradan bir seriye dönüşüp klasik korku filmlerinin en sevilenlerinden birisi oldu , bildiniz ; Omen !
Özgür Bakar , Omen filmlerini taklit etmek yerine o filmlerin de esin kaynağı olan yapımın yani Rosemary'nin Bebeği  ( 1968 ) filminin temel öyküsünü olabildiğince yerelleştiriyor ve Deccal’e değil , onu doğuran kadının dramına odaklanıyor .
Bu , önceki filmlerinde de yaptığı bir şey , Azazil : Düğüm adlı eseri de The Exorcist filminin hikayesini oldukça başarılı bir şekilde yerelleştirmeyi ve taklide düşmeden başka bir öykünün içine yerleştirmeyi başarmıştı .
Bu filmdeki hastane sahnesini hala unutamam , hani “John Carpenter gelse daha iyisini çekemez” diyeceğim kadar müthiş bir sekanstı .
Benzer durumlar bu filmde de mevcut .
Filmin kurban karakterleri Duygu ( Öznur Serçeler ) ve Aslı’nın ( Bulut Köpük ) oturdukları eve büyü yapıldığını öğrendikten sonra çağırdıkları hocayla birlikte kalkıştıkları büyü temizleme sekansı bu filmin zirvesi …
Bir müthiş sekans daha var ama sürprizbozan ( spoiler ) vermemek adına yazmıyorum .
Sinemada izlerken göreceksiniz .
Deccal bu açıdan Özgür Bakar’ın en cesur biçim denemesi diyebiliriz .
Filmin İlk 10 dakikasında kimse kimseyle konuşmuyor ancak Özgür , hikayeyi Türkiye’den alıp Kudüs’e ve oradan yeniden İstanbul’a getirmeyi başarıyor .
Özgür Bakar , Deccal filminde oyuncakçı dükkanına düşmüş bir çocuk gibi davranmayıp oldukça dingin ve stilize bir üslupla karşımıza çıkıyor .
Kendisiyle röportaj yaptığımızda “en sevdiğin filmin hangisi ? ” diye sormuştum o da Helak : Kayıp Köy diye cevap vermişti ancak bence Deccal daha iyi bir film olmuş …
Bunda oyuncu seçimleri de etkili , Kayıp Köy kötü oyunculuklar yüzünden değerinden çok şey kaybeden bir yapımdı .
Özgür Bakar bu defa risk almamış , Deccal filmin oyuncu seçimleri hiç fena değil , ancak rolüne en çok yakışan isim Nurdan Hanım rolündeki Aysan Sümercan olmuş .
Eskilerin ustalığı bir başka …
Uzatmayayım ; Deccal’i sevdim , cin furyasının basit işlerinden sıyrılan , afişinde gözükenden fazlasını veren bir film …
Aslında bu filme 4 yıldız verecektim ancak final sekansında Özgür’ün müthiş bir fırsatı kaçırdığını düşünüyorum .
Yine sürprizbozan vermemek adına yazamıyorum ancak seyirciye bir yoğun bir arınma duygusu hediye edebilecekken tadında bırakmış .
Yaş sınırlaması ile ilgili bir endişe olabilir diye düşünüyorum .
Son tahlilde ; Deccal , eli yüzü düzgün stilize bir korku filmi , sizi sonu gelmez hacı hoca muhabbetleriyle boğmuyor , daha Avrupai bir iş …
Filmin en sevdiğim yanı da , inanç temelli korku filmlerinin artık ciddiye alamadığımız aşırı ahlakçı öğretisine yüz vermemesi oldu . 
murattolga@gmail.com
