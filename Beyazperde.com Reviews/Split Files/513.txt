Bir filmin senaristi ve yönetmeni aynı kişi olduğunda o işin diğerlerine nazaran daha samimi bir iş olduğunu düşünüyorum .
Shyamalan da bu konuda samimiyetine inandığım bir yazar / yönetmendir .
Bildiğim kadarıyla sekiz filmi var Hintli yönetmenin .
Korku ve gerilim öğelerini kullanışı açısından Hitchcock'vari bir tat bıraktığı söylenir .
Onlarca ödül almış ve herkes tarafından beğeniyle karşılanmış meşhur Altıncı His filminin yazarı da yönetmeni de kendisi .
20 yılında doğaüstü bir gerilim filmi olan Ölümsüz'ü çekti .
Ölümsüz , Shyamalan'ın klasiklerinden biri olarak kabul edildi .
İşaretler , Sudaki Kız gibi filmleri de kah beğenildi kah eleştirildi ama illâ ki çok konuşuldu .
Mistik Olay , 2006'dan beri sesi çıkmayan Shyamalan'ın ilgiyle beklenen filmiydi .
Gene karşımızda klasik bir Shyamalan filmi var diyebiliriz ve gene çok konuşulacağını öngörebiliriz ama film eleştirilmeyecek gibi de değil .
Mistik Olay , doğal afetlerin arttığı bir coğrafyayı ve dünyanın sonunun yaklaştığını hissettiren bir zamanı kendine dert eden bir film .
Filmin atmosferinde baştan itibaren bir tedirginlik , belirsizlik , şaşkınlık duygusu hakim .
Mark Wahlberg , gerçekten de anlaşılması güç olayların birbiri ardına geldiği hikayede şaşkın rolünü çok güzel giyinmiş üstüne .
Zooey Deschanel de gizemli , neredeyse olaylarla bir ilgisi mi var diye şüphe uyandıracak kadar ilginç bir kadın rolünü başarıyla canlandırmış .
Fakat uyandırdığı şüpheye şapka çıkartırken bir süre sonra senaryoda bu şüphelerin açığa çıktığı noktalardaki boşluklar ve basitlikler , izleyicide bir aptal yerine konma duygusu uyandırıyor .
Filmde kimi zaman yer alan espri öğeleri de keza aynı şekilde .
Gerilimin , gizemin dorukta olduğu anlarda , şakaya en son ihtiyaç olan zamanlarda öyle espriler yapılıyor ki , Shyamalan bunu bilinçli yapıyor , ortama sarkazm katmaya çalışıyor diyip geçmeye çalışsanız da düpedüz rahatsız oluyorsunuz .
Senaryo da yönetmenlik de kendisine ait olmasına rağmen , başta belirtmiş olduğum samimiyet duygusundan koparıyor bu filmde Shyamalan izleyiciyi .
Doğal bir afet sonucu insanların kimyalarının değişerek intihar etmeleri konusu elde önemli bir bilezikken , özellikle senaryodaki anlamsızlıklarla ve bu denli özensiz çekilmiş olmasıyla film , Shyamalan bu , ne yapsa yeridir , dememizi bekliyorsa da çok şey bekliyor gibi görünüyor .
Filmin ikinci yarısında gerilimin arttığını , özellikle başrol oyuncularının doğal afetten korunmak için sığındıkları evin ve evin sahibesinin gizemli davranışlarının oldukça yerinde kullanıldığını ve seyirciyi ciddi ciddi gerdiğini söylememiz mümkün .
Ama film adeta pasta dilimleri gibi bu şekilde bölünerek etki ediyor izleyicide .
Ev sahneleri gerilim açısından iyiyken , yol sahneleri gereksiz espriler ve bir türlü bir yere bağlanmayan samimiyetsiz diyaloglarla can sıkıyor .
Bu doğal afetin bitkilerle ilgili olduğunu anlayalım diye , olayın iki kez değişik parklarda meydana geldiğini öğrendiklerinde " Gene mi park ? Hmm " gibi tamamen samimiyetsiz diyaloglar kullanarak Shyamalan ne gibi bir tat bırakmak istemiş bizde , gerçekten anlamak güç .
Mekanlar ve oyunculuklar başarılı , tedirginlik , şüphe öğeleri de iyi kullanılmış , bu açılardan , yeni bir Shyamalan filmini de kaçırmama dürtüsüyle , evet izleyelim ama söylemek gerekir ki büyük beklentileri karşılayabilecek bir yapısı yok filmin .
Shyamalan'ın düşüşe geçtiğini söyleyen çok eleştiri vardı zaten 2006'dan beri , bu film de bu düşüşün bir parçası mı , öngörmek için daha erken belki .
Ama bu son filmde üzücü olan , un varken , şeker varken , amaç helva yapmak değilmiş gibi bir his uyandırması .
