Savaşın vahşetini göstermek adına korkutucu derecede kanlı sahnelerle süslenen , insanları büyük bir makinenin dişlileri gibi gösteren savaş filmleriyle aramın pek de iyi olduğu söylenemez .
Savaş halinin insana nasıl ruhsal bir baskı uyguladığının altını çizerek , pek az savaş sahnesi göstererek de gayet başarılı filmler yapılabiliyorsa , arka arkaya tekrarlanan kanlı , bombalı sahnelerin biraz da şov amaçlı olduğunu düşünmeden edemiyorum kendi adıma .
Bu sebeple de insanın insan olduğunu göstermeden akıp giden , hareketli savaş filmleriyle aramdaki büyü bozuluveriyor daha ilk sahnelerinden itibaren .
Daha modern , daha varoluşçu , bütün bunların ötesinde daha az görülmüş hikayelerle karşılaşmak istiyorum sanırım .
Gösterilen vahşet dolu sahnelerle , insanları duyarsızlaştıran , onların egolarına dokunan filmler yerine yüreklerine hitap ederek , gerçek acımasızlığı içlerinde hissettiren filmler yapılmasını istiyorum artık .
Fransız yönetmen Christian Carion ? un son filmi Ateşkes , tam da benim şahsen yapılmasını istediğim gibi duyarlı bir savaş filmi işte .
Bir Alman , bir Fransız , bir de İskoç bölüğü arasında yaşanan bir Noel akşamını anlatan Ateşkes , ilk bakışta neredeyse bir fıkrayı hatırlatacak kadar toz pembe gelebiliyor insana .
Fakat son zamanlarda sinemacıların anlatmayı fazla tercih etmedikleri bir savaşı , yani I. Dünya Savaşı'nı konu edinen film , sıradanlıkların peşine takılmadan , ilginç bir savaş anısı etrafında dolaşmasıyla başımızı ikinci kere kendisine çevirip , daha dikkatli bakmamızı sağlıyor .
Film , farklı savaş alanlarında , aynı şarkıları kendi dillerinde söyleyip , benzer ritüellerle İsa'nın doğumunu kutlayan değişik milletlerden askerlerin , bir geceliğine ateşkes ilan etmelerine varmadan önce , paralel kurgunun yardımıyla hiçbir millete ayrıcalık tanımaksızın tüm karakterleri bizlere tanıtıyor .
Farklı diller konuşan bu insanları yan yana izlemek kafamızda her birini eşit bir yere oturmamızı en başından sağlıyor .
Bu askerler bir geceliğine ateşkes ilan ettiklerinde ise bir anda saklandıkları yerlerden çıkıp , ellerinde maddi manevi ne varsa paylaşmaları bizleri bir an olsun bile şaşırtmıyor , hiç de o kadar toz pembe bir olay gibi gelmiyor .
Hatta yan yana öylesine doğal görünüyorlar ki , kafamızda esas sorular birbirlerinden ayrıldıkları zaman başlıyor .
Christian Carion , savaşın anlamını sorgulamaya başlamamız gereken noktanın altını işte bu başarılı kurgu tekniğiyle çiziyor .
O noktaya gelene kadar bizleri duygusal olarak öyle hazırlıyor , karakterlerle aramızda öyle sıkı bir bağ kuruyor ki , birilerinin ölümüyle , kanlar içinde yığılmış kalmış asker görüntüleriyle farkına varabileceğimiz acı duygusunu bu bağ sayesinde daha da derinden hissedebiliyoruz .
Böylelikle belki de başka filmlerde ölülerine bağlandığımız askerleri , canlı halleriyle birer asker olarak değil birer insan olarak tanıyoruz .
Karşımızda konuşuyor , yemek yiyor , şarkı söylüyor ve geçmişlerini paylaşıyorlar hem birbirleriyle hem de bizlerle .
Bu da savaşın ne kadar anlamsız , ne kadar saçma bir mekanizma olduğunu daha da iyi anlamamızı sağlıyor .
Fakat bunun yanında savaşma dürtüsünün ne kadar insani ve ne kadar evrensel olduğunun vurgusu da gayet net yapılıyor .
Filmde , savaş alanında o cephe benim bu cephe senin gezinen küçük bir kedi , oldukça hayvani bir dürtü olduğu iddia edilen savaşma ve öldürme güdüsünün aslında tam da modern insanın içinde yetişmiş olduğunu göstermeye çalışıyor bizlere .
Farklı milletler , farklı askerler bu kediye kendi dillerine özgü isimler veriyorlar .
Ancak kedi film boyunca hep aynı dili konuşuyor ve hiçbir şekilde cisim değiştirmeden aynı kedi olarak kalıyor .
Bununla beraber yönetmen Christian Carion için de apayrı bir savaş metaforu haline geliyor bu kedi .
Ateşkes , bu tarz küçük ayrıntılar , küçük duygularla beslenerek büyüyor .
Birkaç küçük söz öbeği , karakterlerinden birine atfettiği önemsiz görünen bir özellikle kendinden sonra gelen savaşlara göndermeler yapıyor .
Film , bütün bu yönleriyle beğenimi kazanmış olsa da , seyrettikten birkaç saat sonra aklıma takılan bir düşünceyle rahatsız etmeyi de başardı beni aslında .
Bütün dünyadaki insanların özlerinde aynı oldukları duygusunu her sahnesinde aşılamaya çalışıyor olsa da filmin bir Avrupa Birliği evrenselliğine hizmet ettiğini de inkar etmemek gerekiyor .
Cehaletten uzak , kalkınmış toplumlar arasında yaşanan bir evrensellik filmdeki .
Bu da biraz tedirgin edici bir ruh hali yaratmıyor değil .
Fakat savaşın esasen ne kadar medeniyetten uzak bir eylem olduğunun vurgulanması için uygarlığıyla öne çıkan , kalkınmış toplumların bu eylemi icra etmelerini göstermek daha çarpıcı oluyor sanırım .
Bu iyi niyetli düşünceyle filmin evrensellik sınırları da anlatmak istediğini destekleyici bir tavra kavuşuyor .
Bütün bunları bir kenara bırakırsak , teknolojinin , televizyonculuğun geliştiği , medya ağının giderek genişlediği günümüz toplumunda , gerçek savaşlarda can çekişen gerçek insanların acılarını canlı canlı izleyebiliyoruz bugün .
Bu sebeple de gördüklerimizin birer piyon değil , birer insan olduğunu hatırlatacak , o gerçeklik duygusunu anlamamızı sağlayacak kurmacalara ihtiyacımız var artık .
Ateşkes , gerçek anılardan yola çıkan bir kurmaca olarak bu ihtiyacımızı tam anlamıyla karşılayan bir yapım işte .
