David Cronenberg , Varoluş'un ardından Örümcek ile 20. yy'a geri dönmüş .
21.yy'a dair incelemelerde , özellikle de beden / teknoloji / ölümsüzlük temalı tartışmalarda sık sık filmleri kullanılan ve çağın hassas tartışmalarını takip ettiği için tam anlamıyla bir güncel sinemacı olan Cronenberg , daha önce de M. Butterfly ile yaptığı gibi temalarından biraz uzaklaşmış .
Belki de yoruldu , uzaklaşıp güç toplamak , dışarıdan bakmak istiyor projesine .
Ama sinemasının geldiği bu noktada bile değişmeyen tek şey , filmlerinin kitaplara olan zaafı .
Yine bir edebiyat uyarlaması yapmakla birlikte , her anlamda da edebi bir film yapmış Cronenberg .
Usta sinemacıların filmlerine sinen eski kitap kokusu onun filmine de sinmiş .
Fatih Özgüven'in de Radikal'de belirttiği gibi fena halde Samuel Beckett kokuyor film .
Örümcek köşeli bir film , soğuk .
Kahramanı Örümcek'in trenden indikten sonra önünden yürüdüğü soğuk , ölü binalara benziyor .
Ki bu binalardan biri , tüm pencereleri kapanmış , tuğla örülmüş olanı , kahramanının özeti gibi adeta .
Ayrıca sessiz bir film .
Diyaloglarına ve Örümceğin çoğunu anlayamadığımız monologlarına rağmen sessiz bir film .
Çağdaş edebiyat karakteri Örümcek , bir akıl hastanesinden çıktıktan sonra , kendisi gibi hastane ile hayat arasında sıkışıp kalanlara bakıcılık yapan bir kadının evine yerleşir .
Ve cennetten cehenneme geçişi barındıran çocukluğuna dair parçaların yavaş yavaş yerine oturmasıyla da hayatını anlamlandırmaya başlar .
Biz de onunla birlikte çocukluğunu izlemeye başlarız .
Sarsıcı bir kırılma noktasına sahiptir geçmişi .
Annesinin dibinde yarattığı cennet ; annesinin , babasının mutsuz , tatminsiz yaşamı nedeniyle ölümüyle / değişimiyle sıcaklığını yitirmeye başlar .
Mutluluğunu elinden alanlara ceza vermeye kalktığında ise , büyük bir ihtimalle şizofren olmasına neden olucak akıl hastanesine alınır .
Örümceğin çocukken parmakları ne kadar güzel ve becerikliyse , 30'lu yaşlarında da o kadar berbattır .
Annenin övgüsüyle , sarma sigaralarla sık sık elleri gösteriyor bize yönetmen .
Örümceğin çocukluğundaki beyaz , yumuşak , becerikli parmakları yıllar geçtikçe kararmış , sertleşmiştir .
Kırılma noktasını bulup kendisini huzura kavuşturacak olan anı parçalarını canlandırması ise , okunması imkansız bir defter yardımıyla olacaktır .
Geçmişin mekanları , kokuları , sıcaklığı onun kendi sözcüklerinin peşinden giderek olayı aydınlatmasına yardımcı olur .
Örümcek , defterini doldurduktan sonra özenle kurduğu ağı için yeni bir kurban seçer .
Onu yok etmekten vaz geçse bile , geldiği yere tekrar geri alınır .
Zaten o da bu konuk evinde çok fazla kalmayı planlamamıştır .
Cronenberg'in Straight Story'si Örümcek , kimileri tarafından uzun bir süredir yaptığı en olgun film olarak kabul edilecektir .
Yönetmenin takıntılarının peşinden gitmeyi sevenler ise muhtemelen mesafeli duracaktır .
Fakat herşeye rağmen Örümcek son derece önemli bir çağdaş sinema örneği .
Savaş sonrası edebiyatının izlerine sahip , güçlü bir sinema .
Yönetmenin mekan seçimleri ve ışık kullanımı üzerinde özellikle durmak gerek .
Loş mekanların ardından beliren aydınlık , günışığı sık sık insanın gözünü alıyor .
Ralph Fiennes'in zamanla yumuşayan donuk bakışları ve kısık monologları ise unutulacak gibi değil .
Bu bir Cronenberg filmi olmasaydı , ya çok severdiniz , ya da nefret ederdiniz , ama bir Cronenberg filmi olduğu için ne çok sevebiliyorsunuz , ne de nefret edebiliyorsunuz .
Örümcek'ten sonraki filmini merakla bekliyorum , bu filmin fırtına öncesi sessizliği olduğuna dair tuhaf bir inancım var .
