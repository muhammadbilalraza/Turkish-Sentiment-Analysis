Skandal’ı izlemek , değişik dönemlere damgasını koyan , profesyonel açıdan değişik geçmişlere sahip ve birbirinden çok farklı taktikler kullanan iki ağırsiklet dünya şampiyonunun birbirine girdiği , hayatta bir kez yaşanacak efsanevi bir boks maçını gözlemlemek gibi .
Büyük bir boks hayranı değilim , ama benim gibi biri için bile Muhammed Ali ve Mike Tyson arasında olabilecek bir maçın önemini anlamak zor olmasa gerek .
Skandal’ın başarısı rahatça , dahiyane senaryosuna ve en önemlisi , iki ağırsiklet şampiyonu Judi Dench ve Cate Blanchett’e atfedilebilir .
Biri , klasik tiyatro oyunculuğu eğitimine sahip , üst seviyede dramatik , Shakespeare oyunculuğu ekolünden , efsanevi bir aktris .
Diğeri , son zamanların en gerçekçi , yetenekli ve yaratıcı oyuncularından biri .
Cate Blanchett’in yıllardır imza attığı , birbirinden farklı , herbiri akılda kalan performanslarından ikisi arasında bile elle tutulur bir benzerlik yakalamak neredeyse imkansız .
Aynı zamanda Judi Dench , o kadar alışılagelmiş bir isim ki , sesini duyduğumuz ve tavırlarını gördüğümüz anda varlığını tanımlayabiliriz .
Bu iki güçlü ismin karşı karşıya konulması , hayret yaratan bir deneyim .
Skandal , sonsuz röportajlar , asılsız spekülasyonlar ve saat başı raporlarla medyanın son damlasına kadar suyunu sıkmaya bayıldığı tarzda bir hadise etrafında dönüyor .
30’lu yaşlarında bir lise öğretmeni , 15 yaşındaki öğrencisiyle gizli bir ilişki yaşıyor .
Bu tür skandallar kelimesi kelimesine , sadece Amerika’da bile senede en az iki - üç kere yaşanıyor ; tek değişen öğe , öğrencinin yaşının 14’ten 15’e , en fazla 16’ya fırlaması .
Senaryonun ve uyarlandığı kitabın dehası , olası bütün sansasyonelist bakış açılarını geride bırakıp , bu tür hikayelerde genelde arka planda kalan hümanizmi ön plana çıkarması .
Bize iletmeyi başardığı tekil sonuç , bu skandalları yaşayan kişilerin , eninde sonunda hepimiz gibi birer insan olduğu .
Genç oğlan ile ilişki yaşayan öğretmen Sheba , 16 yaşındaki kızını ve Downs sendromundan yakınan küçük oğlunu şefkatle yetiştiren , sevgi sahibi bir eş ve anne .
Sheba’dan en az 30 sene daha yaşlı , yalnız öğretmen Barbara , Sheba’nın oğlanla sevişmesine şahit oluyor .
Barbara , polise gitmek yerine Sheba ile yüzleşiyor ve ona neden ailesini ve şerefini yerle bir edecek bu ilişkiye kendini verdiğini soruyor .
Seyirci olarak kafamızın algılayabileceği basitlikte , kolay bir sonuca varmamızı sağlayacak bir cevap bekliyoruz Sheba’dan ; ' Ben bir nemfomanyağım ' veya ' Alkol ve uyuşturucu bağımlısıyım .
Ne yaptığımın farkında değilim ' gibi ( Bu ikinci mazaret , aynı zamanda ' Mel Gibson defansı ' olarak da biliniyor ) , ama bu kolay cevap , hiçbir zaman gelmiyor .
Sonuçta bu davranışın sebebi hakkında kişisel , insani bir bakış açısı edinmek zorunda kalıyoruz .
Düşünebildiğimiz tek sebep , Sheba’nın kocası ile olan aşk yaşamının yıllar sonra sıkıcı bir hal alması , ama bu bile geçerli bir mazaret değil .
Barbara , eğer Sheba oğlanla olan ilişkisini keserse , gördüklerini kimseye söylemeyeceğine söz veriyor .
Bu , Sheba ve seyirci için kesinlikle karlı ve zor olmayan bir seçim , ama insan denen yaratık ne yazık ki bu denli siyah - beyaz bir şablonda iş görmüyor .
Beyinde yerleşik ahlaki fikirlere meydan okuyan bu spektrumun diğer tarafında ise herkesin içinde bulunan hor görme , kıskançlık ve sahte alçakgönüllülük ile dolu çirkin tarafı temsil eden Barbara var .
O , emsalleri tarafından saygı gören ve öğrencileri tarafından korkulan sert bir öğretmen , ama darmadağın bir kişisel hayata sahip .
Hiç arkadaşı yok ve hayattaki tek tesellisi yaşlı kedisi ve etrafındaki insanlar hakkında çirkin ve yargısal yorumlarını yazdığı günlüğü .
Barbara , Sheba’yı ilk tanıdığında Sheba’nın fazla gevşek ve açık fikirli olduğu kanaatına varsa da , zaman geçtikçe onunla olan arkadaşlığı , tehlikeli bir takıntıya dönüşüyor .
İyi elden geçirilmiş dramanın anahtarı , hikayenin her zaman iyi ve kötü olarak ikiye ayrılan karikatürler yerine , iyi - kötü karakterler ve kötü - iyi karakterler arasında geçmesinde saklı .
Skandal , seyircisini zorluyor ve karakterleri hakkında kendi sonuçlarına varmalarını öne sürüyor .
Sheba’nın filmin protagonisti , Barbara’nın da antagonisti olduğunu baştan beri biliyoruz .
Fakat yine de Sheba , bir korkunç karardan diğerine atladıkça onu biraz da olsun hor görmekten kendimizi alamıyoruz .
Aynı zamanda içinde bulunduğu zor durumu düzeltmesi için Sheba’ya binbir türlü şans verdiği için Barbara’yı takdir ettiğimiz anlar da yaşanmıyor değil .
Bu iki karakterden beklediğimiz sonuç , üçüncü perdede kavga ederek problemlerini şiddetle çözmeleri .
Bu kavga sahnesi meydana geliyor , ama daha basit bir filmin normalde iyi karakterin kötü karakteri vurmasıyla kapatacağı sonuç , beklentilerimizden çok daha uzak , garip ve karışık .
Skandal , uzun bir süredir İngiltere’den çıkmış en iyi dramlarından birisi , ve evet , bu listenin içine Kraliçe’yi de dahil ediyorum .
Cate Blanchett ve Judi Dench’in güçlü performansları , filmin eti ekmeği ve bu ikiliyi izlemek tam bir zevk .
Yönetmen Richard Eyre ( Iris ) , anlatımı olabildiğince akıcı bir biçimde ilerleterek gelmiş geçmiş en dinamik ve hızlı tempolu dram filmlerinden birine imza atıyor .
Philip Glass’ın gürleyen , dramatik müziği desteğiyle Judi Dench’in Barbara’nın günlüğünden pasajlar okuduğu sahneler ise tek kelimeyle muhteşem .
