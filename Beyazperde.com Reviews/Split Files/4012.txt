Kimin saklama ihtiyacı duyduğu bir gerçek yoktur ki hayatında ?
Herkesin bir sırrı vardır .
Dünyanın neresinde ne kadar iyi şartlar altında yaşıyor olursanız olun , ne kadar dostunuz olsa da , sadece kendinize itiraf ettiğiniz , kendinizle konuşabildiğiniz bir şeyler yok mudur ?
Günü gelince anlatmak zorunda kalacağınız bir şeyler ?
Oscar ödüllü İtalyan yönetmen Gabriele Salvatores hayatın en gerçek noktalarından yalana parmak basıyor .
Akdeniz'in ortasında ufak bir adada , İbiza'da yaşayan , başkaları için son derece sıra dışı sayılsa da kendileri için çok sıradan olan hayatlara değiniyor .
Üç ailenin zaman zaman kesişen zaman zaman birbiri ile ilgisi bile olmayan hayatlarına .
Porno filmler yaparak yaşayan Sandro'nun varlığını kendisine bile itiraf etmekte zorlandığı 17 yaşında bir kızı vardır .
Bir gecelik aşk hikayesinin armağanı olan Luce babasından uzak , Floransa'da yatılı okumaktadır .
Gerek annesinin , gerek babasının ilgisizliği genç kızın aile kavramından uzak yetişmesine neden olmuştur .
Babasının yaptığı işin porno film yapımcılığı olduğunu bile bilmeyen Luce sadece tatil için değil babasıyla yüzleşmek için de İbiza'ya gelmektedir .
İbiza'da ufak bir bar işleten Angelino'nun hayattan istedikleri büyük şeyler değildir .
Sadece ailesine daha iyi bir yaşam sağlayabilmek için kendine ait bir ev hayalleri kuran Angelino kaderin bir tesadüfü sonucu istediği hayata kavuşma hayallerini yeniden canlandırır .
Adanın polis şefi Xavier karısını kaybetmiş ve oğlunu tek başına büyütmek zorunda kalan yalnız bir adamdır .
Mesleğinin getirdiği tüm baskıları 20 yaşındaki oğlu Jorge ile ilişkisine taşıyan , aşırı kuralcı ve her şeyin disiplinle hallolacağını düşünen Xavier sadece oğlunun kendisinden uzaklaşmasını sağlar .
Hayatının başında olan Jorge babasının baskıları sonucu daha da dağınık yaşamaya ve Akdeniz'in tüm güzelliklerini taşıyan bu adada arkadaşlarıyla gününü gün etmeye başlar .
Film sebebini bilmediğimiz bir trafik kazasıyla başlar .
Yoldaki kazayı gören Angelino arabanın yanına gider ve bir çanta dolusu kokain bulur .
İlk anda herkesin vereceği tepkiyi verip korkan Angelino daha sonra hayatının fırsatıyla karşı karşıya kaldığını fark eder ve kokaini alıp yoluna devam eder .
Tek yapması gereken malı elden çıkarıp hayallerinin evini satın almaktır ve akla gelen en uygun yolu tercih ederek Sandro'dan yardım ister .
Kızının gelişi bir porno film çekiminin ortasına denk düşünce ne yapması gerektiğini şaşırmış olan Sandro bu yardım talebine ne cevap verecektir ?
Oğluyla ilişkileri gün günden kötüye giden Xavier'de bu komik uyuşturucu ticaretinin doğal olarak tam ortasında kalınca ne mi olur ?
Bundan sonra neler olup bittiğini anlatmak başta Salvatores'e daha sonra Mavi Yalanlar'ın içinde yarattığı tüm karakterlere hakaret olur .
Bu yüzden filmi seyretmenizi tavsiye ederim .
Özellikle Avrupa sinemasını takip eden seyircilerin festivaller dışında yakalamış oldukları bu fırsatı değerlendirmemeleri gerçekten büyük kayıp olur .
Salvatores son yılların popüler cenneti İbiza'yı öylesine muhteşem bir mekana çevirmiş ki .
Aslında ufacık bir ada ama aynı zamanda turistik bir cennet .
Ufak bir kasaba gibi hayal ettiğiniz bu cenneti yönetmen istediği an bir köye , istediği an bir şehre çevirebiliyor .
Ada yolarında kendinizi Güney Avrupa'nın herhangi bir köyüne seyahat ediyor gibi hissetme şansına sahipsiniz .
Tüm karakterler bildiğimiz sıradan insanlar olmalarına rağmen Salvatores'in elinde öyle bir şekilleniyor ki , birkaç ufak yalan onları bazen nefret edeceğiniz tiplere bazen yaşamlarına hayran kalacağınız kahramanlara çeviriyor .
Amnèsia adlı gece kulübünün açılışında hikayeleri birbirinin içine geçen bu hayatlarda sıradan mavi yalanların hayatı bezen nasıl içinden çıkılamaz derecede karıştırdığını görüyorsunuz .
Salvatores metaforlara çok girmeyen ince bir mizah gücüne sahip bir yönetmen .
En ciddi sahnelerde bile yakalayabildiği bakış tüm drama karşı güldürebiliyor insanı .
1991 yapımı politik komedisi Akdeniz ile aldığı Oscar ödülünü sonuna kadar hakettiğini baştan sora bir kere daha hissettiriyor ve diğer yönetmenlerin düştüğü hataya düşmeyen tarzından asla ödün vermiyor .
İyinin göreceli kavramsallığına rağmen , Mavi Yalanlar'ın Akdeniz kadar iyi olduğunu söyleyemem .
Yine de bu İtalyan dahisini kaçırmayın derim .
Yine , yeniden Salvatores ile sinemanın sanat olduğunu hissetmek gerçekten güzel , kendinizi bir kere daha Akdenizli hissedeceksiniz .
