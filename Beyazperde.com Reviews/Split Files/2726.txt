Türk sinemasındaki minimalist kutuplaşmadan hafifçe dem vurmak bile yavaş yavaş klişeleşmeye başladı .
Zira artık her şey ortada .
Bizim ana akım sinemamız var mı yok mu belli değil .
Kalitesiz komedi filmlerinin egemenliğindeki gişe başarıları , Çağan Irmak ve Yavuz Turgul gibi herkese hitap edebilen birkaç yönetmen dışında kimselere yar olmuyor .
Böyle bir ortamda her şeyin " anti " si olabilecek , hem geleneksel hem de kendine özel olan Onur Ünlü sineması daha fazla önem kazanıyor .
Çünkü Onur Ünlü , sinemaya daha farklı bir açıdan ve daha az ciddi bakıyor . 
Celal Tan ve Ailesinin Aşırı Acıklı Hikayesi her ne kadar absürd bir kara mizah örneği olsa da diğer yandan oldukça eleştirel ve politik bir film sayılabilir .
Hali vakti yerinde bir ailenin büyükbabası olan Celal Tan , genç eşini öldürüyor ve tüm aile bu olaya tanık oluyor .
Kara mizah ise elbette ki tüm ailenin bu suçu gizleme çabasından peydah oluyor ve işler adım adım daha da karmaşıklaşıyor .
" Beyaz Türk " eleştirisi , suç algısındaki sorunlar ve iç içe geçmiş karanlık hayatlar Onur Ünlü'nün ellerinde hem absürd hem de komik bir şekilde karşımıza çıkıyor . 
Onur Ünlü , sinemamızdaki bütün bu kutuplaşmadan bağımsız olarak sinemaya tamamen kendi penceresinden bakmaya çalışıyor .
Bir yanda sözde sanat yapma kaygılı içi boş filmler , diğer yanda da sinemaya hiçbir hizmeti olmayan gişe filmleri varken Onur Ünlü aslında bu camiada söz sahibi olmak isteyen her sinemacının yapması gerektiği gibi bu yapay kategorizasyonu hiç umursamıyor .
Polis ile beraber başladığı sinema yolculuğunda her filmiyle birlikte bize " iyi film " ve " kötü film " ayrımından önce " Onur Ünlü filmi " kalıbını hatırlatması da bu yüzden .
" Celal Tan ve Ailesinin Aşırı Acıklı Hikayesi " , tıpkı ismindeki kinayeden de anlaşıldığı gibi , eksileriyle artılarıyla safkan bir Onur Ünlü filmi .
Filmin içerisindekiler de alabildiğine karikatürizasyonlarıyla Onur Ünlü karakterleri .
Bu nedenle her anında beklenmedik olayların yaşandığı , sürprizi ve hatta saçmalığı bol bir film bu .
Ötekinin de , berikinin de gülecek bir şeyler bulabileceği , hafif , alaycı ve tempolu bir kara mizah örneği . 
Oyuncularıyla çok iyi anlaşan bir yönetmen olduğunu bildiğimiz Onur Ünlü , geniş kadrosunun oyuncu yönetimi konusunda yine çok iyi bir iş çıkarmış .
Selçuk Yöntem , Bülent Emin Yarar , Türkü Turan , Ezgi Mola , Tansu Biçer , Cengiz Bozkurt , Tuğra Kaftancıoğlu , Ushan Çakır ve tabii ki de Güler Ökten gibi oyuncuların birbirlerinden rol çalmadan müthiş bir grup çalışmasına imza attıklarını görmek gerçekten de çok keyif verici .
Onur Ünlü , hiçbir karakterini bir diğerinden önde tutmayarak filmin vurgusunu genelleştirebilmeyi güzel bir şekilde başarmış . 
Filmin en büyük sorunları ise sinema estetiği mevzusundan ortaya çıkıyor .
Zira görüntü yönetmenliği , sanat yönetmenliği ve ışık maalesef dizi tadında kalmış .
Bu da elbette ki filmin sinemasal değerini aşağılara çekiyor .
Filmin kurgusundaki irili ufaklı problemler de bazı sahnelerin birbirinden kopuklaşmasıyla sonuçlanıyor .
Bunun dışında filmin genel absürdlüğü dışında fazla rahatsız etmeyen bazı tiyatral sahneler de Onur Ünlü'nün filmini daha akılda kalıcı olmaktan alıkoyuyor maalesef .
Kısacası bazı teknik problemler ve karakterlerin komik ama derinliksiz olmaları filmin daha fazla ciddiye alınması konusundaki engeller olacaktır . 
Ne olursa olsun , Onur Ünlü sinemamız için bambaşka bir önem teşkil eden , özel bir yönetmen .
Yaratıcılığını ve özgünlüğünü şu ana kadar çektiği iyi ya da kötü her filmden sezebilmek mümkün .
" Celal Tan ve Ailesinin Aşırı Acıklı Hikayesi " de , Onur Ünlü'nün filmografisinde görünce şaşıracağımız bir eser değil .
Onur Ünlü absürdlüğünde , Onur Ünlü ciddiyetsizliğinde , içeriğinde politik ve sınıfsal taşlamalar barındıran komik bir film .
İrili ufaklı hatalarını gözardı edip sinema salonlarında Türk sinemasındaki kutuplaşmaları umursamayan , kendisini ötekileştirmeyen bir film izlemek , bir sinemaseverin vereceği en makul karar olacaktır .
Çünkü bu piyasada samimi bir film izlemek , bazen hakikaten de çok zorlaşıyor . 
kaankarsan@gmail.com twitter . com / kkarsan
