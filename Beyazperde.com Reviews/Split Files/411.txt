Özellikle son dönem Bollywood sinemasına baktığımızda , artık ülke sinemasının konsept anlamında iki farklı yola saptığını görebiliyoruz pekala .
İlk kategoride , geleneksel Bollywood kimyasından vazgeçmeyen fakat bir miktar revizasyonu da sakıncalı görmeyen mahsuller yer alırken ; ikinci kategoride hem Avrupalı hem de Amerikalı izleyiciyi yakalama derdine düşerken , ülke izleyicisine de seslenebilecek yapımlar çıkıyor karşımıza .
İkinci kategoriye en yakın örnek Lunchbox ve Barfi olurken ; Dhoom 3 gibi karma denemeler ilk kategorinin cazip örneklerinden biri olarak karşımıza dikiliyor !
Sanjay Gadhvi’nin yönetmenliğini yaptığı 2004 tarihli ilk Dhoom filmi , bağrından çıktığı coğrafyanın sinemasal niteliklerine saygıda kusur etmeyen , mizahındaki çeşnisiyle yer yer dil yakan bir aksiyon örneğiydi .
En kaba tabirle Jai ve Ali ikilisinin , münferit suçluları tepelemesi üzerine kurulu ilk iki film , beylik Hollywood kanka komedilerinden ve ritmi yüksek suç filmlerinden pek çok şey ödünç alan eğlence vaadi yüksek birer seyirlikti .
Her ne kadar Jai ve Ali’nin zaman zaman kanka komedisi kalıplarını bile sırılsıklam eden cıvık mizahi paslaşması bazı izleyiciler tarafından itici bulunsa da , kendine has bir takipçi güruhu edinen film , bu gün itibariyle seri üçüncü filmine kavuşmuş oldu !
Dhoom 3 , önemli farklarla ve astronomik sayılabilecek bir konsept değişimiyle karşımıza çıkıyor .
Bu sefer filmi alıp götürecek  en önemli unsur ise Aamir Khan’ın varlığı !
Her ne kadar bodur , sevimli , kas yığını Sahir rolünde kendisini ciddiye almakta zorlansak da , Khan’ın bu sefer kelimenin tam anlamıyla aksiyon yıldızlığına soyunma çabasını da takdir etmemek imkânsız !
Dhoom 3 totalde , Bollywood sinemasının Hollywood aksiyonları ile at koşturabileceği iddiasının bir ürünü olarak makyajlanmış .
Uzun soluklu ve görsel anlamda fazlasıyla tatmin edici aksiyon sahneleriyle , bu iddiasının büyük bir kısmını yerine getirmiş .
Hatta filmi çoğu zaman tam ortasından delip geçen ülke sinemasına özgü dans koreografilerinin her birinin birer sahne şovu haline gelmesi bile filmin besin değerini arttırmış .
Bütün bu curcunanın yanı sıra , dolgun bütçeli Hollywood filmlerini yakalama derdine düşen her Bollywood mahsulü gibi , Dhoom 3 de içerisinde hiçbir orijinal hamle barındırmayan bir film .
Bebeto kıvamındaki Sahir’in babasının intiharından sorumlu tuttuğu insanların kökünü kazırken , birer birer kasalarını patlattığı bankalar gibi ; albenili bir girizgâhın ardından yaratılan birkaç fiyakalı aksiyon mizansenini geride bırakan film de yavaş yavaş tepetaklak olmaya başlıyor .
Aslında Dhoom 3 , sırtını yasladığı beylik klişeleri kotarma konusunda çok büyük sıkıntılara düşmüyor .
Serinin ilk iki filminin senaryosuna imza atan yönetmen Vijay Krishna Acharya ve beraberindeki teknik ekip , göze ve kulağa hitap eden bir iş çıkarmışlar ortaya !
Fakat bu kısmi başarı filmin , genel anlamda altına girdiği ağır iddiaları taşımakta zorlandığı gerçeğini değiştirmiyor .
Görsel anlamda , daha yüksek bütçeli emsallerine taş çıkardığını inkâr edemesek de , türün takipçilerine yeni bir şeyler vadetme derdi yok !
Türün bilindik notalarına basan Singham gibi overdoz eğlence vadettiğini söylemek de zor !
Nihayetinde karşımızda 3 saatlik bir Bollywood filmi için makul ama bir aksiyon , gerilim ürünü için oldukça uzun sayılabilecek süresiyle karma bir video klip talimi duruyor .   Bu formülün müptelaları elbette ki es geçmeyecektir ama bu suları ilk defa kulaçlamak isteyenlerin bu özellikleri göz önünde bulundurmasında fayda var !
Fatih Yürür
