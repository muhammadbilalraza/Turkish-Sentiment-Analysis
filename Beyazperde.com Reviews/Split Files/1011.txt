Aylardan Kasım , yönetmen Steven Spielberg , başrol Tom Hanks , mevzu bahis soğuk savaş , film 141 dakika .
Akademi Ödülleri'nin gelip çattığını kafanıza vura vura hatırlatan bir birleşim bu .
Her daim övgüye değer Spielberg'in tıpkı bir önceki filmi Lincoln gibi kendine geri plana attığı , başrol oyuncusunu sahaya sürüp diyalog üzerine ilerlediği yeni filmi Casuslar Köprüsü , yönetmene karşı duyduğumuz heyecanı biraz daha örselememiz gerektiğinin görsel karşılığı . 
Brooklynli avukat James Donovan ( Tom Hanks ) , Amerika'da casusların bile hakkaniyetle yargılanabileceğini gözler önüne serecek ' ulusal bir görev'e getiriliyor .
Rus casus Rudolph Abel ( Mark Rylance ) ' in avukatlığı sadece göstermelik bir durum aslında .
Suçlu bulunması gerektiği yargıç tarafından kesin çizgilerle belirtilmiş .
Donovan buna rağmen mesleğinin etiklerine saygıda kusur etmeden işini olabildiğine ciddiye alıyor , üzerindeki güçlerle ' en azından ' idam kararını ortadan kaldırmak için savaşıyor .
Bunu yaparken toplumun da nefretini kazanması uzun sürmüyor . 
Filmin paralel izleyen bir diğer hikayesinde ise SSCB üzerinde uçuş yaparak görüntü toplamaları salık verilen Amerikan askerlerini izliyoruz .
Başarısız görev , SSCB'nin de eline bir casus düşmesiyle sona eriyor .
Bridge of Spies , ilk yarısındaki mahkeme filmi hüviyetini burada bırakıp iki casusun takas sürecine yoğunlaşacağımız siyasi gerilime yelken açıyor .
İşlerin kolay olmayacağını Berlin duvarının inşa edilişi esnasında Almanların eline düşen başka bir Amerikan vatandaşının sürece dahil olmasıyla anlıyoruz .
Avukatlık becerilerinin yanı sıra insan ilişkilerinde de ' bir Amerikan markası ' olan Donovan'ın sırtına yüklenen pazarlık aşaması , devletler penceresinden bire karşı bir , avukatımız penceresinden bire kaşı ikiye evriliyor .
Kısacası filmin yarı yoldan itibaren misafir olduğumuz yeni mekanı Doğu Almanya'dan iki vatandaşı almadan ölmek var , dönmek yok . 
Bridge of Spies , kesinlikle kötü bir film değil .
Yeterli olmanın tanımını yapıyor .
El attığı her türde olduğu gibi period dramalarında da usta sıfatını hakeden Spielberg'ten beklentimiz bu mu peki ?
Yeterli olmak yeterli mi ? 
İdeallerine bağlı ana karakterini yüceltirken yarattığı sıcaklığı , casus filmi formatındaki alışılageldik soğuklukla birleştiren Spielberg , bir yandan etik ve hümanizm dersi verirken öte yandan düşman iki ülkenin de birbirinden farkı olmadığını üzerine basa basa vurguluyor .
Amerikan tarafının yargıyı manipüle etmesi ile Sovyet tarafının esiri misafir etme biçimi arasında ' birbirinin karşılığı ' bağlantısı çekiyor .
10 yıl önce çekilmesi halinde çok daha vatansever olabilecek film , kahramanlaştırma sevdasından vazgeçmese de propaganda açısından bir tık aşağıda seyrediyor .
Eski usül Amerikan demokrasisi alttan alta , bireyler vasıtasıyla el üstünde tutuluyor . 
Donovan kadar olmasa da Rus casus Abel'e de ' kendi vatanının kahramanı ' profilini yükleyen Spielberg , bu sayede durumu eşitliyor .
Mark Rylance'nin enfes oyunuyla değer kazanan Abel'in Donovan'la olan kimyası Bridge of Spies'ın en kuvvetli eli .
Coen'ler tarafından yeniden elden geçirilen senaryonun en keyifli ve Coen eli değmiş anları da bu ikilinin sohbetlerinde saklı .
Ne yazık ki daha önce de belirttiğim ' yarı yolda tür değiştirme ' probleminin en çok sekte vurduğu şey bu kimya . 
60'ların Amerika ve Almanya'sını kusursuz biçimde yeniden inşa eden Spielberg'in Doğu Almanya'ya ilk ziyaretimizde yaşadığımız gerginlik dışında yaşatabildiği her hangi bir duygu durum değişikliği olduğunu söyleyemeyiz .
Er Ryan'ı Kurtarmak'ı örnek olarak gösterebileceğimiz ' geride kimseyi bırakmama ' hedefinin gerçeğe dönüşünü izlerken , merak ve coşku kefeleri terazide denk düşmüyor .
Spielberg'in aslını inkar edip duyguları beklemeye aldığı , kendini ofis ve barlarda geçen karşılıklı istişarelere mahkum ettiği her an , ' geciktirilmiş bir epik sona ' yürüdüğümüzü bilmek , heyecanımızı biraz örseliyor .
Durum böyle olunca kendinden nefret eden toplumun bakış açısında dibi ve zirveyi gören bir karakterin ' baştan bildiğimiz sonunu ' yönetmenin heyecanıyla paralel karşılayamıyoruz . 
Bridge of Spies , bu haliyle vasatın üstüne çıkan , Spielberg'in matematiği yerinde orta karar sularda seyreden filmlerinden biri olarak seyircinin zihininde yer ediniyor . 
firatatac . com
