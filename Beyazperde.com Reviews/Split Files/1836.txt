İlk uzun metrajı Boogie Nights’tan ( 1997 ) bu yana kendine özgü sinematik bir dil yaratan ve her filminde giderek zenginleşen - her ne kadar Master ve Inherent Vice’ta bir parça duraklama dönemine girmiş olsa da - bir üslupla karşımıza çıkan Paul Thomas Anderson , sinemasal yolculuğunun ikinci zirvesine nihayet ulaşıyor .
Phantom Thread , yönetmenin There Will Be Blood’dan ( 2007 ) bu yana çektiği en iyi film olmakla birlikte , oyunculuğu bıraktığını açıklayan Daniel Day - Lewis’in de kariyerinin görkemli jübilesine dönüşüyor … 
2008 yılının Oscar’larına There Will Be Blood ile toplamda 8 dalda aday olan ve geceden , En İyi Görüntü Yönetimi ve Erkek Oyuncu ( Daniel Day - Lewis ) ödülleriyle ayrılan Paul Thomas Anderson , on yıl sonra yeniden aynı oyuncuyla ve en az TWBB’taki kadar müthiş bir işçilikle karşımıza çıktı …
Yılın en iyileri arasına girmesine rağmen yalnızca Kostüm Tasarımı ödülü ile yetinmek zorunda kalan Phantom Thread , biraz The Shape of Water’ın göz boyayan reklamı ve politik meselesi , biraz da hikâyesinin durağan üslubu sebebiyle bu senenin talihsiz yapımlarından biri haline geldi .
Fakat hepsinden öte Phantom Thread’in şanssızlığı , sıra dışı öyküsünün seyirciye yeterince geçememiş olmasından ileri geliyordu ki bunun sebebi , filmin ana karakterleri olan Reynolds Woodcock ( Daniel Day - Lewis ) ile Alma’nın ( Vicky Krieps ) daha önce hiç şahit olmadığımız türden bir aşk ilişkisine sahip olmalarıydı …
Aşkın insan bedeni üzerinde yarattığına inandığımız tuhaf kimyasal değişimle özetlenebilecek bu dönüşüm , cinselliğin ve erotizmin çok ötesinde bir sahiplenme güdüsünü beraberinde getirerek , Reynolds ve Alma arasındaki etkileşimin ana kaynağını oluşturuyor ve psikolojik açıdan “sorunlu” sayılabilecek bir egemenlik savaşını da beraberinde getiriyordu . 
1950’li yılların Londra’sında , tamamen sıradanmış gibi görünen bir lüks hayatın içerisinde geçen bu “kusurlu bağımlılık” hali , genel hatlarıyla , işini tutkuyla yapan ünlü terzi Reynolds Woodcock ile garsonluk yapan genç bir kadının hikâyesine odaklanıyor .
Nitekim filmin açılış sekansı , daha sonra Alma olduğunu öğreneceğimiz bir kadının dingin konuşmasıyla başlıyor : “Reynolds hayallerimi gerçek kıldı .
Ben de karşılığında ona en çok arzuladığı şey verdim .
Her bir zerremi … ”
Filmin ve ana karakterlerinin psikolojik yapılarını çözümlemeye yarayan bu cümle sonrasında Reynolds’ın gündelik yaşamıyla tanışıyor ve onun kadınlarla olan ilişki biçimine tanıklık ediyoruz .
Hiç evlenmemiş , kadınları ciddiye almayan , mesafeli ve donuk bir kişilik yapısına sahip Reynolds’ın kız kardeşi Cyril ( Lesley Manville ) de , kendisiyle benzer bir karakter yapısına sahip ve baba figürünün olmadığı bir ortamda baskın hale gelen annenin gücü karşısında , içerisinde her ikisi de zayıf fakat dışarıda katı bir görünüm sergiliyorlar . 
Reynolds’ın , Alma ile karşılaşmasından hemen sonra ise yine aynı karakterin Freudyen okumaya elverişli “anne takıntısını” fark ediyoruz ki Reynolds ile Alma’nın ilk akşam yemeklerinde konuştukları konu da bunu bize kanıtlar nitelikte .
Karakterin , kendisine işini öğreten annesine olan sevgisi , filmin ilerleyen dakikalarında Alma ile olan aşkının temellerini de inşa ediyor ve film bu sebeple aslen , bir cinsiyetler arası iktidar mücadelesine dönüşüyor .
Ancak Alma’nın yapısal olarak gözlemlemeye açık oluşu , Reynolds’ın annesiyle olan bağını fark etmesi ve sevdiği adama sahip olma güdüsünü , onu yine çocukluğuna döndürerek tatmin etmeye çalışmasıyla film bambaşka bir boyut kazanıyor .
Bir erkek çocuğunun annesiyle olan karşılıksız sevgi alışverişi ve ona olan hayranlığı , esas itibariyle en zayıf ve güçsüz hissettiği anda , hasta olduğunda ortaya çıkar ( ki Reynolds’ın hasta olduğunda annesinin hayalini görmesi bunun bir nedeni ) ve Alma da bunun bilinciyle hareket ederek Reynolds’ı , kendi deyimiyle ve yöntemleriyle “yola getiriyor” .
Bu noktadan itibaren , basitçe olsa da , Stockholm Sendromuyla da tanımlanabilecek bu ilişki biçimi , aşkın hastalık yapısını , insan kimyası üzerindeki göz alıcı değişimini ve âşık olan kişinin , yeri geldiğinde “celladını” sevebilmesini yalın bir anlatımla seyirciye aktarıyor . 
Pek çok kişiye , doğal olarak , hastalıklı görünebilecek bu ilişki yapıları Phantom Thread’i orijinal kılan ve enfes kadrajlar , etkileyici bir sinematografi , çarpıcı kostüm tasarımı ve daha ziyade klasik müziğin notalarının eşlik ettiği planlarla birleştirince leziz bir filme dönüştürüyor .
Her açıdan kusursuz kabul edilebilecek oyuncu performanslarının yanında –Daniel Day - Lewis ve Lesley Manville’in Oscar adaylığı elbette boşuna değil - hiç alışık olmadığımız türden bir öyküyü , olabilecek en zengin sinema üslubuyla anlatmayı başaran Phantom Thread , yılın en iyilerinden biri olmayı , kolaylıkla başarıyor . 
Özetle Phantom Thread , yukarıda da işaret ettiğim üzere , Paul Thomas Anderson’ın en duru ancak bir o kadar da gösterişli filmlerden biri …
Daha önce hiç şahit olmadığınız bir evlilik portresine hazır olun … 
Başak Bıçak – basakbicak@gmail.com
https : / / twitter.com / BasakBicak
