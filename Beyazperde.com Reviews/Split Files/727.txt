Hepimizin çocukluğumuzdan içimizde kalan hevesler vardır .
Kimimiz çocukluğun masumiyetini özler , kimimiz dert tasa olmadan yaşayabilmeyi , kimi ise o zaman kurduğu ilişkilerin derinliğini .
Öyle ya da böyle yüzümüzde ufak bir gülümseme yaratacak anılara sahibizdir hepimiz .
" Damat Takımı " filmi o hislere adeta tercüman olan bir film .
Hem geçmişi hem de geleceği harmanlayan senaryosuyla size sevdiğiniz arkadaşlarınızı ya da yaşadığınız anıları biraz da Hangover serisinin atmosferini güçlü bir şekilde hatırlatıyor .
Yiğit , Ömer , Serdar , Can ve Onat liseden beri ayrılmamış 5 arkadaş .
Kimi başarılı olmuş kimi olamamış , hepsinin bambaşka hayalleri var .
Biri yıllar önce aşık olduğu bir kızı unutamazken , diğeri iş yapmayan filmlerinin derdinde , öbürü ise başarılı lokantasının mutfağındaki yoğunluğa gömülmüş .
Karakterleri birbirinden apayrı olan bu arkadaşlar her iyi arkadaş grubu gibi birbirlerini tamamlıyorlar ve her şeyi birlikte yapıyorlar .
Taa ki Yiğit hepsini tek tek arayıp , uzun dönemli kız arkadaşı Deniz'le evleneceklerini müjdeleyene kadar .
Düğüne kısa bir zaman kala Yiğit'in bekarlığa vedasını planlama işine girişen ekip , lisedeki can düşmanları Besim'le düğüne tek gelmeyeceklerine dair iddiaya girmek zorunda kalırlar .
Ancak hiçbirinin bir kız arkadaşı olmaması gibi küçük bir sorun vardır .
Düğüne 5 gün kala , ekip hem geçmiş anılarını tazeleyecek hem de kız arkadaş bulmaya çalışacaktır .
Hikayeyi okuyunca aklınıza hemen klişeler gelmesin .
Hayır , arkadaşları Yiğit'e ( Sarp Can Köroğlu )   " Yok oğlum evlenme , ne evleneceksin " demiyor .
Hayır , müstakbel eşini aldatması için onu kandırmaya çalışmıyor .
Hayır , Yiğit'in evlenerek grubun ruhuna ihanet ettiğini düşünmüyorlar .
Tam aksi , arkadaşlarının düğününü kendi düğünleri gibi sahipleniyor ve onun mutluluğu için her şeyi yapmaya çalışıyorlar .
Yerli sinemanın genç yönetmenlerinden Doğa Can Anafarta , bir önceki filmi Biz Size Döneriz'de de olduğu gibi , burada da yetişkinliğe adım atmakla aklı havada gençlik arasında gidip gelen karakterler yaratabilmeyi alnının akıyla başarmış .
Karakterlerin masum çocuklukları arkadaşlarını baltalama yönünde değil , ona destek olma yönünde ortaya çıkıyor .
Ancak hepsinin yardım anlayışı bakış açılarına göre değişiyor tabii .
Ekibin fırlaması Can ( Özgürcan Çevik ) , her zaman ilgi odağı olmayı seven bir karakter .
Zaten bütün bu çılgın bekarlığa veda planı , Besim'le ( Sadi Celil Cengiz )  olan iddia , kız arkadaş arayışı ve bu uğurda eski anıları tekrar yaşarken internet fenomeni olmalarına kadar uzanan olaylar hep onun başının altından çıkıyor .
Ömer ( Furkan Andıç )  içine kapanık , gruba uyan ancak biraz da uzağında kalan bir karakter .
Gerçeklerden çok hayal ettikleriyle avunuyor .
Serdar ( Ozan Osmanpaşaoğlu )  Karadenizli oluşunun da etkisiyle arkadaşları tarafından sıklıkla sakinleştirilmek zorunda kalan , başarılı ancak yalnız bir adam .
Onat ( Özgün Aydın )  ise kendini içten içe eksik gören , arkadaşları için her şeyi yapmaya hazır , adeta grubun tampon görevini üstlenen bir adam .
Kısacası Can ve Onat grubun iki ayrı ucunda duruyor ve geri kalan ekip üyeleri de bu iki uç arasına sıralanıyor .
Burada Anafarta'nın erkek arkadaş gruplarının dinamiklerinin analizini başarıyla yaptığını söyleyebiliriz .
Senaryoda , hem gençlik filmi olması hem de mizah dozunun romantizmden ağır basması sebebiyle elbette ki fazla yükseğe çıkan bölümler var .
Bazı sahneleri ekstrem bulabiliyor , abartılı olduğunu düşünebiliyorsunuz .
Ancak bu filmin akışını ve atmosferini kesinlikle bozmuyor .
Bu sahnelerde düşündüğünüz şey şu oluyor ; " Böyle bir olay gerçekten yaşanabilir mi ? Belki belirli şartlar bir araya gelirse neden olmasın ? " .
Filme dair takdire şayan bir nokta : Besim karakteri yerli sinemanın gördüğü en itici , en gıcık karakterlerden biri olabilir .
Sadi Cengiz Celil'e duyduğunuz sempati bu karakteri gördüğünüz zaman adeta eriyip gidecek , şimdiden hazırlıklı olun .
Özgürcan Çevik'in Can karakteri , Özgün Aydın'ın Onat karakteri ve Açelya Topaloğlu'nun filmin gelini Deniz karakteri kesinlikle en öne çıkan ve filmi götüren karakterler .
Pelin Akil'in de sempatik karakter Sera ile öne çıkması güzel olmuş .   Filmin kadınları demişken , sözü biraz açalım .
Filmin güzel gelini Deniz , yerli filmlerde sıklıkla gördüğümüz kadın figürlerinden çok daha farklı , bu da büyük bir artı .
Erkeğe boyun eğen , sesini çıkarmayan ve çıt kırıldım olmadığı gibi , yerli yapımların ikinci prototip kadın figürü olan erkeksi , cadaloz ve erkeği darlayan bir figür de değil .
Deniz kendi fikrini savunan ancak kabul ettirmek için baskı yapmayan , kolay eğilip bükülmeyen , stresle başa çıkabilen , yerli sinemada görmeye alışmadığımız şekilde kocasını " olduğu gibi seven " bir kadın .
Kız kardeşi İrem , kendi kararlarını alan , alıştığımız aklı havada kız kardeş figürlerine ters bir şekilde kriz anlarında kararlar alarak durum yönetebilen , istediğinin peşinden giden bir kadın .
Sera da iş güç sahibi , güzel , evlenme derdiyle milletin peşinden koşmasını bekleyen annesine rağmen dik duran , güçlü bir karakter .
Filmde yer alan her kadının yerli sinemanın hülyalı kadın figürlerinin aksine , toplumumuzun modern kadın gerçekliğine yakın duruyor olması beni çok mutlu etti .   Film senaryosu gereği seyirciye pek çok mekan gezdiriyor .
Zürafa sokağa da gidiyoruz , deniz kenarına da , Bahariye'ye de , metro durağına da .
Dinamik bir filme yaraşan bir hızda ilerliyoruz mekanlar arasında da .
Aynı şekilde filmin müzik ve ses efekti kullanımı da aynı seyirde ilerliyor .
Bu seyir sayesinde seyirci film boyunca elinden tutularak ilerliyormuş gibi hikayeye adapte oluyor .   Yerli sinema severlere müjde ; birbiri ardına gelen yavan gençlik komedileriyle , gerçeklikten eser taşımayan romantik yapımlarla boğuşmanıza gerek yok .
Doğa Can Anafarta imzalı " Damat Takımı " bütün beklentilerinizi karşılayacak bir komedi .
