Kendimi bildim bileli Jim Henson ve Muppet'larının kalbimde apayrı bir yeri var .
İşte belki bu yüzden Muppet'ların 12 yıldan sonra ilk sinema macerasına genel seyirciden daha yüksek standartlarla yaklaştım .
Muppet'lar ile ilişkim hatırladığım kadarıyla 5-6 yaşımdayken babamın TRT'de çalışan bir arkadaşından aldığı , sürüyle orijinal Muppet Show bölümleriyle dolu VHS kasetlerle başladı .
80'lerin sonunda ise TRT'de yayınlanan şov başlamadan önce televizyona kilitlenirdim .
Hatta İngilizce öğrenmeden önce Muppet Show şarkısını ezberlediğimi de ailede herkes bilirdi .
Sonrasındaysa The Muppet Movie veThe Muppets Take Manhattan gibi Muppet filmlerini kolleksiyonuma katmaya gayret ettim .
Gördüğünüz gibi Muppets'a hakikaten takık olduğum ortada .
Kermit ve ekibinin uzun bir aradan sonra Muppet hayranı Jason Segell'in katkısıyla tekrar salonları dolduracağını öğrendiğimdeki heyecanımı siz tahmin edin artık .
Ve işte beklenen gün geldi , sonuç ise açıkçası yarı tatlı , yarı ekşi . 
Gerçek yaşamda bulunmayan klasik bir mütevazi Amerikan kasabasında yaşayan Gary ( Jason Segel ) ve kendisi de aslında bir muppet olan Muppet hayranı kardeşi Walter , Gary'nin sevgilisi Mary ( eşim duymasın ama dünyanın en güzel kadınlarından olan Amy Adams ) ile Hollywood'a doğru yola koyulur .
Yılların ilgisizliğinden darmadağın olmuş Muppet stüdyolarını ziyaret ederken Walter , gizlice Tex Richman ( Chris Cooper ) adlı bir milyarderin stüdyoyu yıkıp , petrol arama planları yaptığını öğrenir . Walter'ın stüdyoyu kurtarmak için tek şansı orjinal Muppet ekibini bir araya getirip 10 milyon dolar kazanacak bir şov ortaya koymaktır .
Senaryo yazarları Jason Segel ve Nicholas Stoller'ın ( Aşkzede - Forgetting Sarah Marshall ) Muppet Show'un bütün bölümleri ve filmlerini karesi karesine yalayıp yuttukları ortada .
Kendiyle alay eden espri anlayışı ve Muppet'lara özgü rastgele onlarca ünlü konuk oyuncunun yer alışı bu filmde de var .
Ayrıca hikaye , Muppet Movie ve Take Manhattan gibi Muppet'ların ünlü olma çabalarını anlatan ilk iki perdesini etkileyici bir müzikal şov finaliyle destekliyor .
Sevdiğim Muppet'ların hemen hepsi geri dönüyor , filmin isminin de iddia ettiği gibi .
Bazıları favorilerim İsveçli Şef ve Kartal Sam gibi arka planda kalıyorken , diğer Muppet'lar bir diğer favorim manik baterist Animal'ın sakin bir yaşam için davullara tövbe etmesi gibi daha dişe dokunur , kişisel hikayelere sahip .
Fakat buna rağmen çoğu karakterin alt - hikayesi ya tam olarak oluşmuyor , ya da ortada kalıyor .
Mesela Muppet tarihinin en büyük pembe dizi stilindeki alt - konusu olan Miss Piggy ve Kermit arasındaki karmaşık ilişki , The Muppets'ta da gösteriliyor ama bir türlü diğer filmlerde olduğu gibi organik ve espritüel bir biçimde sona ermiyor .
Duyduğuma göre Flight of the Conchords dizisinden gelen yönetmen James Bobin , filmi kısaltabilmek için bir sürü alt - konuyu çıkarmak zorunda kalmış .
Mesela filmde kötü adam gülüşü yapmak yerine " manyak gibi gülün " diyen Tex Richman'ın aslında fiziksel olarak gülemediğini açıklayan sahne çıkmış .
Belki bir gün filmin 3 saatlik bir versiyonu piyasaya çıkar da bütünüyle The Muppets deneyimini yaşamış oluruz .
Bir diğer şikayetim de Muppet filmlerinin baştacı olan şarkılarda .
Düz bir suratla espritüel şarkılar söyleyen Flight of The Conchords grubunun yarısı olan Bret McKenzie'nin yazdığı şarkılar , biraz fazla çocuklar için yazılmış gibi .
Bu yüzden daha yetişkin bir absürd espri anlayışına sahip Muppet'ların aksine Jim Henson'un çocuklar için yarattığı Susam Sokağı'nı andırıyor .
Filmin açılışındaki " ihtiyacım olan herşey burada " şarkısı Susam Sokağı'nın pozitif yaşam derslerini hatırlatıyor .
Amy Adams'ın " tek başıma parti yapıyorum " şarkısı ise filmin akışına uymuyor .
Chris Cooper'ın utanç verici rapinden bahsetmeyelim bile .
Orijinal şarkılardan tek işe yarayanı Gary ve Walter'ın " Ben insan mıyım , yoksa Muppet'mı ? " şarkısı .
Neyse ki filmde " Rainbow Connection " ve " Mahna Mahna " gibi klasikler de var .
Sonuç olarak The Muppets hoş ama beklentileri karşılayamayan bir Muppet filmi .
Belki benim gibi ölümsüz bir hayran olmayan seyirci için çok daha eğlenceli bir sürpriz olabilir .
Hepinizi ölümsüz Mahna Mahna ezgisiyle selamlıyorum .
Twitter : egekozak oktayegekozak@hotmail.com
