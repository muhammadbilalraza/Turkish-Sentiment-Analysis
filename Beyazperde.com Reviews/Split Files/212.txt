Korku / gerilim sinemasının en sevdiği şey yeni fikirler içeren ve ucuza kotarılabilen senaryolardır .
2016 yılında izlediğimiz Nefesini Tut ( Don’t Breathe ) , 10 milyon dolarlık bütçesinin 6 katı hasılat getirdi ve bir devam filmini garantiledi .
İşte şimdi o filmi izliyoruz .
Bu macera çok filmli bir seriye dönüşecek mi , onu da zaman gösterecek .
Fede Alvarez ve Rodo Sayagues , ilk filmin senaryosu genişleyerek devam edebilecek gibi olmadığından devam filminde James Cameron’ın , Terminator’de yaptığını yapıyor ve canavarı kahramana dönüştürüyorlar .
Hikâye 8 yıl sonrasına uzanıyor , işin içine yetim bir çocuk giriyor .
Kötü adam kendinden bile kötülere karşı koruyucu bir meleğe dönüşüyor .
Gerisi sinemasal bir arınma ritüeli …
İlk filmin “canavarı” olarak tanıdığımız Norman Nordstrom’u , yaşanan olayların üzerinden geçen sekiz senenin ardından kendisine yeni bir hayat kurmuş olarak izliyoruz .
Yetim kalan 11 yaşında bir kız çocuğu olan Phoenix'i yanına alan Norman , böylece kendisinden çalınan ailesini yeniden yaratmış olur ama kurdukları sakin hayat , davetsiz misafirlerin evlerine gelmesiyle bozulur .
Phoenix'i kurtarmak için her şeyi yapmaya hazır olan Norman , bu süreçte içinde saklı olan “canavarı” yeniden ortaya çıkarmak zorunda kalır ama bu kez kötüleri avlamak için . 
Zatoichi , Terminator , Mercury Rising …
Nefesini Tut 2’nin ilham kaynakları saymakla bitmez ama bu hikâyeyi daha önce izlediğimiz bir filme benzeteceksek aklıma Rutger Hauer’in başrolde oynadığı bir kült film olan Blind Fury geliyor ki o da aslında bir Zatoichi esinlenmesiydi .
Nefesini Tut yeni ve taze bir hikayeydi ama kahramanınız kör ise , daha doğrusu bir yeraltı canavarı gibi kurguladığınız film kötüsünü kahramana çevirmeyi denediğinizde ister istemez Zatoichi evrenine çekiliyorsunuz .
Nefesini Tut 2 tam bir seyret unut filmi , bütçesinden daha büyük bir film gibi de gözüküyor , bu tür filmleri seviyorsanız salondan pişman çıkmazsınız ancak filmden zevk almak için beyninizin yarısını kapatmanız gerek çünkü senaryo büyük boşluklar içeriyor .
Norman’ın daha önce hiç gitmediği bir yerde bile , mekanı sanki kendisi yapmış gibi gezinip , düşmanlarını gören birinden daha iyi avlaması akla pek yatmıyor .
Yaratıcı ekip bu kusuru örtmek için giderek artan şiddet dozu ile bir tür sinemasal hokkabazlık deniyor , başaramadıklarını söyleyemem .
Bu kez sonu nasıl bitecek diye değil “sıradaki eleman nasıl ölecek acaba” diye izliyorsunuz .
Film hakkında uzun uzadıya yazılacak bir şey yok .
Fede Alvarez , sevdiğim bir tür sinemacısı , Evil Dead remake’i ile müthiş bir iş çıkarmıştı .
Nefesini Tut serisinin ilk filmi de türü tazeleyen bir yapıttı ancak bu film için aynı şeyi yazamam .
Umarım kendisini bu seride sıkıştırıp potansiyelini daraltmaz .
Nefesini Tut 2 ortalama bir tür filmi , meraklısına tavsiye ederim , iyi seyirler .
