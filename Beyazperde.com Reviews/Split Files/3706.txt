Bazen insan fena halde tutulup kalabiliyor , bir yazıya nasıl başlayacağını bilemiyor .
Üstelik de söyleyecek onca şeyi varken .
The Stone Merchant filmi , kabus gibi içeriğiyle öyle bir etki yarattı ki üzerimde , sözün tükendiği yer dedikleri bu olsa gerek .
" Önyargıyı yok etmek atomu parçalamaktan zordur " demiş Einstien .
Bilimadamları atomu parçalamayı da başardılar ama önyargılar , insanlık üzerinde hala kara bir bulut gibi asılı durmaya devam ediyor .
Üstelik yağmurunu boşalttığında hafifleyecek bir bulut da değil bu .
Özellikle Doğu ile Batı'nın birbirlerinin yaşam tarzlarına karşı duymuş oldukları önyargılara dair onlarca örnek verebilecek kadar dolu olsak da , sizi bir de The Stone Merchant'ı izlemeye davet ediyorum .
" İnsan , dine inanan tek hayvandır . Cennetin mutluluğuna erişebilmek için dünyayı büyük bir cehenneme çevirmiştir " gibi bir cümleyle başlıyor film .
Böyle bir açılıştan sonra evrensel söylemleri önemseyen , yargılamadan nedenlere odaklanan bir film bekliyor insan , ama ne mümkün !
Yıllar evvel Somali'de dinci teröristlerle ilgili araştırma yaparken İslamcı teröristlerin bir saldırısında yaralanan ve bacaklarını kaybeden Valerio , İslam köktencileri üzerine araştırmalar yapan bir profesördür .
Bacaklarını kaybetmiş olmasına rağmen karısı ile son derece uyumlu ve sevgi dolu bir evlilikleri vardır .
( Ne kadar sevgi dolu olduklarına inandırıldığımız ( ! ) bu çiftin , filmin ilerleyen dakikalarında nasıl olup da böyle basit bir kopuşa sürüklendiklerini anlayabilen olursa kendisini tebrik etmeyi şimdiden bir borç bilirim ) .
Fakat yıllar evvel hayatlarına acı bir şekilde damgasını vurmuş olan İslami terör , döner dolaşır ve İtalya'nın metro istasyon duraklarından birinde yine çiftimizi buluverir .
Bu sefer kurban Valerio'nun eşi Leda'dır .
Bu sefer de terörün elinden sağ olarak kurtulmayı başarsalar da , genç çiftimizin İslami terörden çekecekleri daha bitmemiştir .
İlerleyen sahnelerde çiftin , başlarına gelen bu son trajik olayı unutabilmek için Kapadokya'ya tatile gelmeleri ile filmin Doğu kültürleri , toplumları , yaşayışları ve İslam üzerine müthiş vecizeleri ile bezeli olan bölümleri başlıyor .
Bundan sonrası için izleyene sabır dilemek kalıyor geriye .
Örneğin , Kapadokya'da bir kadının tek başına dolaşmaması gerektiğini bu filmden öğreniyorsunuz .
( Alt tarafı 7-8 ay önce Kapadokya'da olmama ve tek başıma dolaşmama rağmen başıma bir şey gelmemesini benim şansım ( ! ) olarak saymalıyım herhalde ) .
Üstelik sadece Kapadokya'da da değil .
" Bu topraklarda tek başınıza dolaşmamanız gerektiğini bilmelisiniz " gibi etkileyici ( ! ) bir öngörü ile kafasında takkesi , hem imam hem terörist Shahid karakterinin film boyunca " Allah " haykırışları ile devam edecek birkaç vecibesinden ilki sayesinde , aslında Türkiye topraklarının da tek başına bir kadın için hiç tekin olmadığını öğreniyorsunuz .
Tıpkı filmin ilerleyen dakikalarında , Batılı ve Hıristiyan bir kadının neden Müslüman bir erkeğe aşık olmaması gerektiğini öğreneceğiniz gibi .
Sizce neden ?
İslam köktencileri üzerine uzmanlaşmış ( ! ) hatta Profesör olmuş Valerio'nun ağzından öğrenmek isterseniz , hemen söyleyelim .
Çünkü İslam , kadını hakir ve ikinci sınıf gören bir dindir .
Bir kadının , hele hele Batılı bir kadının Müslüman bir erkekle mutlu olması kesinlikle mümkün değildir .
Ha bir de , eğer bilmiyorsanız bu vesile ile İslamcı teröristlerin asıl kurbanlarının yine Müslümanlar olduğunu ve Müslümanları da yine ancak Batı'nın kurtarabileceğini öğreniverin .
Bu ve bunun gibi onlarca tüyler ürperten , tek taraflı , önyargılarla bezeli yargılamalarla dolu The Stone Merchant .
Bütün bunlara ek olarak terörist olarak gösterilen insanların , tıpkı Baba serisinden fırlamış eli kanlı mafya tiplemeleri şeklinde olması , filmin dünyadaki teröre , Ortadoğu başta olmak üzere dünyanın diğer yerlerinde devam eden ve Batı'nın da baş aktörlerinden biri olduğu vahşete nasıl bir yaklaşım gösterdiğini net bir şekilde anlatıyor .
Pek çok kez İkiz Kuleler'e çarpan uçaklarla ya da Arap ülkelerinde İslamcıların halka yaşattıları vahşetle ilgili sahneler gözünüze sokulsa da , bir kez olsun Batı'nın da parçası olduğu olaylarla ilgili tek bir cümle bile duyamıyorsunuz .
Şu ayrımı yapmak çok önemli .
Dünyada İslam adına savaştığını iddia eden , hem Müslümanlara hem de Batı toplumlarına terör saçan gruplar var .
Bunlar son derece tehlikeli ve mücadele edilmesi gereken gruplar .
Ama diğer bir tarafta ise tehlikeli olmak konusunda islamcı teröristlerden hiç de geri kalmayan Amerika başta olmak üzere birçok Batılı devlet var .
Burada Filistin'de , Irak'ta orda burda olanları tekrarlamanın gereği yok .
Merkezine bu konuları alan bir filmin ise bu kadar taraflı , iğneyi kendisine batırmayan bir yaklaşımı benimsemesi ise , aslında insanları terörize etmekten başka bir işe yaramayacaktır .
Bir tarafa karşı olurken öbür tarafı görmezden gelemeyeceğimiz kadar birbirine bağlı herşey .
Harvey Keitel'ın böyle bir filmde nasıl olup da rol aldığına gelince .
Filmi izlerken benim de en merak ettiğim sorulardan biri bu oldu .
1,5 sene evvel , bu filmin çekilmesinden kısa bir süre sonra İstanbul Film Festivali'nin konuğu olarak İstanbul'a geldiğinde neler düşündüğünü gerçekten bilmek isterdim .
Acaba tüm güzellikleri ile çevresinde gördüğü , çoğu da Müslüman olan kadınların nasıl olup da filmde iddia edildiğinin aksine bir yaşam sürebildiklerini merak etmiş midir , yoksa The Stone Merchant içeriği ne olursa olsun ' maksat muhabbet olsun ' filmlerinden biri midir kendisi için ?
Ama cevap hangisi olursa olsun , benim için artık bir şey ifade etmiyor , o da ayrı .
