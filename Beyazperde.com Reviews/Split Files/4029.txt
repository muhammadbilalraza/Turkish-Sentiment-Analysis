Bilim kurguya düşkünüm , hem de çok !
Çocukluğumdan hafızamda kalan en güzel diziler ; Uzay Yolu , Uzay 19 ve 25. Yüzyıl …
Bu türde gelen live action ( gerçek oyuncularla  gerçek mekanlarda çekilmiş ) ya da CGI’dan mamul her filmi izlemeye çalışırım .
Son olarak gördüğüm ve teknik anlamda beğendiğim film Space Pirate Captain Harlock oldu .
Uzay Kuvvetleri 2911’de , bir süredir TV röportajları , fragmanları üzerinden takip ettiğim bir yapımdı .
Sosyal medyada filmin çevresinde dönen olumlu / olumsuz tartışmaları da bir yana bırakarak filmi basın gösteriminde izledim .
Sonuç : Uzay Kuvvetleri 2911 bir ‘ilk’ olması sebebiyle önemli ancak “olmuş” bir film değil .   Konu basit ; 2014 yılında yüzlerce madencisini kömürden mezarlara gömen canım Türkiye’m nasıl olduysa çağ atlamış , dünyanın uzaydaki en büyük koruyucusu olmuş .
Bir tür uzay firkateyni sayılabilecek TCG Savarona’nın başında da Murat Kaptan ve ekibi var .
Tabi “Uzay Yolu’nun kafamıza soktuğu haliyle çok uluslu bir mürettebata kumanda ediyor .
Amerikalı Martin , Japon Kenji ve seksi anime karakterlerini aratmayacak göğüs ölçüleriyle Tuğba …
Olay gelişimi de şu şekilde ; bizimkiler geminin kalkanları sayesinde bir nebuladan geçip dış uzaya çıkıyor ve oradan zalim bir tiranla mücadele ediyorlar .
Filmde Murat Kaptan’ın “mahlukat” olarak hitap ettiği bu tipin derdi tüm uzay filmlerinde olduğu gibi dünyayı ele geçirmek !
Bundan sonrasını yazmıyorum ancak filmdeki hikaye gelişimini tahmin etmek o kadar kolay ki .
Bu film sadece çocuklar hedeflenerek yapılmış olabilir ancak büyüklerinde ilgisini çekecektir , keşke daha katmanlı bir hikayeye sahip olabilseydi .
Uzay savaşı sekanslarından aldığımız keyif ekibin kaçma - kendi arasında konuşma vs. anlarında mevcut değil .
Uzay gemisi modellemeleri başarılı olsa da karakter animasyonları kötü .
Özellikle yüz animasyonlarından karakterin halet - i ruhiyesini sezmek imkansız .
Bunu şöyle anlatmalıyım belki de , hani yüzüne lateks bir maske geçirmiş birinin konuşması vardır ya …
Maskenin sadece ağız kısmının oynadığı , yüzün kalanının sabit durduğu …
Meselenin yapanlar da farkında olduğundan dublajcılara epey iş düşmüş .  Murat Tabak'ın seslendirdiği Kaptan Murat her ne kadar “Uzaylı Polat” gibi hissetirse de Tramelit adlı karakteri konuşan Nur Subaşı’ını tekrar duymak güzeldi .  Üstelik onun konuştuğu uzaylı siyahi amca , Esaretin Bedeli’nde dublajını yaptığı Morgan Freeman’a benziyordu .
Bilinçli yapıldıysa güzel , tesadüfse de ilginç olmuş .
Bir de sanırım artık şu “Türkler uzayda” karikatürünü aşmamız gerekiyor .
Öncesinde yerli Baytekin filmleri gibi kendini ciddiye alan bilim kurgular çekilmiş olmasına rağmen Turist Ömer Uzayda filminden bu yana uzayda bir komedi yaratma çabası içindeyiz .
G. O. R. A’da bu amaca hizmet ediyordu ancak Uzay Kuvvetleri 2911’de ki kokoreç tarifleri , “Los Angeles’ı değil Dolapdere’yi yoketmeliydiniz” gibi söylemler beni güldürmedi .
Murat Kaptan’ın ağzından birkaç bilimsel cümle dökülse daha anlamlı olurdu ama o ve ekibi uzaylıları da , seyirciyi de geyiğe sarmayı tercih ediyor .
Kendi adıma , final sekansındaki büyük uzay savaşını izlemekten keyif aldığımı ama filmin kalanının sıkıntılı ve teknik anlamda da zayıf olduğunu söylemeliyim .
Uzay Kuvvetleri 2911’i 8-15 yaş arası seyirciye öneriyorum .
Kadim sinema yazarları “ilk filmlerin günahı olmaz” derler , biz de bu cümleyi bu film için kuralım ancak şunun da mutlaka altını çizmeliyim .
Ortaya böyle bir eserle çıkıldığında TV’de ya da yazılı basında verilen beklentiyi arttırıcı , iddialı röportajlardan uzak durmak gerek .
Film 2911’de geçiyor ancak 2014 Türkiye’sinde de herkes , her şeyin farkında … twitter . com / murattolga
