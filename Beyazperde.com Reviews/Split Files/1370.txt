Filmografisinin ilk üç parçasını oluşturan Los sin nombre , Darkness ve Frágiles'de yönetmenlik konusundaki başarısını yazdığı senaryolara yansıtamadığını gördüğümüz , bu yüzden her defasında ' gerçek anlamda ' bir vurgunun kıyısından dönen Jaume Balagueró , Paco Plaza ile birlikte kotardığı Rec : Ölüm Çığlığı [ Rec ] ve Rec 2 sayesinde bu bahtsızlığına son vermişti .
Buluntu film türüne herkesin üzerinde fikir birliğine vardığı bir klasik kazandıran yönetmen , serinin geri kalan kısmı için ise kaçak davrandı .
Seriyle ilgili ilk haberler üçüncü filmi Paco Plaza'nın , dördüncüsünü ise Balagueró'nun çekeceği yönündeydi .
Ancak Balaguero , devam filmlerinin [ Rec ] ve [ Rec ] ² ' nin sahip olduğu külçe külçe karizmayı yerle bir edeceğini düşünmüş olmalı ki ; Plaza'nın [ REC ] ³ Génesis'i yavaş yavaş dünya sinemalarına uğramaya başlamışken , kendisi dördüncü filmle ilgili çalışmalarını dondurdu .
Bu arada sessiz sedasız çektiği Ölüm Uykusu ( Mientras duermes ) ise artık tek başına da iyi film çekebileceğini kanıtlaması açısından önemli bir sınavdı .
Peki yönetmen bu sınavı geçti mi ?
Cevap kesinlikle evet !
Barcelona'da tarihi bir apartmanın güvenlik , kapıcılık hatta tamircilik işlerinden sorumlu Cesar'ı merkezine alan film , ruh durumu hiç de iyi olmayan bu karakterin yavaş yavaş çığrından çıkan davranışlarına odaklanıyor .
Apartman sakinleri tarafından oldukça sevilen Cesar'ın hiçbir şeyden mutlu olamama gibi bir rahatsızlığı var .
Bunu kendi içinde yaşama seçeneğine uzak bakan Cesar , çevresindeki mutlu insanları yüzü asık gördüğünde tatmin olabiliyor , bu amaç doğrultusunda da çocukça başlayıp tehlikeli boyutlara varan oyunlar oynamaya başlıyor .
Kurbanları arasında en zorlusu ise Clara .
Hayata karşı pozitif duruşu abartılı çizgilerle çizilmiş bu güzel kadın , sabah kalktığında pencereden dışarı bakıp ' ' hayat ne güzel , bitkiler , hayvanlar , yaprağın üzerindeki çiğ tanesi hatta vapurlar . ' ' diyebilecek kadar mutlu .
Bu durum Cesar'ı fena halde geriyor ve bu mutsuz olması oldukça güç kurbana takıntılı hale getiriyor .
Oldukça çocukça bir psikopatlıkla Clara'ya mektuplar , mesajlar göndererek başladığı tacizine , makyaj malzemelerine kimyasallar enjekte ederek , geceleri evine gizlice girip onu bayıltarak ve bu baygın kadının yanına uzanarak devam eden Cesar , durumun farkında olan apartmanın küçük sakinlerinden Ursula'yı ise rüşvet ile kandırıyor .
Ana karakteri hem anti - kahraman hem de kötü adam olarak çizilen böyle bir filmden beklediğiniz açıklamaları size vermeyen film , Cesar'ın hasta annesine dert yandığı sahnelerde geçmişe bir köprü kurma şansını yakalasa da bunu elinin tersiyle itiyor .
Bence bu kötü bir tercih değil çünkü çoğu sinemaseverin çocukluğa yapılan geri dönüşlerden bıktığını tahmin ediyorum .
Balaguero da bunun farkında ki derinlemesine bir zihinsel çıkarım yapmak ve motivasyonlar hakkındaki sırları bulmak yerine Cesar hakkında ' psikopat işte ! ' açıklamasını bizim için yeterli görüyor .
Buna rağmen gün içerisindeki kibar hatta sempati doğuran davranışlarını ön plana çıkararak Cesar'dan nefret etmememizi de sağlayan yönetmen , seyircisini iki arada bir derede bırakmayı seçmiş .
Karaktere karşı hissettiğimiz bu belli belirsiz sempatinin yaşananlar seviye değiştirip oldukça ağır bir finale yaklaşılırken sizi rahatsız etmesi oldukça olası .
[ Rec ] filmleri sayesinde tek mekan gerilimi çekme konusunda yeteneklerine şahit olduğumuz yönetmenin bu sefer klostrofobiye oynamadan oldukça aydınlık lobi ve apartman daireleri üzerinden gerilim yaratabilmesi ise ayrı bir başarı .
Gölge oyunu ve jump momentların yanına bile uğramadan Hitchcockvari bir atmosfer yaratan Balaguero , özellikle Cesar'ın davetsiz misafir olduğu dairenin sahipleri eve döndüğünde yaşamaya başladığı panik ve yakalanma korkusunu insafsızca hissettiren 10 dakikalık bölümde büyük ustalık isteyen bir iş çıkarıyor .
Oyuncular cephesinde ise tek kişik bir şovla karşı karşıyayız .
Diğer bütün aktör ve aktrislerin sadece tamamlayıcı unsurlar olarak betimlendiği filmin Luis Tosar'ın omuzlarında yükseldiği su götürmez bir gerçek .
İspanyol sinemasının son dönemdeki en büyük aktörlerinden Tosar , Cesar'ı inanılmaz bir nüansla canlandırıyor .
En karanlık anlarında bile kırılgan , canavarlaştığında bile acınası Cesar'ın ve onu yaşatan Luis Tosar'ın yüzünün bir kere bile ürkütücü bir ifadeye girmemesi bunun en büyük ispatı .
Çocuklukta anlatılan yatağımızın altında canavar olduğuyla ilgili o absürd hikayeyi , özellikle kadın seyircileri geceleri kontrol manyağına çevirebilecek oldukça gerçekçi bir kıvama sokan Ölüm Uykusu , yönetmeni ve başrol oyuncusunun döktürdüğü sağlam bir gerilim .
Hem böyle eski usül hem de iyisini bulmuşken kaçırmamak gerekir . firat_atac@hotmail.com
firatatac.tumblr.com 
twitter : firatatac
