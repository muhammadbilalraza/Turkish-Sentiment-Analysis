Sam Raimi'nin 2002'de başlattığı Örümcek - Adam ( Spider - Man ) üçlemesinin ilk iki filmi beklentileri karşılamıştı .
Raimi , müthiş tecrübesi ve çizgi roman mantığını oldukça iyi kavradığını ortaya koyan yönetmenlik tercihleriyle dünya çapında 2.5 milyar dolar hasılat yapan bir üçleme yaratmıştı .
Üçüncü filmin yeterince gişe yapmasına rağmen eleştirel anlamda yerden yere vurulması Sam Raimi'yi dördüncü filmi yapmak konusunda isteksiz bir moda soktu .
Buna başrol oyuncusu Tobey Maguire de eklenince proje yattı .
İyi ki yattı çünkü üçüncü filmde dahi Spider - man karakterini canlandırmak için fazlasıyla kart olan Maguire ile bu iş süperkahraman türünden çıkıp komedi / macera türüne daha yakın duracaktı . 
Peki bu sebepler ilk filminin üzerinden on , son filminin üzerinden beş sene geçmiş bir seriyi yeniden ele almayı gerektiriyor mu ?
Yapımcılarının tanıtım sürecinde üzerine basa basa vurguladığı ' ' Spider - man'in anlatılmayan hikayesini anlatacağız ' ' iddiası dışında ( ki bu iddianın hakkını verdiklerini söylemek güç ) başka güvendikleri dallar ya da yapmak zorunda oldukları sorumlulukları olduğuna inanmak daha mantıklı .
Belki Marvel ile bir film daha çekmek üzerine anlaşmışlardı , belki son filmin serinin karizmasını bozduğunu düşünüyorlardı , belki fragmanlarında devamlı yüklendikleri ' ' Spider - man'in bakış açısından bolca sahne eklenmesi ' ' fikrine güveniyorlardı , belki IMAX ve 3D'nin rüzgarını arkalarına almak istiyorlardı , belki çizgi romanın 50. yılı için bir kutlama düşünüyorlardı , belki sadece normal hayatta da sevgili olan Andrew Garfield ile Emma Stone arasındaki kimyaya güveniyorlardı .
Bu belkiler uzar gider ama hiçbiri Sam Raimi'nin üzerine bir çarpı koymayı gerektirecek güce sahip değiller ne yazık ki .
Yeni filmin diğer ilk filmden en önemli farkı Peter'ın anne ve babasıyla henüz filmin başında tanışmamız .
El emeği göz nuru formüllerinin kötü insanların eline geçmesinden korkan ebeveynleri Peter'ı Ben Amca ve May Hala'sının ( biz bu ikiliyi senelerce bu isimleriyle tanıdık ancak sanırım Amerika'da var olan akrabalık tanımları kafa karışıklığımızın en büyük nedeni . Yoksa amca ile halanın evli olduğunu düşünmek en basit anlamıyla ensesti akla getiriyor ) yanına bırakıp sırra kadem basıyorlar .
Sonrası bildiğimiz gibi .
Büyüyen Peter asosyal bir genç oluyor , genetik olarak elden geçirilmiş bir örümcek tarafından ısırılıyor ve bir takım süper güçler ediniyor .
İyilik timsali amcasının bir hırsız tarafından öldürülmesine kadar bu güçleri eğlenmek için kullanan Peter , bu andan itibaren ' büyük güçlerin büyük sorumlulukları beraberinde getirmesi ' ilkesine dayanarak maskeli bir suç savaşçısına dönüşüyor .
Daha önce de belirttiğim gibi bu anlatılmamış bir hikaye değil ancak senaristlerin orijinal ' İnanılmaz Örümcek Adam ' çizgi romanına bağlı kalarak hikaye üzerinde olumlu yenilikler yaptıklarını da söylemek gerekiyor .
Filmin en büyük avantajı Peter Parker'ın daha eğlenceli bir karakter olması .
Önceki Peter'ın aksine mizahi yeteneği olan , hoşlandığı kızla ilgilenen ancak onu takıntı yapmayan , güçlerini ilk kullanmaya başladığında kendine kötü davrananları ve suçluluları aşağılayan , ebeveynlerinin kendisini terketmesi üzerinden motivasyon sağlayabilen hatta kaykay bile kullanan bir Peter'dan bahsediyoruz .
Sırası şaşmadan neler olacağını bilsek de daha üç boyutlu bir karakter üzerinden bunu izlemek filmden sıkılma tehlikemizi sıfırlıyor .
Zaten filmi problemi sıkılmak ya da eğlenceli vakit geçirmemek değil , tüm iyi niyete rağmen gerekliliği konusundaki soru işaretlerini kafamızdan atamamak .
Filmografisinin bu filmden önceki tek parçası Aşkın ( 500 ) Günü ( ( 500 ) Days of Summer ) ' ile klişelerden sonuna kadar arınmış başarılı bir romantik komediye imza atan Marc Webb , soyadından dolayı bu projeye atandığını düşünenlere ( web ' örümcek ağı ' anlamına geliyor )   inat yeterli bir yönetmenlik sergiliyor .
Özellikle karakterlerin birebir iletişimde olduğu sahnelerde tavan yapan başarısını çizgi roman  hissiyatını daha aşağıya çekip gerçekliğe yakın durma konusundaki tavrı ile destekleyince filmin büyük bir kısmını vasatın üstünde tutuyor .
Batman Başlıyor ( Batman Begins ) ile başlayan ve yeni tarz bir süperkahraman filmleri silsilesi yaratan  ' karakteri daha insancıl yönleriyle ele alma , mitolojiyi biraz daha karanlıklaştırma ' çabasını Webb'de de görmek mümkün .
Bunu yaparken lise romantizminden de vazgeçmeyip kafaları biraz karıştırsa da Peter'ın ilk aşkı Gwen'in klasik yan komşu kızı klişelerinden uzak bir karakter olması bu romantizmi iğreti olmaktan çıkarıyor .
Fakat iş aksiyon sahnelerine geldiğinde klasik 21. yüzyıl aksiyon sineması hastalığı tekrar ortaya çıkıyor ve kimin kime vurduğunun belli olmadığı , her beş saniyeye on kesme düşen bir karambol izlemek zorunda bırakılıyoruz . '
O kamera neden bu kadar hızlı hareket etmek zorundadır ? ' sorusunun cevabına olan merakım süredursun , Hollywood aksiyon filmleri yaratıcılarının , film içerisinde her fırsatta ti'ye aldıkları Uzakdoğululardan bu konuda bir şeyler öğrenmesi gerekiyor .
Bu tip filmlerde fazla üzerinde durulmaması gereken ' neden olduğunu açıklamama ' durumu The Amazing Spider - Man'de o kadar fazla ki o konuda da iki kelam etmemek olmaz .
Ben Amca'nın şanssız ölümü abartılı bir tesadüfler komedyası şeklinde tezahür ediyor mesela .
Bunun yanı sıra insan hali pamuk gibi bir adam olan ( muhtemel devam filmlerinde öyle olmayacağını anlamamız kesin olsa da )   Dr .
Curt Connors'un Lizard'a dönüştüğünde neden bu kadar yıkıcı davrandığı , onunla beraber şehre inen kertenkele sürüsünün nereden geldiği , bir diğer kötü adam Rajit Ratha'nın köprü sahnelerinden sonraki akıbeti biraz havada kalmış gibi .
Lizard'ın yeterince ilgi çekici bir kötü adam olmadığı ise su götürmez bir gerçek .
Hulk'la Godzilla karışımı CGI yaratımı ne kadar alışıldıksa , büyük kapışmanın gökdelende geçmesi ve yine geri sayım yapan bir füzemsinin olması yenilikler iddiasında olan bir film için pek de olumlu referanslar değil .
Müziklerinde James Horner'ın kulak tırmaladığı , başta Andrew Garfield olmak üzere tüm oyuncularının başarılı performanslar sergilediği , çizgi romanın yaratıcısı Stan Lee'nin kütüphane görevlisi olarak küçük bir cameoyla arz - ı endam ettiği The Amazing Spider - man , Yenilmezler ( The Avengers ) sonrası Kara Şövalye Yükseliyor ( The Dark Knight Rises ) öncesi yaz döneminin en kafası karışık işlerinden biri .
İyi yanlarıyla kötü yanları birbirine çok yakın bir yaz eğlencesi .
Devam filmlerinde çıtayı yükseltip yükseltemeyeceği ise şimdiden merak konusu . firat_atac@hotmail.com 
firatatac . tumblr . com
 twitter : firatatac
