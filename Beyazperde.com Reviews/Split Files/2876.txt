İbrahim Bey ve Kuran'ın Çiçekleri , 60'lı yılların Paris'inde , yoksul bir mahallede babası ile birlikte yaşayan Musevi bir çocuk olan Moise ile mahallenin Türk asıllı bakkalı İbrahim arasındaki dostluğu anlatan bir film ; aslında daha ziyade 16 yaşına yeni basmış olan Moise'in
- İbrahim Bey'in deyişiyle Momo - öyküsü .
Onaltıncı yaşgününde , babasının hediyesi olan kumbarasını kırıp , çocukluğundan beri biriktirmiş olduğu parayı her daim sokaklarında müşteri bekleyen hayat kadınlarından biriyle birlikte olmak için kullanan Momo'nun , her anlamda çocukluktan çıkıp bir erkeğe dönüşmesinin öyküsü .
İlk filmini 1978 yılında çeken yönetmen François Dupeyron'un , geçtiğimiz yıl yabancı dilde en iyi film dalında Altın Küre ödülüne aday gösterilmiş bu şimdilik son filmi , İbrahim Bey rolündeki Ömer Şerif'e de Venedik Film Festivali'nden Cesar ödüllerine kadar çeşitli platformlarda en iyi erkek oyuncu ödüllerini getirdi .
Ancak filmin merkezi olduğu gibi esas yıldızı da 16 yaşındaki başrol oyuncusu Pierre Boulanger .
Fransız sinemasının ilk gençlik çağlarındaki sevimli ve yetenekli çocukları bulup çıkarma başarısının son örneği olan Boulanger , doğal oyunculuğu ile hemen her karesinde yer aldığı filmi sürüklüyor .
Genç oyuncu , Momo'nun cinsel ve duygusal gelişimini son derece inandırıcı bir şekilde yansıtıyor .
Ancak okumakta olduğunuz bu satırların yazarına göre , karşımızdaki film , sempatik ve samimi genç aktörü başta olmak üzere oyuncu kadrosunun , müzik kullanımının ya da dönemin Paris atmosferinin yaratılmasındaki başarısının ötesinde ( gerçi dönem ayrıntılarını yaratmaktaki başarı , film günümüz Türkiye'sine ayak bastığı anda yerle bir oluyor ) , bazı eleştiri oklarını da hak ediyor .
Döngü meselesi , sinemada çok sık kullanılan bir araçtır .
' İbrahim Bey ve Kuran'ın Çiçekleri de son noktada kendi içinde bir döngü oluşturarak , karakterinin geleceğini geçmişe bağlıyor ' diyelim , filmin sonunu da fazlaca açık etmemeye çalışarak .
Evet , klişeler her zaman işe yaradıkları için klişedirler .
Fakat malesef formül burada ters tepiyor .
Bütün film boyunca gelişimini izlediğimiz ; başına onca şey gelen ve İbrahim Bey'in hayat görüşü ile tecrübelerinden sözde çok şey öğrenen ; yolu Türkiye'de bir Mevlevi dergahına kadar uzanan bu çocuğun hikayesi , onca deneyimin ardından sonunda gelip de en başa dönecek bir hikaye olamaz .
Bu çocuğun , bir adım ileri gidemeden , aynı dar çevrenin içine sıkışıp kalması artık nasıl mümkün olabilir ?
İnsana bütün bir filmi boşuna izlediği hissini veren final sahnesi , hiçbir gerçeklik içermeyen , ucuz bir sinemasal trükten fazlası değil ne yazık ki .
Peki , yurtdışında anti - semitizm suçlamalarına da maruz kalmış bu filmde , Kuran - ı Kerim ve İslam dininin kapladığı yer nedir ?
Doğrusu , bir karşılığını arayıp da bulamadığımız birkaç yüzeysel cümleden fazlası değil .
Evet , İbrahim Bey bir müslüman .
Ancak film , bize sunmaya çalıştığının aksine , ne karşısındaki delikanlı ne de filmi seyreden bir gayrimüslim üzerinde dönüştürücü etkisi olmasını bekleyemeyeceğimiz , insancıl bir ihtiyarın ağzından çıkan birkaç yüzeysel lafın ötesinde bir İslam felsefesi koyamıyor ortaya .
Bunun yerine , Batılılara ilginç gelecek çeşitli unsurlarla yüklü bir oryantalizm menüsü hazırlanmış .
Filmin Batı ülkelerinde aldığı ödüller de amacına ulaştığını gösteriyor sanırım .
Yine de hakkını vermeli ; karşımızdaki , yüzeysel ve finaliyle adeta kendi kendine ihanet eden bir filmse de , özellikle oyuncularının performansları ve onların iç dünyalarına samimiyetle yaklaşan anlatımıyla , sıcak ve keyifle izlenebilecek bir seyirlik aynı zamanda .
Bazen bir insana bu da yetebilmeli belki de .
