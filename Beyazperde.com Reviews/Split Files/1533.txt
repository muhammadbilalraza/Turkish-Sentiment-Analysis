Pixar çıkışlı Brad Bird'ün Mission : Impossible - Ghost Protocol ile live action'a sağlam bir geçiş yapmasından sonra , Vol . i ( WALL•E ) ve Kayıp Balık Nemo ( Finding Nemo ) ile tanıdığımız Oscar ödüllü Andrew Stanton'ın yönetmenliğini yaptığı John Carter'ı daha bir merakla beklemeye başlamıştık .
250 milyon dolarlık bütçesinin yanı sıra büyük bir reklam kampanyasıyla ayak seslerini duyuran film , kuşkusuz ki Disney'in bu seneki en büyük kumarı .
Muhtemel hasılat getirileri konusunda tahmin yürütmek zor olsa da bu kumarda sinemasal anlamda ' kazanan ' olmadığını kolayca söyleyebiliriz .
Edgar Rice Burroughs'ın 1912 yılında yayınlanmaya başlayan serisi Barsoom'da yer alan hikayelerden biri olan A Princess of Mars , 1917 yılında roman olarak basılmıştı .
Bu güne kadar bir çok önemli sinemacıya ilham veren bu ucuz romancı , Tarzan'dan sonraki en büyük eserinin neredeyse bir asır sonra sinemaya uyarlandığını görse büyük ihtimal şaşkınlığını gizleyemezdi .
Tıpkı bizim , beyazperdede daha önce defalarca gördüğümüz olay örgüsünü , karakterleri hatta sahneleri izlemeye karşı duyduğumuz ' yok artık ' hissini gizleyemediğimiz gibi .
Sivil savaş veteranı John Carter'ın bulduğu bir madalyon vasıtasıyla kendini Barsoom'da ( dünyalı gözüyle : Mars ) bulmasıyla başlıyor film .
Gezegenin iyi ve kötülerinin arasındaki husumetin tam da zirveye çıktığı bir dönemde yaptığı bu ziyaret , John Carter'ı istemsiz bir biçimde bir çok epik olayın baş kahramanı haline getiriyor .
Yolculuğu boyunca önceleri kendine pek iyi davranmayan Tars Tarkas ve istemediği adamla evlenmek zorunda bırakılan Prenses Dejah Thoris başta olmak üzere bir çok can yoldaşı edinen Carter , ne yapıp edip bir ulusun kahramanı ve bir prensesin beyaz atlı prensi olmayı başarıyor .
Tabi bu esnada kendini yeniden keşfettiğini , kaderini baştan yazdığını zaten biliyorsunuz .
Filmin ilerleyişi esnasında gözümüze sokulduğundan karar vermek için fazlaca düşünmediğimiz ana hata ; filmin yaratıcılarının ana materyalin yayınlanma yılını kendilerine koruma kalkanı olarak seçmesi .
Bu kalkan sayesinde Star Wars'tan Avatar'a ( hatta Pers Prensi : Zamanın Kumları ( Prince of Persia : The Sands of Time ) ' ndan Kovboylar ve Uzaylılar ( Cowboys & Aliens ) ' a ) öykündükleri bir çok filmin yüksek bütçeli bir pastişini yapabilmişler .
Bazı anlarda pastiş kelimesinin dahi yetersiz kaldığı birebir yeniden canlandırmalara dahi rastlamak mümkün .
Şahsen arena sahnesinin Yıldız Savaşları : Bölüm II - Klonlar'ın Saldırısı ( Star Wars : Episode II - Attack of the Clones ) I filmine saygı duruşu olduğunu zannetmiyorum .
Dijital olarak yaratılan dünya , başta şişko köpek Woola olmak üzere ince işçiliklerle bezenmiş yaratıklar filmin olumlu tarafları olsa da bunlar işin yönetim tarafındaki ciddi problemleri göz ardı etmeye yetmiyor .
Baştan sona kaos içerisinde geçen filmin aksiyon sahnelerinde dahi devamlılık hataları var .
Bu tip bir filmde en azından bu açıdan bizi doyurmanın planları daha doğru yapılabilirmiş .
Sayısız kesme ve CGI aksiyonuyla normal aksiyonun bariz farklarını özümseyememiş yönetmenlik tercihleri olumsuzluk zincirini uzattıkça uzatıyor .
Kendi haline bırakılsa bile vasat üstü bir sonuca varabilecek final savaşının ortasında manasız bir evlenme sekansı olmasının mantığını çözmek ise çok zor .
Daha önce X - Men Başlangıç : Wolverine ( X - Men Origins : Wolverine ) ' de de birlikte oynayan Taylor Kitsch ve Lynn Collins'in filmi taşımaktan uzak performansları , Willem Dafoe , Samantha Morton ve Thomas Haden Church'ın başarılı seslendirmeleriyle dengelense de ; oyuncu kanadındaki en muazzam performansın bile nafile olacağı bir yapımda ' dengede olmak ' deyimi herhangi bir şey ifade etmiyor .
3D'nin yine boş laftan ibaret olduğu , galaksiler arası aşkla ortalama bir aile dostu bilimkurgu / aksiyonu harmanlayan John Carter , yüksek ihtimal yılın en büyük balonlarından biri olarak anılacak . firat_atac@hotmail.com / firatatac . tumblr . com
