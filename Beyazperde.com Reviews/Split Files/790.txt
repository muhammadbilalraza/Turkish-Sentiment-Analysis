Erden Kıral'ın , sinema alanındaki uzun yıllara dayanan deneyimini belki de ilk kez bu kadar soğukkanlı şekilde sadece zanaatkarlığını konuşturmayı amaçladığı bir popüler sinema anlatısına vakfettiğini görüyoruz , yeni filmi Vicdan'da .
Hasan Özkılıç'ın Bir Yanı Yaralı ve Güzel Günler İçin adlı iki öyküsünden , televizyon yönetmeni olarak tanıdığımız Raşit Çelikezer'in ( Çocuklar Duymasın , Ayrılsak da Beraberiz , Ayda vb. ) senaryolaştırdığı film , trajik sonuçları olan bir aşk üçgeni etrafında dönen bir melodram .
Çocukluk arkadaşı olan Songül ile Aydanur , genç kızlıklarında birbirlerinden habersiz aynı adama aşık olmuştur .
Ama her ikisinin de gönül verdiği Mahmut , belki daha evlenilecek bir kız profili çizdiği için , Songül'le dünya evine girmeyi tercih etmiştir .
Mahmut ile Aydanur arasında bir ilişki olduğunu ve bunun evlenmelerinden sonra bile devam ettiğini bilmeyen Songül , günün birinde bunu öğrenince beklenmedik bir şekilde isyan eder kaderine .
Çocukluk arkadaşıyla daha çok yakınlaşarak , ikisinin arasına girmeye ve kocasını kudurtmaya başlar .
Vicdan'ın en güçlü özellikleri , başarılı mekanları ve görüntü yönetimi .
Filmin tek boş karesi yok diyebiliriz .
Her çerçevesi , her ışığı , her mekanı son derece özenli ve zengin .
Erden Kıral'ın rafineleşmiş sinema işçiliği , Vicdan'ı görsel olarak son yıllarda izlediğimiz en güçlü yerli filmlerden biri yapıyor .
Filmin ilk yarısının geçtiği kent ve özellikle de Mahmut ile Songül'ün çalıştığı kiremit fabrikası , adeta bir karaktere dönüşüyor filmin içinde .
Ancak tüm bu meziyetleri , filmin zayıf metnini kurtarmıyor .
Vicdan'ın sağlam bir öyküsü ama tek kelimeyle eksik olarak tanımlamamız şart olan bir senaryosu var .
Film daha en baştan kopuk kopuk , karakterleri ve olayları ilişkilendirmeyi güçleştiren , boşlukları bizim kendi kafamızda doldurmamıza güvenen bir yolda ilerliyor .
Filmin geneli , sertliğine rağmen oldukça geleneksel bir anlatı olarak devam ettiğinden , türlü boşluklarla ilerleyen senaryoyu sanatsal bir arayış olarak göremiyorum .
Sırayla gidelim .
Songül'ün , kocasıyla Aydanur'un ilişkisini öğrendikten sonraki eylemlerini anlaşılır bulmuyorum .
Filmin giriş kısmında bayağı yer ayrılan ama daha sonra unutulan bir başka genç çiftin yan öyküsünün filmin bütününde neye hizmet ettiğini çözemiyorum .
İki genç kadın , bir kasaba düğününde neredeyse aleni bir lezbiyen ilişki içindeymişçesine dans ederlerken , bildiğimiz Anadolu kasaba insanının bunu güle eğlene alkışlamasını mantıklı bulmuyorum .
Sırf Mahmut'un sert tepkisini anlaşılır kılmak için , böylesine gerçek dışı bir aşırılığa kaçmakta hata yapıldığını düşünüyorum .
Vicdan , kritik bir noktasında " 3 Yıl Sonra " sına taşıyor bizi .
Filmin dönüm noktasının ardından , karakterlerin yaşamlarının nerelere savrulduğunu izliyoruz önce .
Ve film bizi , karakterlerin yollarının yeniden kesişeceği noktaya doğru hazırlıyor .
Bu hazırlık , film içinde bir köprü .
Fakat Vicdan , bizi hazırladığı o karşılaşmayı ve çözüm bölümünü son derece çabuk geçiyor ve film öyle hızıca bitiyor ki , " Hepsi bu mu yani ? " diye düşünerek çıkıyorsunuz salondan .
Senaryodaki bu eksikliği daha açık nasıl tanımlayabilirim diye düşünüyorum .
Öykünün son kısmının çok hızlı gelişip bitiyor olmasından kaynaklanıyor belki bu eksiklik hissi .
Songül , gerçekten tanımakta zorlandığımız biri .
Kocasına isyanını takiben iyice rahatlaması ve fazla büyük kentli genç kız tepkileri vermesinde bir şeyler yanlış sanki .
Madem yaşamlarına isyanları var bu kadınların , neden daha önce hiçbir işareti verilmedi bize ?
Mahmut ilk yarı boyunca gayet iyi çizilmiş ve perdeye aktarılmış bir karakter ama filmin ikinci yarısında senaryo bu karakteri hiçbir yere taşımıyor .
Mahmut'u dramatik olarak değerlendirmek için çaba bile göstermeden harcıyor .
Oyunculuklar genel olarak düzgün .
Tülin Özen'in karakterini çizmekte biraz eksik kaldığını düşünüyorum .
Eleştirmen çevresinde sevilen biri olduğundan dolayı , SİYAD'ın yıl sonunda kendisine bir yardımcı kadın oyuncu ödülü vermesi bile mümkün ama şahsi fikrim , bu filmdeki performansının henüz yeterince olgun bir aktör olmadığını fazlasıyla belli ettiği yönünde .
Samimiyetinden kazanıyor en çok .
Murat Han , kadına en ufak saygısı olmayan ve sadece erkek olduğu için her türlü hakkı kendinde gören bir adamı başarıyla canlandırıyor kanımca .
Songül ile Aydanur'un yakınlığını izlerken kudurmasıyla , kimi komik anlar bile yakalıyor .
Yazık ki filmin ikinci yarısı ona karakterini geliştireceği , taşıyacağı yeni bir nokta sunmuyor .
Nurgül Yeşilçay , kadronun içinde en profesyonel performansı veriyor diyebilirim .
Çok derinlikli değil ama karakteriyle ilgili her nüansı seyirciye geçirmeyi de başaran bir performans bu .
Küçümsemek hata olur .
Sonuç olarak , zayıf yanlarına , eksik senaryosuna rağmen , son dönemde izlediğimiz yerli yapımlar arasında en azından " film gibi film " tanımlamasını hak eden bir yapım Vicdan .
Bunu da mekan ve görüntü çalışmalarına , bu görsel bileşenleri etkili bir biçimde kullanan yönetmeninin başarılı işçiliğine borçlu .
Ve belli ki bir de Hasan Özkılıç'ın etkileyici öykülerine .
