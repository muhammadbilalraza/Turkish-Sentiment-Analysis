Son 10 yılda , birden çok yönetmenin aynı tema çerçevesinde çektiği , farklı kısa filmlerin bir araya getirilmesiyle kurgulanan ‘kolaj ' filmler epey popüler oldu .
İster belgesel tadında dramatik öyküler   ( Sekiz ( 8 ) , F Tipi Film ) içersin , ister romantik komedi ( Sevgililer Günü ( Valentine's Day ) , Yılbaşı Gecesi ( New Year's Eve ) ) olsun , hem festival hem vizyon seyircisini yakalayacak kolaj yapımlar her geçen gün daha çok karşımıza çıkıyor .
Bu türün son örneklerinden olan Çatlak Film ( Movie 43 ) ise bol aksiyonun olduğu bu hafta , eğlendirme potansiyeli ile vizyona giriyor .
Tabii , bu biraz da eğlence anlayışına nereden baktığınıza bağlı . 
Çatlak Film , Elizabeth Banks , Steven Brill , Steve Carr , Rusty Cundieff , Steve Baker , Jonathan van Tulleken , Brett Ratner , James Gunn , Patrik Forsberg , Peter Farrelly ve Griffin Dunne olmak üzere 11 farklı isimden ibaret yönetmen kadrosuyla henüz künyesindendahi merak uyandırıyor .  Listedeki  Peter Farrelly ( Salak ile Avanak , Ah Mary Vah Mary ) , Brett Ratner ( Bitirim İkili serisi , Seni Seviyorum New York , Kızıl Ejder ) , Steve Carr ( Dr . Dolittle 2 ) gibi kimi isimler hem yönetmenlikte hem de komedi türünde deneyimli sinemacılarken , Griffin Dunne'un Aşk Tutkunu , ya da James Gunn'ın senaryosuna imza attığı Ölülerin Şafağı gibi yapımlar da yabana atılmaması gereken filmografiler . 
Ayrı ayrı çalışsalar da , bu sinemacıların eline neredeyse tüm Hollywood yıldızlarının aynı afişte toplandığı bir kadro verilince , filmden beklentiler birkaç tık yukarıda oluyor haliyle .
Yenilmezler ( The Avengers ) filminin kadrosunu ikiye , hatta üçe katlayan yıldız isimlerin her biri kendi bölümlerinde üzerlerine düşen rolleri hakkıyla yerine getiriyor ; Sezar'ın hakkı Sezar'a .
Çizgi bir kedinin  yer aldığı en absürt animasyon bölümde bile Elizabeth Banks , kediyle savaşırken bir an olsun inandırıcılığını yitirmiyor .
Halle Berry'nin başına neler geldiğini ve vücudunu nasıl kullandığını anlatmak ise yazarak gerçekten mümkün değil !
Zira filmin geneline baktığımızda görüyoruz ki , işin bütün esprisi zaten absürt komedinin sınırlarını , artık gidecek başka bir nokta kalmayıncaya dek zorlaması . 
Bu noktada , bu 11 kaçık filmi aynı çatı altında tutmaya çalışan çerçeve bir öykü olduğunu da anımsatalım .
Yapım ülkemizde Çatlak Film adıyla vizyona giriyor , ama orijinal adı olan Movie 43 tabiri , aslında hikayede önemli bir potansiyele sahip .
Zira bütün bu absürt ve yasaklı kapsamına girecek kısa filmler , dünyanın en tehlikeli filmi olan ' Movie 43'ü internette fellik fellik ararken ergen kahramanlarımızın karşısına çıkıyor .
Her film sonrası , bir türlü bulunamayan Movie 43'ü aramaya devam ediyoruz ve sözüm ona internetin en gizli , en kırılmaz protokollerinin ardında kadın - erkek ilişkilerini konu alan bu " saçma " filmleri seyrediyoruz .
Saçma sıfatını olumsuz anlamıyla kullanmıyoruz ; aslında modernizmin hatrına insani ilişkilerimizi günlük hayatta ne kadar maskeli ve dürüstlükten uzak sürdürdüğümüzü bir kez daha hatırlatacak pek çok sahne var filmin genelinde .
Ama çok azımız da Neil‘in Veronica'ya karşı açık sözlü olduğu kadar cesaretliyiz .
Yeri gelmişken Emma Stone ve Kieran Culkin'in yer aldığı Veronica / Cvs başlıklı bölümün en beğendiğim kısa film olduğunu da ekleyeyim . 
Çatlak Film'in hem eleştirmenleri hem de seyircileri ikiye bölecek bir yapım olduğunu da ifade edelim .
Bazı filmler böyledir ; ya çok sevilir ya da en sivri okların hedefi olur .
Ortası bulunmaz .
Absürd komedilerin  kaderi  biraz da budur . 
Sonuç olarak , bol yönetmenli , bol yıldızlı ve dürüstlükle belden alta vurmayı tercih eden bir film var karşımızda .
Saçmalık dozunu baştan kabul ederek girin ve patlamış mısırlarınızı ikinci kısa filmden sonra yemeye başlayın !
