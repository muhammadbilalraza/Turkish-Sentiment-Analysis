Murat Şeker’a ait olan Sugarworkz adeta bir film fabrikası ve sektörel açıdan baktığımızda çok verimli bir faaliyeti sürdürüyor .
Sugarworks filmleri iyi gişe yapıyor .
Bu firmanın filmleri DVD’de , ulusal kanallarda ve hatta şehirlerarası seyahatlerdeki koltuk arkası ekranlar dahil her yerde karşımıza çıkıyor .
Şunu en başta söyleyebiliriz ; Murat Şeker’in elinde gişe sineması yapmak ve dağıtmak için güçlü bir tarif var .
Deliormanlı , Murat Şeker’in daha önce denemediği bir alan , bir boks filmi ki bu türde sinemamızda çok fazla eser olduğundan da bahsedemeyiz .
Yıllar önce Çetin İnanç’ın çektiği bir Rocky rip off’u olan Kara Şimşek ve TV için çekilen kısa ömürlü bir dizi olan Pusat …
Bir boks filmi çekmeye kalktığınızda ortada büyük bir tuzak var .
Slyvester Stallone sağolsun , tüm boks filmleri için ister istemez esinlenecek bir şablon yarattı .
Ne kadar özgün olmaya kalksanız da bir şekilde bu Rocky anaforuna kapılıyorsunuz .
Hikâyeyi baştan yaratabilirsiniz ama bu seferde biçimde rüyalarınıza girecek antrenman sahneleri var .
Serinin 6 filmi ve bir spin off’unda ( Creed ) o kadar iyi antrenman sahneleri var ki meydan okumak yerine kendinizi bırakıyor ve “Rocky izliyormuş gibi hissettiren” bir film çekmeye gayret ediyorsunuz .
Bunu da yapan anlı şanlı yönetmenler var .
Örnek isterseniz Training Day ile epey itibar kazanmış bir yönetmen olan Antoine Fuqua’nın çektiği Southpaw’a göz atın derim .
Murat Şeker ve Ali Tanrıverdi’nin bir boks filmi çekmek istediği ama bir Rocky klonu yaratmak istemediği çok açık .
Hikayesel anlamda elimizdeki şeyin Rocky ile bir ilgisi yok , senaryo çok daha yerel ve dramatik bir olay örgüsüne sahip …
Muhteviyatında güzel bir gazeteci , bezgin bir boksör ve belalı bir mafya babasının bulunduğu bir suç öyküsü izliyoruz .
Gazeteci kadını Birce Akalay , “Deliormanlı” Savaş Türkyılmaz’ı Sarp Levendoğlu , Tahsin Kara’yı ise çocukluk arkadaşım olan Gürkan Uygun canlandırıyor ki burada onun oyunculuğu için birkaç cümle kurmadan geçemeyeceğim .
Evet , Sarp ve Birce de iyiler ama Gürkan Uygun bu karakter için özel bir çalışma yapmış ve kendi oyunculuk yeteneğinin sınırlarını zorlayarak yeni bir zirve inşa etmiş .
Bu bir başkasının hakkından gelebileceği bir rol değil ya da Gürkan karakteri öyle zenginleştirmiş ki ağzınız açık izliyorsunuz .
Onu perdede ilk gördüğüm anda üstündeki kürklü palto yüzünden olsa gerek , ünlü boks organizatörü Don King geldi aklıma …
Onun sivri , paragöz ve şikeci karakteri , Rocky dahil pek çok boks filmine ilham olmuştur ancak Gürkan Uygun’un Tahsin Kara’sı çok başka biri …
Oyuncu , abartı yüzünden karikatüre kaçıp inandırıcılığını hepten yitirecek bu rolün altından başarıyla kalkıyor .
Filmin sıkıntıları da yok değil .
Dediğim gibi bu bir boks filminden ziyade bir suç filmi , bu sebeple , Deliormanlı’nın eşini Tahsin Kara’nın öldürmesi gibi dramanın dozunu arttıran bazı durumları gereksiz buldum .
Filmin malzemesi yeterli , ille de bir intikam filmine dönüşmesi gerekmiyor .
Bir de sinemamızda pek alışık olmadığımız bir şey ; finale yakın yaşanan yeni sürprizler , twistlerdir .
Deliormanlı’nın hikâyesi her şeyin çözüleceği anda iyice karışıyor .
Adeta Lost’ta sezon finali . “Bunu nasıl toparlayacaklar ? ” diye endişelenirken , korktuğum olmuyor , tam inmek üzereyken iniş takımlarını kapatan Deliormanlı’nın senaryosu bir numara daha çekiyor ve film dağılmadan iniyor .
Sonra da seyircinin arzu ettiği katarsis ( arınma ) zorlu bir ring maçında veriliyor .
Sen sağ , ben selamet !
Bu final maçından da biraz bahsedelim ; Murat Şeker bize yakın zamanda Yip Man 3 filminde izlediğimiz türden bir “devlerin kapışması” sekansı izletiyor .
Orada Donnie Yen , Mike Tyson’la kapışıyordu , burada Sarp levendoğlu , Mike Tyson’ı yıkan adam olarak bilinen ünlü ağırsıklet Danny Williams ile ringe çıkıyor .
Murat Şeker’in rejisi bize keyifli bir mücadele izletiyor ancak Filmin karışık olay örgüsü içinde finalde kapışmanın büyük beklenti yaratmadığının altını çizmem gerek .
Senaryo ve kurgu Deliormanlı’nın rakibinin Tommy Dixon olmasına müsaade etmiyor , bölüm sonu canavarımız Tahsin Kara oluyor .
Deliormanlı , kimi sıkıntılarına rağmen kolay ve keyifle izlenen “farklı” bir gişe filmi …
Yerli Rocky filmi izlemeye gider gibi gitmeyin , daha bizden bir hikâyesi var ama sulu zırtlak komedilerin arasında güçlü bir alternatif …
Teknik anlamda temiz bir film , sesi , ışığı , görüntü ve sanat yönetmenliği başarılı . “Drone icat oldu mertlik bozuldu” da diyebiliriz ama film bu oyuncaktan iyi görseller çıkartmış , izlemesi keyifli .
İyi seyirler … murattolga@gmail.com
