Hollywood’da iki isim vardır ki , aklıma hep “ya içindesindir çemberin ya da dışında” veciz sözünü düşündürürler .
Bunlardan biri , hem ticari sinemanın başat örneklerinde yer almış , komedyenlik ve “abartılı oyunculuk” algısında hakikaten sınırları zorlamış bir aktör olan Jim Carrey , diğeri ise ana akım sinema ekollerinde pek de albenisi olmayan , iflah olmaz “heavy metalciliği” ile nam salmış , delişmen karakter Jack Black’tir .
Gündelik hayatlarında gerçekleştirdikleri bazı eylemleriyle kamuoyunu şok etmekte beis görmeyen bu iki oyuncu , beyazperdeye yansıttıkları imajlarıyla da , sinemaseverlerin imgelemlerinde tuhaf çağrışımlar yaratmayı çoğu zaman başarabilmekte .
Amerikan sinemasının sıra dışı komedi figürleri olarak sinema ile yaşam arasındaki muğlak çizgileri yok eden ayrıksı tiplemeleri oluştururlarken pek de zorlanmayan bu iki oyuncu , yaşamlarını da çoğu zaman bir sinema perdesi gibi gördüklerinden , ne zaman rol yaptıklarını , ne zaman ciddi olduklarını kestirmekte zorlanırsınız .
Sanırım onları çekici kılan –ve aynı zamanda hatırı sayılır bir kitle tarafından nefret edilmelerini sağlayan da bu özellikleri olmalı .
Hemen her filminde , kendisi için negatif sayılabilecek tüm fiziksel kusurlarını mükemmel bir şekilde avantaja çevirmekte başarıyı yakalayan Jack Black , bu defa da Birleşik Devletler'in güneyinde , genellikle cahil kasabalıların oluşturduğu nüfusuyla kendi yağında kavrulan bir beldenin gözbebeği haline gelen “cenaze levazımatçısı Bernie” elbisesini giyiyor .
Aksanları , hayat tarzları ve “güneyli - muhafazakar ikiyüzlülükleri ile” klişe yurttaşlardan müteşekkil ahali , kısa zamanda kasabanın göz bebeği olmayı başaran bu “entel” ve “eşcinselimsi” kibar delikanlıyı kendilerinden biri addediyor ( Bu noktada bir parantez açıp , Amerikan kırsalının saf insanlarını beyazperdeye yansıtan oyuncuların inanılmaz başarılı olduklarını vurgulamalıyız . Gerçekten rol mü yapıyorlar yoksa hakikaten Bernie’nin sıkı dostları olarak kendilerini mi oynamaktalar muamma . Aksi ihtiyar rolünde , bir zamanların efsane müzikallerinin başrol oyuncusu Shirley Mclaine de , kendisinden nefret ettirecek derecede inandırıcı bir profil sergiliyor . Burada da yönetmen Richard Linklater’in hakkını teslim etmek gerekir ) .
Bernie’nin gizemi işte o esnada kendini gösteriyor .
Filmde , Bernie ana karakterinin bazı şüphe yaratıcı eğilimleri , tuhaf davranışları , bilinçli olarak izleyicinin kafasını karıştırıyor .
Zira Bernie’ye empati kurmak bazen bir hayli zorlaşıyor : Sahiden de iyi bir Hıristiyan mı , gerçek halini herkesten saklayan bir sapık mı ; kültür müptelası bir züppe mi , yoksa tüm gayesi zengin ve yaşlı kadınlarla şatafat içinde bir hayat sürmek olan karanlık bir figür mü sorularını aklınızdan geçirmemeniz imkansız .
Sahiden , nasıl bir insandır bu Bernie , korkunç bir mirasyedi mi yoksa gayesi “hizmet” olan uhrevi bir fani mi ?
Yer yer belgeselvari ve uzun röportajları , “ortalama sinema izleyicisi” için sıkıcılaşma riski taşıyan “Güneyli Kasaba İnsanları” sekanslarıyla Bernie'nin Suçu Ne ? , Jack Black hayranları için ilgiyi hak eden bir yapım .
En azından , country ile “Christian - Rock” arası mırıldandığı radyo - dostu şarkılar , tiyatroda sergilediği bazı eğlenceli performanslar açısından , bu tombul , deli bakışlı ve “dindar” Bernie’ye bir şans verilebilir .
Yönetmen , bir hayli düşük bütçe ile kotardığı bu filminde , çalışmayı çok sevdiği oyuncu Jack Black’ten şaşmayarak , akıllıca bir hamle yapmış .
Haftanın şans verilesi filmlerinden …
Atlantisten Gelen Adamhttps : / / twitter . com / AtlantisliAdam
