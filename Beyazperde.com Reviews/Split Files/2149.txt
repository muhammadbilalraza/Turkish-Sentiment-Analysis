Küçük yaştaki çocuklar zaman zaman büyükleri korkutacak kadar zeki ve açık sözlü olabiliyorlar .
Gördükleri ve duydukları her şeyi sizin hiç dikkat etmediğiniz bir anda zihinlerine kodluyorlar ve ansızın bu öğrendikleri hareketleri sergileyip , ağzınızı bir karış açık bırakıyorlar .
Bu nedenle de etrafımızda küçük bir çocuk varken onun hafızaya kaydetme gücünün sınırsızlığını fark edip , zekasına saygı göstermemiz gerekiyor .
Çocuk zekasını hor görüp , anlamayacağını düşünerek ona niteliksiz ürünler sunmak yapılabilecek en mantıksız hareketlerin başında geliyor .
Çünkü çocuklar neyin iyi neyin kötü olduğunu çok iyi anlıyor ve verdiğiniz yemi yutmayıp , kafalarını soran bakışlarla tekrar sizden yana çeviriyorlar .
Barnyard : Parti Hayvanları , bana kalırsa tamamen çocuk zekasını hor gören bir film .
Düşük animasyon kalitesi ve uyduruk hikayesiyle , " Çocuk bunlar , önlerine ne koyarsak onu izleyecekler " söylemine sığınmış hissi veriyor .
Dahası bırakın çocukları , yetişkinlerin bile zihnin karıştıracak bir takım görsel ve öyküsel öğeler barındırıyor .
Öncelikle , doğadaki gerçek görünümlerine sadık kalınarak çizilen hayvan karakterlerin bu halleri , herhangi bir yaratıcılık barındırmıyor .
Bununla birlikte doğada gördüğümüz birçok örneğinden pek ayırt edilemeyecek olmaları onların farklı birer karakter olduğunu anlamamızı güçleştiriyor .
Bu nedenle de üstlerine giydirilen insani tavırlar , kendilerine hiç yakışmıyor , hatta son derece itici gözüküyor .
Ayrıca hayvanları doğada oldukları gibi resmetmeye çalışmış film yapımcılarının , tabiatta dişi olarak var olan inekleri erkek kimliğine büründürmeleri garip bir çelişki yaratıyor .
Keza filmin başrolünde yer alan Otis karakteri , görünüş olarak tıpatıp bir ineğe benzese de hikayenin içinde erkek olarak kodlanmış .
Filmdeki bu karakterleştirmeden bir canlının fiziksel cinsiyeti onun ruhsal cinsiyetini belirleyen bir kriter değildir gibi bir anlam çıkıyor .
Bu anlam , çocukları daha önce öğrendikleri bilgileri sorgulamaya , cinsel ayrımcılıktan uzaklaştırmaya ve her duyduklarına inanmamaya iten faydalı bir anekdot olsa da kanımca daha kendi cinselliğini doğru dürüst anlamlandıramayan bir çocuk için fazla çok yönlü ve fazla politik .
Barnyard : Parti Hayvanları'nın hikayesi ise , bu kadar yoğun anlamlar peşinde olan bir film için şaşırtıcı derecede baştan savma .
Babasının öğütlerini dinlemeyen sorumsuz , parti düşkünü bir evladın , aklının başına gelme hikayesini anlatan film , öykünün doğal gidişatında var olan kırılma noktalarını ve klişeleri bile doğru düzgün uygulayamıyor .
Her sahnesinde konuyu biraz daha dağıtıp , biraz daha yoldan çıkararak izleyenlere her kafadan bir ses çıkan garip bir bileşim sunuyor .
Konunun dağınıklığı , çizgilerin özensizliği ile buluştuğunda , seyredenlerin filme olan ilgisi iyice kayboluyor .
Ekranda enteresan bir şey görme olasılığının düşüklüğünü fark eden izleyici filme yoğunlaşmak için çaba harcamayı bırakıyor .
Barnyard : Parti Hayvanları'nın gidişatı ister istemez insanda yanındakiyle konuşma , etrafta dolaşma ve bir şeyler yiyip vakit öldürme isteği uyandırıyor .
Filme konsantre olamayan bir grup küçük izleyicinin çoğunlukta olduğu bir salonda yaşanacakları siz tahmin edin .
Filmin bütün bu kötü özelliklerini bir kenara bırakırsak , geriye kalan tek güzel şey müzikleri oluyor .
Barnyard : Parti Hayvanları , hikayesinin çokça müzik kullanımına yatkınlığından faydalanan yapımcıların , hangi parçayı nereye yerleştirecekleri konusunda verdikleri yerinde kararlarla espri anlayışını ve kalitesini korumayı başarabiliyorlar .
Tom Petty , Bobby McFerrin , Peter Gabriel gibi isimlerin şarkılarıyla renklenen film , müziğe verdiği önemle izleyenin karakterleri bazı önemli müzik adamlarına benzetmesine de olanak sağlıyor .
Örneğin ; başkarakter Otis'in ismini Otis Redding'den alıp almadığı konusunda şüpheye düşebiliyoruz veya aralarındaki fiziksel benzerlikten dolayı filmin tek özene bezene çizilmiş karakteri katır Miles'ın , Miles Davis'ten esinlenilerek yaratıldığından emin olabiliyoruz .
Bu küçük benzerlikler , hikayenin dağınıklığından ve animasyonun özensizliğinden kurtularak , kendimize has eğlenceler yaratmamıza yardımcı oluyorlar .
Barnyard : Parti Hayvanları , grip olup , hasta yatağında yattığınız bir gün , izleyecek herhangi bir alternatifiniz yoksa televizyonda rastlayıp , vakit öldürebileceğiniz bir film .
Küçük izleyicilerinse ne hayal güçlerini besleyecek kadar yaratıcı , ne de zihinsel gelişimlerine yardımcı olacak kadar içerikli .
