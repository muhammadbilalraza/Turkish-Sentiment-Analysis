Canlı animasyon tekniği ile çekilen ‘Ayı Paddington’ ,   türdaşları ile orta noktada kesişerek , gerçek görüntülerin üzerine anime karakterini oturtuyor ve bu tekniğin öncüsü haline geliyor .
Ülkesi Peru’yu terk etmek zorunda olan bir ayının Londra’ya gidişini konu alan film , araya eklediği Peru müzikleriyle , hem Peru’ya atıfta bulunuyor , hem de oranın müziklerini tanımamıza olanak sağlıyor .
Daha önce Peru müziklerini hiç dinlememiş olanlar , bu vesileyle aşina olmuş oluyorlar .
Bir taşla iki kuş misali …
Filmin en önemli çıkış noktası ise , Londra’daki yaşamın göründüğü gibi olmadığı , göklere çıkarılan Londra için ortaya konulanların iç açıcı olmaması , ki bu biraz üzücü .
Kültür farkını yansıtan filmin , çatışma yaratmak için böyle bir şeyi öne çıkarması mantıklı olmuş ancak , biraz fazla İngiliz havası soluyoruz sanki …
İngilizlere yapılan iğneleyici göndermelerin animasyon filmi ile yumuşatılmaya çalışılmasının yanı sıra , konuşan bir ayının masumluğu ve iyi yüreği perde karşısındakileri bayağı düşündürüyor .   Ayı Paddington “nereden düştüm Londra gibi bir yere” diye düşünürken , iyi bir ailenin ona kapılarını açması , yeryüzünün herhangi bir yerinde bile iyi insanların olduğunu hatırlatıyor bize , önemli olan onlarla karşılaşabilmek …
İnancımızı yitirmememiz gerektiği konusunda bize destek çıkan filmin böylesine kanımıza zerk edilmesini tuttuk doğrusu .
Hikâyeye gelince : Yolunu kaybeden garip görünümlü bir ayının kendine ev arayışı ve ev bulduktan sonra başına gelenler …
Tabii böyle bir hikâyede her zaman ters bir köşe vardır , mesela ayıya kötülük eden yani onu avlamaya çalışan cadı kadının amansız maceraları gibi .
Şunu da belirtmek gerek ; ayıyı evine alan aile önce onu istemeyip , hor davranırlar ama sonra işin rengi değişir .
Hikâyeyi değişik yollardan aktaran film , aslında bize çok önemli başka bir filmi çağrıştırıyor : ’ Ayı Teddy’ … “Teddy” fimindeki esprilerle bağ kuran hikâye ile zaman zaman Teddy’yi izliyor gibi oluyoruz .
Gerçekten de esinlenmeler var , ama bu esinlenmeler kesinlikle filme kötü yansımıyor , hatta daha eğlenceli hale bile getiriyor .
Hikâyenin genel çizgisine göre ; çocuklara ders veren film , aile olmanın kuralını ve o sıcaklığın özünün ancak aile ile sağlanabileceğini vurgulayarak , sevginin en inatçı insanı bile değiştirebileceğini gözler önüne seriyor .
Bir insanın değerini anlamanın bedelinin ağır olduğunu ve o bedelin altında yatan sebebin onu kaybettiğimiz zaman güçleneceğinin altını kuvvetlice çizerek , bir ailenin çocukları için her şeyi yapabildiğini aktarıyor .
Film , bu yönüyle de oldukça sıcak ve samimi !
Genel itibariyle ; teknik efektlerle , dramatik kurguyla , komik sahnelerle ve akıcı diyaloglarıyla seyirciyi cezbeden film , yer yer hüzünlendirerek gerçekleri acı bir şekilde yüzeye çıkartıyor , böylece daha önce bakmadığımız derin bir pencereden bakıyoruz .
O derinlikte kaybolurken , ayıyı avlamak için cadının yaptıkları ile filmin güç dengesini görüyoruz ama burada önem arz eden çok önemli bir mevzu var , o da cadıdan kurtulmak için ayının kuşları cadı kadının üzerine salması …
Kuşların aniden saldırması size hangi filmi hatırlattı , tahmininiz ne yönde ?
Tabii ki Alfred Hitchcock’un “Birds” filmindeki sahne ile örtüşen filmin , hitchcock - vari bir teknikle , ustayı anması da gözümüzden kaçmadı doğrusu . “Ayı Paddington” keyifle izleyebileceğiniz , eğlenebileceğiniz , bazen duraksayacağınız , üzerinde düşünebileceğiniz anlamlı bir film .
Çocukları ve yetişkinleri öyle ya da böyle tatmin edebilecek film , canlı renkleri ve görselleriyle ütopik dünyaya girişimizi kolaylaştırarak , sıradışı karakterlerin çerçevesini çiziyor .
Macerayı süsleme konusunda sıkıntı yaşamayan filmin , tıpkı Paddington gibi şapkasını çıkararak bize selam yollaması ,  içimizdeki duyguları aynı anda yaşamamız adına o kadar iyi kurgulanmış ki , aksini düşünmek bile istemiyoruz .   ‘Şapkasız çıkmam abi’ diye bir imaj sergileyen Paddigton’ın müstehzi bakışlarını da unutabilmiş değiliz .
