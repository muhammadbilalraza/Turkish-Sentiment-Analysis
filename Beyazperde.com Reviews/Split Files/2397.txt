Canlılar içindeki tek tuhaf tür olan insanın , gerçekte hiç değişmeden ' yaşamaya ' devam etmesi , Roy Andersson için sonsuz bir kaynak .
İnsan , o kadar acayip bir tür ki , silah fabrikaları tam kapasite çalışmaya devam ederken , nedendir bilinmez , bir barış simgesine ihtiyaç duymuş ve buna da güvercini layık görmüş .
Bu bağlamda prolog oldukça manidar : Tahnitçiler tarafından özenle doldurulmuş cam bölmedeki güvercini seyreden ' ölü suratlı canlı adam ' !
Oysa film boyunca , yaşadıkları yanılgısıyla mutsuzluk düzeninde varlıklarını sürdüren insanları da canlı güvercin seyrediyor .
Eşsiz sinema stiliyle , " İkinci Kattan Şarkılar - Sånger från andra våningen " ve " Siz , Yaşayanlar -  Du levande " den sonra  " İnsanları Seyreden Güvercin -   En duva satt på en gren och funderade på tillvaron " ile " yaşayanlar " üçlemesini  tamamlayan Andersson , filmini , sabit kameranın kullanıldığı çeşitli uzunluklardaki planlarla teşekkül ettiriyor .
Her planın çerçevesi içindeki ayrıntıların hiçbiri tesadüfen yerleştirilmemiş .
Örneğin , güzel bir seks yaşadıkları belli olan olgun adamla genç kadının , bu alışverişlerini simgeleyen çiçek , her gün ilgilenilmesi gerekmeyen , dayanıklı kaktüs .
Seyirciyi bekleyen binlerce ayrıntının okunması , çözümlenmesi için planların dondurulup incelenmesi gerekiyor .
Çünkü iç / dış mekanlar , tüm atmosfer sıfırdan üretilmiş .
Yönetmenin her plandaki mizansen titizliğini ve sahnelemedeki yüksek sanat tutkusunu sözcüklerle aktarabilmek epey güç .
Peki , şaka oyuncakları satmaya çalışan ve birbirlerinden başka hiç dostları olmayan iki kaybetmiş adamın sıkça karşımıza çıktığı filmde , Andersson nasıl bir dünya kuruyor ?
Bir yönüyle , alacakaranlık kuşağı gibi .
Zaman çizgisindeki farklı noktaların , örneğin modernliğin , distopyanın ve 18.yüzyılda XII. Karl'ın Moskova seferi günlerinin bir planda birleştiğini .
Ya da günümüzde bardaki yaşlı adamın , açı değişmeden aynı barda 1943 yılında genç haliyle oturduğunu düşünün .
Andersson , aristokrat faşizme , krala , entelektüel faşizme , her tür faşizme , ırkçılığa , ayrımcılığa , cennete , cehenneme , savaşa , kapitalizmin dayatmalarına , riyakarlığa , iki yüzlülüğe , kalpleri taşlaştıran düzene ve sömürüye karşı sanatın en güçlü aracını kullanıyor : Mizah !
Chaplin dahiliğinde bir mizah bu .
En ciddi , en trajik , en pesimist , en hüzünlü durumlarda kahkahalar attıran bir mizah : Bisturi gibi keskin , zehir gibi acı , balyoz darbesi gibi sert !
Bir annenin çocuğuna sevgisini yansıttığı plan gibi sevgi anları olsa da , insanlar , umutsuzluk kuyusunun diplerine doğru inişini devam ettiriyor .
Bu nedenle zaman bir aldatmaca .
Hep aynıyız : Ruhu ve yüzleri solmuş yaşayanlarız !
Söyleyen için bir anlamı olmayan ve tekrarladıkça içindeki son duygu kırıntıları da iyice dökülen , " iyi olduğuna sevindim " gibi bir lafı sıkça kullandırtarak yaşayanların cansızlıklarını iyice vurgulayan yönetmen , dönüp kendimize bakmamızı sağlıyor .
" İnsanları Seyreden Güvercin " i , sinemasever , sinema tutkunu , sinefil ya da her neyse .
Sinemayla ilgili her yaşayanın seyretmesi gerekli .
1970 yılındaki aşk öyküsü " En kärlekshistoria " ile Berlin Film Festivali'nde dört ödül kazanan , ikinci filmi " Giliap " dan sonra tam 25 yıl kurmaca uzun metraj çekmeyen ve 20 yılında yeniden başlayıp yedişer yıl arayla üçlemesini tamamlamış bulunan Andersson'un , müthiş tek çekimleriyle insana dair en kapsamlı analizleri yaptığını düşünüyorum .
