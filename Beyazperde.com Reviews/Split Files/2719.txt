Açılış sekanslarıyla ilgili her yoğunlukta sinema seyircisinin aşağı yukarı bir fikri vardır ; bazen sizi koltuğa ne zaman oturduğunuzu fark ettirmeyecek kadar hızlıca filmin içine çekerler , bazen vuracakları şok bir tokatla hemen oracıkta sarsmak isterler , genellikle de finalin nereye varacağını gösterirler .
Ema ; ayaklarımızı yerden kesmeyen ancak yalnızca finale değil , bütüne dair de sözünü söyleyen “vandal” açılışıyla başlıyor .   
Filmin ismini aldığı uçarı karakteri , ilk sahnede elinde alev makinasıyla sabahın erken saatlerinde bir trafik lambasını ateşe verirken görüyoruz .
Henüz buradan , hikayenin merkezindeki evlatlık çocuk Polo da dahil olmak üzere Ema’nın ( Mariana Di Girolamo ) hayatına değen herkese mesajı açık : “Ateşe dikkatli yaklaşın ! ” Bu bağlamda P. Larrain’in , ana izleği biçimlendirirken , filmin kronolojik olmayan hareketli yapısının da etkisiyle piroman Ema’yı pek zaptedebildiğini söyleyemeyiz .
Müziğin ve dansın sürenin tamamında etkin kullanılmasına rağmen Larrain , bir müzikal çekmediğini söylemiş .
Bu yönüyle yapıt , kendi filmografisi dahilinde yeni bir deneme gibi algılanabilirken , tema olarak özellikle No ( 2012 ) ve Neruda ( 2016 ) ile pek benzeşmese de biraz Tony Manero’ya ( 2008 ) yakınsadığını düşündürüyor . 
Şilili genç aktrist Mariana Di Girolamo , ilk kez büyük bir projede yer almış ve karakteri iyi giyinip bu özel , isyankar kadını perdeye çok iyi aktarmış .
Performansının ödülle taçlandırılması şaşırtıcı olmayacaktır .  Gael Garcia Bernal’in canlandırdığı Gaston ise yönetmenle önceki buluşmalarına nazaran daha geri planda .
Kibirli bir koreograf olan Gaston ; başta Ema’nın kendisini ifade ediş şekline ve reggeaton janrına karşı alaycı yaklaşımıyla , Ema kalibresinde olmasa da dışavurumlarındaki sertlikleriyle , biraz da ortak egolarını besleyen Polo’ya duyduğu sorumluluk ihtiyacını gidererek anlatıda var oluyor . 
Çiftin aslında aralarındaki problemi çözmesi için sahiplendiği , ancak Ema’nın kardeşinin yüzünü yakan ve bir kediyi buzdolabına kapatıp kendisi problem haline gelen çocuk , yeni bir aileye verilmek üzere iade ediliyor .
Tüm kabına sığmazlığına , nihilistliğine rağmen Ema , anneliğe bürünme derdinde olmaksızın çocuğu tekrar almak adına plan yapıyor .
Climaxvari birden fazla sahnede yansıtılan çok eşlilikleri , tartışmaları sonrası gizlendiği yerden çıkan tuhaf bağlılıkları ve Ema’nın en az dans figürleri kadar eksantrik olan planı gibi ögelerin tümü , olanca güçleriyle ikili ekseninde hedonizmi körüklerken bir yandan da sanki hikayenin çözümlenmesini imkansız kılmış . 
Bernal severler belki oyuncunun göründüğü süre için üzülebilirler ancak artık belirginleşen olgunluğunun sonucunda usta oyunculuğu yine standardını bulmuş , anlatımda güzel bir kontrast yaratan karakterin altından usulca kalkmış .
Başrol çiftimiz haricinde aynı seviyede dikkat çekici bir oyunculuk gözlemlenemiyor . 
Meraklılarına Valparaiso şehri sokaklarında tadımlık turlar attıran Sergio Armstrong’un oldukça başarılı görüntü yönetmenliğine de hakkını vermek gerekiyor .
Tutkulu dans grubuna bir de Nicolas Jaar’ın dokunuşlarıyla deneysel ritimler eklenince , diğer işlerinden alışkın olmadığımız bu karmaşayla birlikte Larrain’in ulaşmak istediği sonuca yaklaşabildiğini söylemek mümkün .
