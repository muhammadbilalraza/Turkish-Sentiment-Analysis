Fransa'dan geçen yıl The Triplets of Belleville çıkmıştı .
Fransız tipi animasyonun bilumum özelliklerini taşıyordu .
Bu yıl da , IF Film Festivali'nde , yeni bir Fransız animasyonu geleceğini duyunca çok heyecanlandık .
Kaena : Kehanet'in iki yönetmeni var .
Yönetmenlerden Chris Delaporte senaryoyu Tarik Hamdine ve Kenneth Oppel ile yazmış .
Bu Delaporte'nin ilk filmi .
Diğer yönetmen Pascal Pinon da daha önceden Animal Crackers adlı televizyon dizisini yapmış .
Tamamıyla Fransız bir ekipten oluşsa da , bu sefer karşımızda çizgi stili ile , anlatım tarzı ile farklı bir animasyon var .
Kaena : Kehanet daha çok Japon anime geleneğinden geliyor .
Üç boyutlu tasarımları ve mekan kullanımı animeleri anımsatmakla kalmıyor , onun da birebir aynı türün içine girmesini sağlıyor .
İri gözlü baş karakter , şirin bakışlarıyla , iç içe geçen sarmallarla dolu bir dünyada hopluyor , zıplıyor , bize görsel bir hareketlilik sunuyor .
Film , hikayesini de , bir çok Hollywood aksiyon ve bilim kurgu filmi gibi , mitolojik temeller üzerine kuruyor .
Her filmdeki estetik araçların kullanımı , filmin anlatımına hizmet eder .
Bu yüzden de her animasyon izlediğimde bunun bir anlamı olmasını beklemişimdir .
En azından animasyon olmadan konu edilemeyecek şeylerin gösterilmesini isterim .
Kaena : Kehanet bu isteğimi hiç zorlanmadan doyuruyor .
Görsel zenginliği ve animasyon dünyasına uyan öyküsüyle keyifle izleniyor .
Film , Axis adlı bir gezegende geçiyor .
Axis bir gezegenden daha çok , dev bir bitkiye benziyor .
Birbirine dolanan dallar , ilkel bir topluluğu barındırıyor .
Bu ilkel topluluk başlarını çeken rahibin sözünden hiç çıkmıyor .
Rahip ise dini korkularla Axis'in su görünümlü Tanrı'larına hizmet etmeye çalışıyor .
Axis'teki herkes Tanrı'larını mutlu etmek için , günlerini adak toplayarak geçiriyor .
Ama adak olarak sundukları özsü sürekli azalıyor .
Hoşnutsuz Tanrılar , Axis'in yok olmasından korkuyor ve " canavar " ı bundan sorumlu tutuyorlar .
Rahibin baskılarına baş kaldıran ve dine inancını kaybeden Kaena ise günlerini doğayı keşfederek , yasak sınırları aşarak geçiriyor .
Bu asi genç kız , rahibe karşı gelince , topluluğundan ayrılmak zorunda kalıyor .
Çıktığı yolculuk sayesinde yok olan bir gezegenin son üyesinin , Opaz'ın da , Axis'te saklandığını öğreniyor .
Opaz kendi gezegeni , Vecanoi'ya , geri dönmeye çalışıyor ve Kaena'da beklediği kehaneti buluyor .
Kaena'nın düşleriyle Opaz'ın dünyası birleşiyor .
Kaena'nın çıktığı yolculuk hem kendi dünyasını değiştiriyor , hem de halkını etkiliyor .
Bütün Axis , Kaena sayesinde bambaşka bir anlam kazanıyor .
Dini reddeden , doğayı tanıyıp , onu resimlemekten zevk alan , çevresini araştırarak kendini geliştirmeye çalışan Kaena toplumunun diğer üyelerinden farklı olduğu için hemen dikkati çekiyor .
Opaz da onun bu özelliklerinden dolayı daha gelişmiş bir canlı olduğunu , içinde yaşadığı topluluğun ilkel olduğunu söylüyor .
Kaena dini inançlara karşı düşse de kendisi bir kehanetin parçası olarak yine bir inancı temsil ediyor .
Bu da arada sırada seyirciyi çelişkiye düşürüyor .
Filmdeki iki karakterden söz etmeden geçemeyeceğim : Gommi ve Assad adlı solucanlar .
Kaena'nın topluluğunun yediği az gelişmiş solucanların aksine , Gommi ve Assad Opaz'ın dünyasından gelen , ileri zekalı solucanları temsil ediyorlar .
Hatta biri 1200 dil konuşabiliyor .
Ufacık , tıknaz bedenlerine minik kanatları eşlik ediyor .
Bu çeneleri düşük kahramanlar garip ama ilginçler .
Diğer bir ikili de ; Selenites kraliçesi ve onun haznedarı .
Özsuyla beslenen bu yaratıkların bedenleri de su gibi akışkan bir forma sahip .
Onları izlemek insanı tedirgin etmeye yetiyor .
Fransızca seslendirenleri de ses tonlamalarında çok başarılılar .
Kraliçeyi ünlü oyuncu Victoria Abril seslendiriyor .
Kaena : Kehanet , görsel dünyasıyla Fransız animasyon geleneğinin bir parçası olmasa da , Japon anime dünyası ve Fransız çizgi romanlarını arkasına alıyor .
Üç boyutlu animasyon sevenlerin hoşuna gidecek film , renkli konusu ve iyi kotarılmış animasyonlarıyla izlenmeye değer .
Arada bir temposu düşse de başarılı bir animasyon filmi .
Animasyon severlerin göz kamaştırıcı güzellikte resmedilmiş Axis'te cesur , çılgın ve sevimli Kaena'yla daldan dala atlamaktan zevk alacağı kesin .
Filmin sonundaki Fransız tipi kapanış da görülmeye değer .
Animasyon tarzı bizi filmin kimliği konusunda çelişkiye düşürse de , Kaena'nın halkı için seçtiği yönetim şekli filmin doğduğu topraklardan can alıyor .
