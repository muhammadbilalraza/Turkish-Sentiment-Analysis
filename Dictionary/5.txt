Lock , Stock and Two Smoking Barrels  ( 1998 ) ; Snatch  ( 20 ) ve RocknRolla  ( 2008 ) gibi şöhretli , birbirine oldukça benzer yapıda ; İngiliz kara mizahıyla ve suç dünyası unsurlarıyla bezeli yüksek tempolu filmlerle kendini ve sinema dilini dünyaya tanıtan yönetmen Guy Ritchie , bir kez daha favori aktörü Jason Statham’ı merkeze almış ve yeni bir aksiyon filmini daha seyircisine takdim etmiş .
Senaristler Ivan Atkinson ve Marn Davies ile 3. kez bir araya geldikleri film , aslında Fransız yapımı Le Convoyeur ( 2004 ) ’un yeniden uyarlaması . 
4 bölümden oluşan filmde , bölümlerin her birinde zaman atlamaları görüyoruz ve bu atlamalar esnasında gerçekleşen bir olay , zincirleme şeklinde diğer olayları takip ediyor .
Açılışta , Los Angeles şehri ve çevresine her hafta yüzlerce milyon dolar parayı zırhlı kamyonlarla taşıyan Fortico isimli bir güvenlik şirketini , başlarından geçen ölümlü bir soygunu ve hemen akabinde Statham’ın canlandırdığı Patrick Hill ( H ) ’nin şirkete dahil oluş sürecini görüyoruz . 
“A Dark Spirit” ismi verilen ilk bölümde , şirket çalışanlarıyla birlikte seyirci de “H” karakterini tanımaya , gizemini anlamaya çalışıyor . “H”ye , Bullet ( Holt McCallany ) bir nevi oryantasyon veriyor ve kendisini ortama sunuyor .
McCallany’i , Mindhunter’da izlediğimize yakın , tecrübeli ve nüktedan bir karakterde buluyoruz .
Seyir boyunca Statham’ın aldığı süreye oranla görece donuk performansına en büyük payeyi veren isim de kendisi . 
“Scorched Earth” isimli 2. bölümde ise geçmişe atlayarak seyirciye H’nin kim olduğuna dair detaylar veriliyor , daha da önemlisi burada Fortico’ya girmesine neden olan olayı izliyoruz .
Bu , Ritchie’nin filmlerinde pek alışık olmadığımız ölçüde dramatik olay , sanırım merak unsurunu da tetiklemesi açısından tempoyu 3. bölümün başına kadar biraz daha düşürüyor .
Artık “H” sadece gizemli ve yetenekli bir güvenlik elemanı değil , intikamını almak isteyen , varlıklı ve güçlü ilişkiler sahibi bir adam olarak da karşımızda duruyor .
Tam da bu noktada da karakter , Statham’ın filmografisinde artık pek bilindik olan “Konuşmaz , gülmez , yenilmez” adam formülündeki yerine oturuyor .
Bağlantıları sayesinde eline geçen listeyi adamlarıyla birlikte baştan aşağı tarıyor , ortalığı deyim yerindeyse tarumar ediyorlar .
Bu sahnelerde bol şiddet var ve şiddetin tonu oldukça koyu . 
“Bad Animals” isimli 3. bölüme yani filmin gelişme bölümüne geçtiğimizde “H”nin gerçekte kimi veya kimleri aradığını anlıyoruz .
Karşıda da , aslında tıpkı “H”nin etrafındaki yapılanmaya benzer , eski askerlerden oluşan bir grup insan ve kurdukları çete var .
Bu grupta Jeffrey Donovan , Scott Eastwood gibi aktörler var ve herkesin payına düşenden fazlası bir oyunculuk göze batmıyor .
Temponun giderek yükselmesiyle çatışmalı sahneler de sıklaşıyor , haliyle odağımız oyunculuk performansları yerine bütçenin ne kadar verimli kullanıldığına yani birtakım efektlere ve numaralara kayıyor . 
4. ve son bölüm olan “Liver , Lungs , Spleen and Heart”ta ise neredeyse silahlar susmuyor .
Düşman iyice belirginleştikten sonra hiç gaz kesmeden finale ilerliyoruz .
Sürprizbozan kullanmamaya özen göstererek toparlamaya çalışırsam ; film üzerine kurulduğu ana olay da dahil olmak üzere birkaç önemli sahnede akıllarda soru işareti bırakıyor ve belki de Ritchie özelinde alışkın olduğumuz daha özgün karaktere sahip , kara mizah altyapılı atmosferlerden farklı , salt aksiyona yakın bir anlatıyı takip ettiğimizden dolayı bu soru işaretlerine haklı olarak takılıyoruz .
Onca hengamenin ve birbiri ardına çözülen düğümün peşine adeta oldu bittiye getirilen final de cabası . 
Bunlar da Wrath of Man’in , yönetmenin diğer “remake” denemelerinde olduğu gibi ( Aladdin ve Swept Away ) ileride , girişte saydığım klasiklerinin yanında sayılmayacak olmasını muhtemel kılıyor . 
Yoğun bir prodüksiyon dönemi geçiren Guy Ritchie için vasatı aşamayan bir yapım sunmuş diyebilirim , gözler artık bir bölümü de Türkiye’de çekilen Operation Fortune’da olacak …
