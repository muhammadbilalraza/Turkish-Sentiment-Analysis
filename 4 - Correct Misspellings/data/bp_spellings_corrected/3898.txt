Arzuladığı hedefe ulaşmak isteyen duygusal bir filmin işbirliğine girme ihtiyacı duyduğu uygun ortaklarından biri simgeciliktir .
Eğer yarattığınız etkiyi güçlü kılmak istiyorsanız , filmin hikayesini sırtlayıp götürecek bir simge bulmanız en azından filmin kendini amorti etmesini sağlayabilir .
Aslında diğer sanat dallarında da simge , anlamı taçlandıran bir öğe olarak her zaman kullanılmıştır .
Örneğin Maurice Maeterlinck'in tamamen sezgisel olarak yazılmış tiyatro eserlerinde başrolde hep simgeler vardır .
İnsani gerçeği hep kalp gözüyle görmeye yöneltir .
Gövdeyi boş vermiştir simgeciler , ruhladır hiç bitmeyen dertleri .
Periferide kemanıyla dokunaklı monologlar icra eden 13 yaşındaki bir bacaksızın büyük şehirde dallanıp budaklanan hüzünlü öyküsünü anlatan Birlikte de bu minvalde ilerliyor .
Başrolde bir keman ve bir çocuk var .
Kaderleri birbirlerine koşut vaziyette .
Çocuk ve kemanın yazgısı bir tren istasyonunda bir aşçının onları bulmasıyla değişiyor .
Bebeğin yanına bırakılmış keman yeteneğin doğuştan geldiğini simgeliyor .
Çocuğun çoktan kaderlenmiş yaşam yolculuğu terk edildiği tren istasyonunda başlıyor .
Yeteneğini sergileyebilmesini isteyen babasıyla Pekin'e doğru bir umut yolculuğuna çıkıyorlar .
Yeni dünyasında , uğruna bir organı konumundaki kemanını satmayı göze aldığı genç ve güzel kadından sevgiyi öğreniyor .
Yeteneğini işlemek için ders aldığı iki farklı keman öğretmeninin yaklaşımları ise filmin cevabını aradığı en önemli sorulardan birine ışık tutuyor : Yetenek kimlere ve neye hizmet etmelidir ?
Aslında çok kolay ve yuvarlak bir cevabı olan bir soruya benziyor bu .
Ama olaya bir de yeteneğin o korkunç ağırlığını taşımaya çalışan çocuğun tarafından bakınca , cevabın her zaman için kolay olmadığını anlıyorsunuz .
Çocuğun duygusal hayatında en çok etkisi olan iki karakter baba ve kadın .
Baba , çocuğun kemanı gibi her zaman yanında bulunan , dolayısıyla bir alışkanlık gibi sevdiği bir karakter .
Ancak kadın keşfedilmiş bir sevgiyi temsil ettiğinden , çocuk için yeni ve alışılmadık bir durumu simgeliyor .
Keşfettiği sevgi , kanıksamış olduğu sevgiyi ihmal etmesine yol açıyor .
Kemanını bir kürk uğruna satması ve bu yüzden babasıyla yaşadığı ciddi tartışma aslında çocuğun yoğun olarak yaşadığı iç çatışmanın bir anlatımı .
Baba , tren istasyonunda bulduğu bu çocuğun başlangıçta ona sanki ilahi bir güç tarafından yollanmış bir hazine olduğunu düşünüyor .
Ama o da , büyük şehirde yaşadıkları dramatik anlardan dolayı tıpkı çocuğu gibi anlamlı bir değişim - dönüşüm yaşıyor .
Sürekli bir med - cezir yaşadıktan sonra kendisine gerçek sevgiyle beraber sahici " babalık " duygusunu yaşatmasının aslında alacağı en büyük armağan olduğunu anlıyor .
Kadın ise rujunun kırmızısıyla aynasına yazdığı kabarık sevgili listesinin yarattığı sahte yansımasına bakarken , çocuğun ona sunduğu koşulsuz ve tertemiz sevgiyle gerçeği görüyor .
Bir anlamda filmde yer alan bütün karakterler aktif olarak birbirini etkiliyor .
Keman , bütün film boyunca en çok sesini duyduğumuz ve ortadan kaybolduğunda garip bir şekilde tedirgin olduğumuz dramatik bir karakter gibi .
Hüznü en iyi karşılayacak çağrışım materyallerinden birinin keman olduğunu düşünürsek , hüzünlenmek için kafamıza bir silah dayandığını hissettiğimizi söyleyebiliriz .
Tetiğin en gerildiği nokta ise finaldeki istasyon sahnesi .
Zaten filmin kum torbasına çevirdiği algımız , melodramatik ivmenin tavana vurduğu bu sahnede artık pes etmemize yol açıyor .
Öyle ki keman sonunda özgürlüğünü ilan ediyor .
Yay , perdeden sıyrılıyor sanki .
Neredeyse gözümüze sokulmaya çalışılıyor .
Bir yandan ruhsal bir boşalma yaşıyorken diğer yandan sinemadan ayrılınca bu boşalımın bir tehdit aracıyla yapılmışçasına zorlama olduğunu düşünerek pişman olacağınızı da kestiriyorsunuz .
Yine de bu karmaşık tabloya rağmen film öğreteceğini başarıyla aktarıyor izleyene .
" Yetenek içinde doğup yeşerdiği dünyaya hizmet etmelidir " diyor yönetmen Chen Kaige .
Günün birinde istasyonda kaderine terkedilmiş bir halde bulunmuş ve bir anlamda anonim bir alanda doğmuş yetenek ; hayatının performansını pahalı biletler karşılığında rahat koltuklarda oturanlara değil , içinde varolduğu anlamlı yeri simgeleyen tren istasyonunda sergiliyor .
Bu , Kaige'in sonunda dayanamayıp tetiğe bastığı anlamına da geliyor .
