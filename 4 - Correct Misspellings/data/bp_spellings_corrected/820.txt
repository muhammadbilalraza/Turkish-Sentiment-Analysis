İlk defa Adana Film Festivali’nde karşımıza çıkan ve iyi bir atmosfer filmi olduğunu düşündüğüm Sofra Sırları , hayattan istediği ilgiyi göremeyen bir kadının izinde bir süre iyi yol alsa da sonrasında biraz yolunu kaybeden bir film .
Gayet iyi başlayan , klasik dokunuşlarla kahramanımız Neslihan’ın evine , hayallerine , mutsuzluklarına dair imece bir anlatım tercih eden Ümit Ünal sonrasında biraz tiyatral ve ifadesiz bir anlatıma kurban ediyor filmi …
 " Nar " da biraz kendi adaletinin peşine düşmüş bir kadının gerilimli dünyasına girerken , burada da kendi sırlarını kendi sofrasında saklı bir şekilde sergileyen Neslihan’ın gittikçe absürdleşen dünyasının izindeyiz .
" Nar " filmiyle 2011 yılında Antalya Film Festivali’nden ödül alamayınca haklı bir sitemde bulunan Ünal , " Sofra Sırları " yla da 24. Adana Film Festivali’nden eli boş dönmüştü .
Ünal yüzde yüz , kalıba uygun festival filmi çeken bir yönetmen değil , " Gölgesizler " e kadar biraz daha zorlayıcı bir sinema dünyası kuran yönetmen , özellikle son filmlerinde vizyona daha yakın duruyor .
Bu bir sebep olmasa da ödül alamamaya sebep gibi duruyor .
Ama Ünal’ın artık bu absürdleşen ödül sistemini de taktığını düşünmüyorum .
 " Sofra Sırları " erkekler dünyasında var olmaya çalışan Neslihan’a , hayatının akışını eline alma fırsatını biraz fantastik bir biçimde sunan bir film .
Kaderine razı , mutsuz olsa da öldürme eylemine sıcak bakmayan bir kadının yolunu açan fantastik bir kapı …
O kapıdan giren Neslihan gerçek dünyayı ancak o zaman görüyor ya da keşfediyor diyebiliriz !
O zaman biraz eğlenmenin sakıncası yok !
Filmin genel sıkıntısı yan karakterlerde .
Neslihan’ın kendince kıvırdığı seri katillik işini tuhaf bir çekimle yok eden bu karakterler , aynı zamanda filmi teatral bir havaya sokuyor , bu da seyrimizi kesintiye uğratıyor diyebiliriz .
Filmin taşra atmosferi , karla karışık tekinsiz havası , küçük bir çevrede dönen dolapların kapağını açmak için iyi bir fırsat sunuyor .
Neslihan’ın kocası Ethem karısının kafasının etini yerken , çevresindeki kadınlara sofralar kuruyor , gönüllerini hoş tutuyor .
Tabii Neslihan’ın eli alıştıktan sonra her gördüğü ihanete tepkisi ölümcül oluyor .
Filmdeki akışı biraz çerkez tavuğuyla özdeşleştiren Ünal , didiklenmiş hayatların , yaşamak için öldürmenin mizahını da sofraya özenle yerleştiriyor .
Hayallerin ortasına dalan memnuniyetsiz kocanın sesi sonsuza kadar kesilirken hayatın yeni damarları ortaya çıkıyor .
Neslihan aklı ve hayatıyla dalga geçen herkese utangaç yüzünün ötesini gösteriyor .
Hatta gösterdikçe gösteriyor ve bu da bizi rutin bir intikam öyküsünün yoluna sokuyor .
Sofra Sırları gerilimle mizahi kafa arasında gidip gelen trafiği iyi yönetiyor , Neslihan’ın iç dünyasına uzatılmış iyi bir el misali …
Bir özdeşlik hikayesi olduğunu söylemek zor ama birçok kadının iç sesinin yansıması olabilecek denli de gerçekçi …
Hem geleneksel hem de modernliğin altını savruk bir biçimde çiziyor .
Aslında geleneksel dekordan modernize edilmiş isyan duygusuna savruk , hatta sahiplenmiyormuşçasına geçiyor , bu da Neslihan’ın adımlarını takip etmemizi biraz güçleştiriyor .
Sofra Sırları mizahı dudağının kenarından eksik etmeyen bir film olduğu için keyifle izlenen , biraz dağılmış ve teatral dürtüleri güçlenmiş bir intikam hikayesi …
Bir parça gerilim , bir tutam yaşamdan keyif alma dozu ve çokça hayaller .
Biraz sofradan aç kalkmış gibi hissettirse de çeşit sunan bir film Sofra Sırları …
twitter . com / banubozdemir
