Kaşifleri harekete geçiren şey nedir , yeni yerler bulma hevesinden çok , olduğu yere ya da topluma ait hissedememe hali mi ?
Başka bir başlangıç ihtimali ve bu mümkün değilse olay ufkunda kaybolarak unutulma gayesiyle mi çıkıldı onca maceraya ?
 
Yıldızlara Doğru  ( Ad Astra ) , içinde Brad Pitt’in canlandırdığı bir adet astronot barındıran tuhaf bir keşif macerası .
Dünyadan Ay’a , oradan Mars’a ve nihayetinde Neptün’e uzanan bu yolculuk aslında içe - öze dönerek yeniden oluşma hikayesinden ibaret .
Fragmana aldırmayın , bu bir aksiyon filmi değil .
Brad Pitt’li bir bilim kurgu filmine giden seyirci için verilmiş bazı ödüller var elbette ; baştaki istasyon kazası , aydaki madde Max’vari ( ya da western filmlerindeki posta arabası soygunu ) takip sekansı , yardım sinyali gönderen uzay aracında yaşananlar , Neptün’e giden mekiğe binerken yaşanan çatışma sekansı .
Bunlar seyircinin ilgisini filmde tutmak için atılmış kıtırlar .
 
Nazarımda ortalama bir sinemacı olan James Gray , 2001 Space Odyssey’e yakınlaşan bir Interstellar çekmeye çalışmış .
Filmin başkarakteri Roy McBride adeta uzaya fırlatılmış bir mekik gibi , hikayenin ana eksenini oluşturuyor .
Filmdeki yan karakterler ise bu mekiği uzaya taşıyan ve zamanı geldiğinde ondan ayrılan roketler gibi geçici misyonlar üstleniyorlar .
Hiçbiri öne çıkmıyor ya da kendi hikayesini maceraya ortak etmiyor .
Roy’un yolculuğu için bir araç olma görevini üstleniyorlar ve bir süre sonra hikayeden çıkıyorlar ama ortada büyük bir sıkıntı var .
Yönetmen , derdini çok daha düz bir şekilde tür sinemasına hiç bulaşmadan anlatabilirdi .
Tommy Lee Jones’un oynadığı karakteri ailesini terk ederek ülkenin bir ucuna yerleşmiş biri gibi gösterir , oğlunu da yıllar sonra onunla yeniden karşılaştıracak bir yüzleşmeyi Amerika'nın bir ucundan ötekine çıkılan bir araba yolculuğu ve o yolda karşılaşılan karakterlerle kolayca tasarlayabilirdi .
Film , söylediği başka bazı şeylerle birlikte büyük ölçüde bundan ibaret .
Filmin başında Roy’un ağzından çıkan cümleleri finalde egosunu yıkarak kendini yeniden inşa etmiş haliyle söylerken buluyoruz .
Evet ama bütün bunlar için onca badire atlatıp da Neptün’e gitmenin ne alemi var ?
 
Yıldızlara Doğru , seyircide oluşacak aldatılmışlık duygusunu bertaraf etmek ve türe ihanet ediyor gibi görünmemek için , ticari uzay yolculuğunun ne hale gelebileceğiyle ilgili karamsar vizyonlar sunuyor .
Elon Musk’ın rüyasının gerçekleşmiş ve kabusa dönüşmüş halini film boyunca gözlemliyoruz .
Ay’a inildiğinde bizi Subway ve DHL karşılıyor , uzay yolculuğundaki insanlar ekstralar için cebinden para ödüyor , astronotlar günümüzün otobüs kaptanlarına dönüşmüş , heyecansız ve bıkmış görünüyorlar ve her şey eskimiş ; Mekikler , astronot kıyafetleri , kasklar .
Filmin uzay teknolojisini bu şekilde sunma halini sevdim ve şunu da beğendim ; Yıldızlara Doğru’nun özel efektleri mükemmel görünmüyor özel efekt birimi seyirciyi inandıracak bir iş çıkarmış ama fazlası için de kendini paralamadan çalışmış .
Bu da bir sinemacı tercihi gibi duruyor .
 
Bu arada , filmin gizlenmiş bir din propagandası içerdiği fikrine katılmıyorum .
Roy’un babasının söylemi üzerinden bu fikre ulaşmak güç .
Yıllar önce oğluna attığı mesajda zaten dindar biri olduğunu açık ediyor .
Dünya dışı yaşamı aramaktaki gayesinin onu bulmak değil bulamayarak insanın eşsizliğini ( ve yalnızlığını ) buradan yola çıkarak da tanrının varlığını ispatlama amacında ama film bu söylemi sahiplenmiyor .
 
Nihayetinde , Yıldızlara Doğru yarattığı beklentiyi karşılamasa da kötü bir film değil .
Filmde kullanılan dış ses yüzünden olsa gerek bir roman uyarlaması gibi hissettiriyor .
Keşke senaryo daha önce yüzlerce kez izlemediğimiz bir fikirden tohumlansaydı o zaman biz de Roy McBride’la çıktığımız yolculuk buna değdi diyebilecektik ama Amerikalılar israf seviyor .
Bazen bir kişinin kendisini bulma hikayesi için bunca zahmete katlanabiliyorlar , bize de seyretmek düşüyor .
 
murattolga@gmail.com
