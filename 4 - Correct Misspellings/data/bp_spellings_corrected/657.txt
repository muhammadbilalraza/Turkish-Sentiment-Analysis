Maddi ve manevi anlamda sinemada kendisine özgür alanlar açmayı ve bu yönde çalışmayı tercih eden yönetmen ve senarist Yüksel Aksu , sade ama emin adımlarla ilerlediği bir filmografiye sahip .
2006’daki ilk uzun metrajlı filmi Dondurmam Gaymak’ın Oscar aday adaylığı macerasından 5 yıl sonra Entelköy Efeköy'e Karşı’yı çeken Aksu bu sefer arayı daha fazla soğutmadan İftarlık Gazoz ile seyircisini yeniden selamlıyor .
Çok rahatlıkla , ' çektiği en iyi film ' olarak etiketlendirebileceğimiz İftarlık Gazoz fondaki mekan olarak yine Muğla’nın Ula ilçesini tercih etse de aslında çok daha evrensel kodları olan bir hikayeye ve duruşa sahip .
Filmin kısa özetinden şunu biliyoruz : yaz tatiline çıkan Adem ( Berat Efe Parlar ) kasabanın gazozcusu Cibar Kemal’in yanında çırak olarak işe başlar ; gazoz satmanın inceliklerini öğrenirken yaz tatili ile birlikte Ramazan da başlar .
Ailesiyle beraber herkes oruç tutarken , kendisine farz olmamasına rağmen büyüklerine özenir ve gizli gizli oruç tutmaya niyetlenir .
Ama Ula'nın yaz sıcağında , hem bisiklet üzerinde gazoz satmak hem de aç susuz oruç tutmak hiç kolay olmayacaktır .
Adem'in içine düştüğü bu ' imtihan ' , film öyküsünün çekirdeğini oluştursa da Aksu'nun çok katmanlı senaryosu birden çok evrensel öyküye ev sahipliği yapıyor .
Büyüklerin dünyasına ayak uydurmaya çalışan bir çocuğun tüm saflığı o kadar gerçekçi ve o kadar onun dünyasından resmedilmiş ki ana karakter ile beşinci dakikada özdeşlik kurmuş oluyorsunuz zaten .
Çekirdek öykünün içinde çocuk saflığının yanı sıra , dinini kendisine göre , kendi içinde saklı biçimde yaşayan Müslüman saflığı da ayrı bir katman .
Film Ramazan ayının eşanlamlısı olması gereken hoşgörü kelimesinin tüm kasaba halkına nüfus ettiği geçmiş zamanlara selam gönderiyor desek , herhalde abartmış olmayız .  Öyküyü saran ikinci çember , Cem Yılmaz'ın gerçekten kendisini seyirciye unutturduğu , müthiş bir performansla ortaya koyduğu Cibar Kemal karakterine ait .
Baba mesleği el yapımı gazozculuğu , Ula'da tek başına ve var gücüyle yaşatmaya çalışan , ekmeğinin peşindeki bir küçük esnaf Cibar Kemal .
Fakat yaz - kış demeden sürdürdüğü mesleği , ülke pazarına giren ' coca cola ' ile ciddi ciddi darbe yemekte ; kıraathaneden sinema büfesine kadar her yer ' ecnebinin colasını ' içmektedir .
3.dünyanın böğrüne hançer gibi saplanan küresel sermaye 1970'lerde , Muğla'nın Ula'sında da Kemal'i vurmuştur .
Kemal kendi dünya görüşünün el verdiği ölçüde bunun farkındayken , ilginç bir biçimde ' okumuş cepheden gelen bilince ' karşı da bir o kadar mesafelidir .   Bu noktada 1970'lerin Dev - Genç cephesi İftarlık Gazoz'un üçüncü çemberini oluşturan alt çerçeve öykü olarak karşımıza çıkıyor .
Yılmaz Bayraktar'ın gayet yetkin biçimde canlandırdığı Hasan karakteri ,  Yeşilçam’ın ağa figürlerinden fırlamış gibi duran tütün tarlası sahibinin oğludur .
Ankara'ya üniversite okumaya gitmiştir ama ' anarşik ' olmuş , bir süre gözlerden uzak kalmak için köye , ailesinin yanına mecburen geri dönmştür .
Ula'da bir grup arkadaşı ile sosyalizm zihniyetini yeşertmeye çalışan Hasan ve ona çizilen temsiliyet belki de filmindeki en yerli yerinde karakterizasyonlardan biri .
Zira gerek tütün tarlasında işçilerle yaptığı konuşmalar olsun , gerek gece duvara yazdıkları yazılar , gerek onun tarafında olmalarına rağmen Cibar Kemal'den işittikleri azar , solcu gençlerin haklarını savundukları esnaf ve emekçiden gerçek hayatta ne kadar uzak olduklarını ispatlarcasına filmin pek çok anında karşımıza çıkıyor .
Özellikle din ve emek üzerine yaptığı konuşmalardan sonra , bu memlekette sağ partilere ağırlıklı olarak oyların işçi kesiminden çıktığını anlamak daha da kolaylaşıyor .
Filmin pek çok öğesi bir yana Yüksel Aksu'ya sırf bu tespiti ve tespitinin üzerine gitme potansiyelinden dolayı şapka çıkartmak gerek .
Filmin dördüncü ve en dış cepheyi oluşturan katmanına ise filmi henüz seyretmemiş seyirciler için sürprizbozan ( spoiler ) vermemek adına hiç girmeden , bu noktada Yüksel Aksu'nun sadece dersini iyi çalışmış melodram formülünü uyguladığını söylemek gerek .
Karşılaştırma yapmak doğru olmasa da formülizasyon açısından bir Çağan Irmak tarzının hatırlattığını da söylemek mümkün .
Filmin çıtasını birkaç fersah yukarı taşıyan unsurlardan birisi şüphesiz ki Mirsad Heroviç'in usta görüntü yönetmenliği .
Çok rahatlıkla söyleyebiliriz ki bu kalite bir yurtdışı yapımı olsaydı , Görüntü Yönetimi dalında hartı sayılır bir ödül adaylığı , belki de ödülün kendisi kaçmazdı ; sırf sabaha karşı tütün tarlasındaki epik sahne için bile yıldızlı 5 puanı hak ediyor .  Çok uzattık , çok detaya girdik ama henüz çocuk oyuncu başarısından , oyuncu koçluğu ve yönetimi başarısından bahsedemedik bile .
Dönemin , dönemlerin ruhunu yansıtan müzik seçimlerinin yanı sıra Evanthia Reboutsika'nın müzik derlemelerinin de filmde başlı başına kendisini hissettiren unsurlar olduğunu ekleyerek , bu cuma film tercihinizi İftarlık Gazoz'dan yana kullanırsanız pişman olmayacaksanız diyelim , naçizane .
İyi seyirler .
