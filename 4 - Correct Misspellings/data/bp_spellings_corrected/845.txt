Yaratma sıkıntısı çeken yazarlar sinemaya ilk kez konu olmuyor .
Büyük başarı elde etmiş ilk kitabının ardından beklentilerin altında ezildiği için tıkananlar da öyle .
Çeşitli Woody Allen filmlerini , Charlie Kaufman senaryolarını , yakın tarihli Lütfen Beni Öldürme ( Stranger Than Fiction ) ' ı , hatta Californication gibi bir televizyon dizisini bile bu konuya farklı yaklaşımlar olarak sayabiliriz .
( Seneye vizyona çıkacak olan Spike Jonze imzalı Her adlı filmi de şimdiden bu listeye ekleyebiliriz . ) Bu kez genç bir oyuncu olan Zoe Kazan'ın yazdığı ve başrollerinden birinde oynadığı Hayalimdeki Aşk ( Ruby Sparks ) ile o sulara giriyor ve biraz da karanlık diplerine dalıyoruz .
Film bizi genç kuşağın yetenekli ( ve bu yazara göre bir o kadar da sevimsiz ) aktörü Paul Dano tarafından canlandırılan Calvin Weir - Fields adlı yazarın zihnine sokuyor .
Çok genç yaşta yazdığı ve büyük başarı elde edip modern Amerikan edebiyatının klasikleri arasında sayılır hale gelmiş romanından sonra ne yapacağını şaşırmış aslında Calvin .
Arada öykülerini yayınlamış ama herkes yıllardır ondan yeni bir roman , hatta yeni bir başyapıt bekliyor .
Çevresindekiler tarafından sürekli dahi olarak nitelenen ama bu tanımlamadan hoşlanmıyormuş gibi davranan Calvin , belki çoğu sanatçı gibi , aslında devasa bir ego ve şöhret hazımsızlığından muzdarip .
Terapistinin tavsiyesi üzerine hayalinde canlandırdığı Ruby Sparks adlı kadın karakter , onun hem yazma problemini çözmesine yarıyor , hem de hastalıklı egosunu yavaş yavaş su yüzüne çıkarıyor .
Aslında bu egoyu sadece sanatçı kimliğine bağlamak haksızlık oldu biraz .
Çünkü bu entelektüel adamın içinden de biraz kazıyınca bildiğimiz bencil erkek egosu fışkırıyor .
Mesele şudur ki , Calvin'in yazdıkça aşık olmaya başladığı hayali karakteri Ruby bir anda gerçek oluveriyor , bedene bürünüyor ve onun evine yerleşiyor .
Tabii Calvin'in ilk tepkisi " Deliriyorum galiba ! " şeklinde .
Fakat Ruby'nin sadece bir hayal olmadığını , çevresindeki herkesin onu görebildiğini ve bu kızı yazdığı kelimelerle kendisinin var ettiğini idrak edince , Calvin'in özgüveni tavan yapıyor tabii .
Önce kendisi için yarattığı mükemmel kadının keyfini sürüyor .
Ancak kendi hayatı içine hapsettiği , tamamen ona bağımlı ama kurmaca bir yaratı bile olsa özgür iradeye sahip olan Ruby zamanla ondan bunalmaya , uzaklaşmaya başlıyor .
Yarattığı , can verdiği insanın kendisinden uzaklaşmasına tahammül edemeyen Calvin içinse kayışlar kopuyor .
Yaralı sanatçı egosunun peşi sıra ; içindeki hastalıklı , kadını kendine ait bir eşya olarak görmeye meyilli , ilkel erkek de zincirlerinden kopup yüzeye fırlıyor .
Çok zengin açılımlar sunan bu konuyu , Zoe Kazan'ın senaryosu , öncelikle kadın - erkek ilişkileri üzerinden ele almayı tercih ediyor .
Ancak metin din ve sanatsal yaratı süreci gibi çeşitli başlıklar üzerine fikir egzersizi çıkarmaya o kadar müsait ki , kıssadan hangi hisseleri çıkaracağınız artık size kalıyor .
Ayrıca sinemanın ( genel olarak sanatın ) sağladığı , ille rasyonel bir gerçekliğe saplanıp kalmadan kendi dünyasını yaratma fırsatını da sonuna kadar , keyfini çıkara çıkara kullanıyor film .
Küçük Gün Işığım ( Little Miss Sunshine ) gibi son derece popüler olmuş , Oscar ödülü bile kazanmış bir bağımsız sinema hitinden sonra , karı koca yönetmenler Jonathan Dayton ile Valerie Faris çok daha riskli bir projeye el atmışlar .
Uzaktan göründüğünden çok daha sivri , sert bir proje olan ama bunu olabildiğince ana akım sinema kalıpları içinde gerçekleştiren Hayalimdeki Aşk'ın gişede başarısız olması şaşırtıcı değil .
Ancak zeki ve provokatif senaryosuyla gerçekten şaşırtıcı derecede iyi bir film .
Son olarak , buradan kadın seyirciye seslenmek istiyorum .
Hayatınızı kontrol etmeye çalışan , dahası erkek olmanın ona bu hakkı doğuştan verdiğine inanan sevgililerinizi , " Hayatım , çok güzel bir romantik komedi girmiş vizyona " diye kandırıp bu filme götürmenizi tavsiye ederim .
Belki biraz akılları başlarına gelir .
Twitter : aliercivan
YouTube : Paralel Kurgu
