İşte bir devam filmi daha .
Ama bu , sekiz yıl aradan sonra gelen bir devam filmi .
Bu kadar bekledikten sonra yapıldığına göre , Çılgın İkili 2 üzerinde çok çalışılmış bir film olduğunu düşündürüyor .
Ya da yapılması için gerekli olan cesareti toplamak için uzunca süre beklenmiş bir devam filmi olduğunu .
İkinci filmle iyice çıldırmış iki polis bizi bekliyor .
Tehlike , aksiyon , macera ve komedinin dozunun iyice arttırıldığı film için yapılan harcamalar herhalde bir üçüncü dünya ülkesinin ekonomisini birkaç aylığına düzene sokabilirdi .
Gerçekten de aksiyon açısından hiç de sürpriz olmayan , görkemli sahneler göz alıyor .
Filmin komediyle yoğrulmuş olması tehlikeden tehlikeye koşan bu ikiliyi hayatın gerçekleriyle değerlendirmememiz gerektiğini kanıtlıyor .
Film , bütün eksenini aksiyona ve adrenaline oturtmuş durumda .
Ecstasy akışını durdurmak için görevlendirilen ikili , birden bire kendilerini daha çetrefil bir organize suç çetesiyle mücadele ederken buluyorlar .
Zaten durmadan kaşınan hiperaktif polislerimiz için bu , bulunmaz bir fırsat oluyor .
İki çılgın polis pergelleri açıyor ve mantıktan uzak olan yerçekimsiz bir ortamda , çoğu Hollywood filminde olduğu gibi tanıdık görüntüler çıkıyor karşımıza .
Filmde kullanımı durdurulmaya çalışılan ecstasyden bile fazla kaçıyor aksiyonun dozu .
Çılgın İkili 2 , farklı bir açıdan tanımlamak gerekirse biraz şımarık bir film .
Öyle şımarıyor ki ölüleri bile komedi unsuru olarak kullanmaktan çekinmiyor .
Takip sahnesinde ölü taşıyan araçlardan caddelere saçılan cesetlerin gülmek için sunulması izleyiciyi irrite ediyor .
Film , Küba'yı da karalamaktan ve alay etmekten geri kalmıyor .
Bir kadını kurtarmak için , çılgın ikili ve gönüllü fedaileri koskoca bir orduyu yerle bir ediyorlar .
Hollywood'un yerçekimsiz dünyasından hayret edici manzaralar seyretmeye devam ediyoruz .
Filmin seyirciye yaptığı en büyük haksızlıklardan birisi de , gereğinden çok fazla uzun olması .
Bu uzunluk ne kadar işlevsel tartışılır .
Zaten izleyiciyi yoran bir yapısı varken bu kadar uzun olması filme karşı iyimser davranmamanıza yol açıyor .
Film bu kadar uzun olunca , her çiçekten bal almayı da ihmal etmiyor tabii .
Örneğin bunca hengamenin içinde gönül telleri de titriyor süper ikilimizin .
Birinin kardeşi , bir diğerinin potansiyel sevgilisi olan ve hiç sürpriz olmayan bir şekilde ajan olarak karşımıza çıkan güzel bir kadın , olaylara başka boyutlar katıyor .
Bütün sular duruldu , her şey çözümlendi derken bir de bakıyorsunuz ki ajan kızımız kötü adamların elinde .
Hesap kişiselleşiyor bu durumda .
Farklı bir motivasyonla Küba'ya resmen bir çıkarma yapıyor çılgın ikili .
Aksiyon sahneleri şefin menüsünden .
Yanında aperitif olarak sunulan bu kişisel ve romantik öykücük de menünün bir köşesine sıkıştırılıveriyor .
Film hakkında olumsuz noktalar elbette çok .
Ama yine de güldüren sahnelerin hakkını vermek gerekiyor .
Filme olumsuz bir önyargıyla giden izleyiciler bile bu sahnelerde gülmekten kendini alamaz .
Örneğin beyaz eşya dükkanındaki eşcinsel parodisi , morgda ölülerle geçirilen dakikalar , bir türlü keyfi çıkarılamayan yapay havuz ve Martin Lawrence'ın poposuna isabet eden serseri kurşun insanın aklında yer etmeyi başarıyor . Will Smith'in , Martin Lawrence'ın yanında oldukça sırıttığı filmde , parçalanan Ferrari ve havaya uçan milyon dolarlık bir malikaneyi izlemek de garip bir deneyim .
Aksiyon filmlerinin kaz gelen yerden tavuğu esirgenmediğine bir kez daha tanık oluyoruz .
