Bir filmin yönetimi ve senaryosu aynı kişi ya da kişiler tarafından üstlenildiğinde o filmden daha çok şey bekleme ihtimali artıyor ; çünkü belirli bir bakış açısıyla yazılmış olan herhangi bir film , başka bakış açılarına sahip bir yönetmenin elinde bambaşka bir şeye dönüşebiliyor , veya tam tersi .
Bu iki ayrı bakışın beyazperdeye artı veya eksi olarak yansıma ihtimali olsa da , sonuçta günahıyla sevabıyla o filmin kime ait olduğu kafa karıştırabiliyor kanımca .
Kapan ise , iki kişinin birlikte yazıp yönettikleri , bu bağlamda ne anlatmak istedilerse onu anlattıklarından emin olabileceğimiz bir yapıt .
Rodrigo Sopeña ve Luis Piedrahita filmde , daha önce Testere ve Küp filmlerinde işlenmiş olan , " canını kurtarmak için sana özel yaratılmış olan bu bulmacayı çözmek zorundasın " konusunu tekrarlamışlar .
Başarılı işler çıkarmış olan İspanyol oyuncuların , bulmacayı çözmeleri için içine kapatıldıkları mekan gerçekten güzel kurgulanmış .
Kurbanlar kurtulmak için odayı şekilden şekle sokarken kameranın bize sunduğu açılar çok yerinde olmuş , özellikle odayı bize kuş bakışı gösterdiği sahnede , oda adeta rubik bir küpe dönüşmüş .
Renkler , mekanlar ve çekimler gerçekten özenli bir çalışma olduğunu gösterir nitelikte .
Avrupa filmlerinin düsturundan olsa gerek , böylesi bir konuya rağmen gerilim oldukça sakin bir boyutta kalmış , Testere veya Küp'teki gibi kalbi ağza getirecek anların olduğunu söyleyemeyiz .
Hatta temponun düşüklüğü , filmi neredeyse sıkıcı bile kılmış zaman zaman .
Bunun sebebi de konunun iddialı olması , böyle zekice kurgulanmış bir konunun daha hareketli , daha heyecan verici , daha yaşatırcasına işlenmesi gibi bir beklenti doğuyor aslında .
Konunun değişikliği , matematik ve gerilim kelimelerini bir araya getiren bir filmi daha aklımıza düşürüyor .
O da , Darren Aranofsky'nin 1998 yılında çekmiş olduğu Pi .
Temposu gene Testere ve Küp kadar yüksek olmasa da , kullandığı müzikler , kurgu ve konunun işlenişi bakımından kesinlikle daha doyurucu bir izlenim sunan bu filmi düşündüğümüzde , Kapan'ın konusu gibi bir senaryoyu Aranofsky nasıl çekerdi diye düşünmemek elde değil .
Sonunun da sönük bir biçimde bitişiyle , elde olan bir hazinenin doğru işlenmediği duygusunu veren Kapan , her şeye rağmen değişik bir İspanyol sineması örneği görmek isteyenleri hayal kırıklığına uğratmayacak derecede titiz bir yapım .
İlk uzun metrajlı filmlerini çekmiş olan Rodrigo Sopeña ve Luis Piedrahita'dan , yazıp yönettikleri filmden daha fazlasını beklemiş olsak da , umudumuzu kesmiyor ve yeni projelerini merakla bekliyoruz .
