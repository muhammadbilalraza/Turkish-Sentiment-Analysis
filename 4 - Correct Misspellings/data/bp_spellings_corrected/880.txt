( Aşağıda okuyacağınız yazı sürprizbozanlar içerir . ) Sanat , insan ruhu'nun aynası mıdır ?
Yoksa ruh diye bir şeyin olup olmadığını mı gösterir ?
Beni Asla Bırakma çok sert bir film .
Japon asıllı İngiliz yazar Kazuo Ishiguro'nun 2005 tarihli romanından uyarlanmış .
Manastırvari bir İngiliz okulunda eğitim gören yüzlerce çocuk , kendilerini bekleyen korkunç gelecekten habersiz .
İçlerinden üçü ; Kathy , Tommy ve Ruth'un hikayesine yakından bakıyoruz .
Kathy Tommy'ye aşık ; Ruth ise ikisini kıskanıyor .
Üçlünün arasını açan bu aşk üçgeni oluyor .
Ruhları var çünkü aşkla ilgililer .
Ama kıskançlık aşk'ı yeniyor .
Zamanları son derece az olan 3 genç insan , yine de birbirlerinden kopamıyor .
Ortak kaderleri , onları birarada tutuyor .
Kathy ( şiir gibi masumiyetiyle Carey Mulligan ) aşkı için kendisini tercih etmiyor , kurban ediyor .
Ruth ( şeytani bir Keira Knightley ) ' un aşkını çalmasına karşı koyamıyor .
Tommy ( Social Network'teki gibi derin bir Andrew Garfield ) şaşkın , her aşık gibi biraz budala .
Ruth'un erotizmine kendini kaptırıyor .
Kathy'i üzme pahasına .
Tüm bu duygusal izleğine rağmen film aslında bir bilimkurgu .
Hiç bir sahne , bilimkurgu atmosferinde olmasa da , seyirciyi son ana kadar korumaya çalışsa da , son derece sert bir hikaye anlatıyor .
Kathy , Tommy ve Ruth , diğer yüzlerce öğrenci gibi birer " kopya " aslında .
Toplumun " alt tabakası " ndan alınan DNA'larla üretilmişler .
Tüm varlık sebepleri , sağlıklı bir erişkin haline geldikten sonra organ bağışında bulunmak .
Bu durum filmin sonuna kadar sır olarak kalsa , daha etkileyici olacak sanki .
Ama film bunu umursamıyor .
Bağış demişken herhangi bir gönüllülük sözkonusu değil .
Devlet politikası bu .
Kanuna göre , eşleştikleri müşteriler ihtiyaç duyduğunda organları birer birer sökülüp ellerinden alınıyor .
Ama kalpleri var onların .
Farketmez , o da bir organ .
Ama kalplerinin içinde sevgileri aşkları tutkuları var .
Olsun , kalp sadece bir organ .
Birbirine sırılsıklam aşık olanlar için bir ayrıcalık yok mu peki ?
Seven kalpler hassas olur hani ?
Olabilir .
Olabilir mi ?
Bayan Emily ( donuk bakışlarıyla rolünün hakkını veren Charlotte Rampling ) , okulun müdüresi , genç aşıklara bir ayrıcalık tanıyabilir mi ?
Okuldaki resim dersi , aşıkların ruhlarının birer aynası olabilir mi ?
Sanat galerisine en iyi çizimleri gönderenler , iyi - dürüst birer aşık mıdırlar ?
Bayan Emily'ye soruyor Tommy : " Bizim ruhumuzun içini görmek için yaptırmadınız mı o resimleri ? " .
Emily inanılmaz bir yanıt veriyor : " Hayır , sadece ruhunuzun olup olmadığını görmek istedik " .
Film , seyirciyi , ne kadar korumaya çalışsa da bu sahnede sert bir kayaya toslatıyor .
Donör olduklarını bilmeyen ( en azından bir süre ) karakterleri bir ara " The Island " ' ı hatırlatıyor ama sadece o kadar .
Kuşkusuz daha derin sorular soran bir film karşımızda .
Bir dönem filmi atmosferinde açılıyor , kostümlerinden müziğine , geniş açılı planlarına , karakterlerinin makyajına , hatta geçtiği döneme kadar tüm biçimselliğiyle anti - bilimkurgu yapısında ilerliyor .
8 yıl önceki Robin Williams'lı gerilim öne Hour Photo'dan beri sesi soluğu çıkmayan yönetmen Mark Romanek , sağ gösterip sol vuruyor .
Muhammed Ali gibi ; kelebek gibi uçup arı gibi sokuyor .
Yanında , " 28 Gün Sonra " nine senaristi Alex Garland da var .
Romanı uyarlamaya çalışırken mekan bulma konusunda sıkıntı yaşayınca akıllarına " bilimkurgu atmosferinden vazgeçme " fikri gelmiş .
Donör meselesini sonuna kadar gizleyerek daha etkileyici bir finale gitmeyi ise tercih etmemişler .
İzlekleri aşk - ruh ilişkisi çünkü .
Kathy ; aşkı için kendisini tercih etmeyen Carey Mulligan'ın cennet tanesi gamzeleriyle süslü meleksi yüzü en büyük kılavuzumuz .
Onun çizdiği karakter sayesinde hepsi , " başka tanrının çocukları " gibi .
Kaderlerine boyun eğiyorlar .
Zaman zaman isyan etseler de .
Kathy , yıllarca kavuşamadığı aşkını sakladığı kalbini niye başkasına vermesin ki ?
Ya Tommy ?
Nasıl da naif .
Sonsuz aşkın kendisini kurtaracağını sanıyor .
Ruth , şeytani planından geri adım atsa da artık çok geç .
Üçünün de zamanı kısıtlı çünkü .
Aşk , ertelenemeyecek kadar değerli , kapıyı çaldığında o kapıyı açmak gerekiyor .
Toplumların günün birinde , kansere çare için " organ yetiştiren kobaylar " fikrine evrileceğini düşünen , distopik bir hikaye bu .
Bayan Emily'nin yardımcısının " zavallı yaratıklar " dediği üç " insan " üzerinden çok daha önemli şeyler söylüyor .
En önemlisi de o " yaratıklar " ın da ruhları olduğunu gösteriyor .
" Beni Asla Bırakma " kendi distopyasını da çağrıştırıyor .
Bu tepetaklak dünyada aşk'ın bir gün sadece filmlerde yaşatılacağını varsayıyor sanki .
Doğru olabilir .
Gerçek hayatta aşkı mahveden , geniş ağızlı sahte gülümsemeler var çünkü .
