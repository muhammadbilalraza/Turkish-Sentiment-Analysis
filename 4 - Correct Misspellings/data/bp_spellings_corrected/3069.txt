Bu bir film eleştirisi mi olacak yoksa Kore sinemasına güzelleme mi , emin değilim .
Başlayalım , bakalım nereye gidecek ama girişten anlamışsınızdır ; tavsiyeyi en başta veriyorum .
Acı Tatlı Hayat  ( Dalkomhan Insaeng - 2005 ) ile favori Asyalı yönetmenlerimden biri haline gelen ve sonrasında da A talep of Two Sisters ,  I Saw the Devil gibi tür meraklılarının delisi olduğu filmler çeken Jee - woon Kim , son filmi Karanlık Görev’de bir dönem macerası çekiyor .
Film bizi 1920’lere , Japon işgali altındaki Kore’ye götürüyor .
Şiddet uygulamaktan çekinmeyen bağımsızlık peşindeki Koreli direnişçileri bertaraf etmek isteyen Japon ajanlarının uyguladığı sürek avı ve bu sırada yaşananlar filmin çatısını oluşturuyor .
Oyunculuk , aksiyon , hikaye …
Hepsi tamam !
Bir dönem filminin hele de çok mekanlı bir casusluk macerası ise en çok ihtiyacı olan şey nedir ?
Elbette amaca hizmet eden bir görüntü ve sanat yönetimi ve titiz bir renk düzenleme ( Color correction ) çalışması …
Koreli sinemacılarımız bu konuda epeydir çok iyi .
Sinema orada gerçek bir endüstriye dönüştü ve teknik anlamda Hollywood standartlarına yetişen ve hatta bunun gibi filmlerde onu dahi aşan bir başarım söz konusu .
Buna bir de sürükleyici bir hikaye ve usta bir sinemacının oyuncu yönetimi ( Hashimoto’nun tokatlama sahnesi ) ve rejisini ekleyin !
Ortaya nefis bir film çıkacağından hiç endişeniz olmaz ve de öyle olmuş .
Karanlık Görev son yılların en iyi casus macerası ve gerçek bir sinema şöleni !
Şimdi gelelim filmin görece zayıf taraflarına …
Bu bir sinefil için sorun olmayacaktır ama salon gösterimine katılan genel izleyiciyi gözeterek yazmalıyım ; Jee - woon Kim , hikayeyi filme çekerken tempo derdine düşmemiş .
Filmin başına bir sokak aksiyonu sekansını yem olarak koyup sonrasında tempoyu düşürüyor ve karakterleri olay örgüsünün içine sokarken sakin bir kurgu deniyor .
Burada biraz sıkılabilirsiniz ama gelişme bölümüne kadar sabrederseniz ödül büyük , bundan sonrası bir Tsunami dalgası gibi büyüyerek çarpıyor seyirciye …
Film boyunca , seyirciye adeta “hikayeyi dikkatle izlediğiniz için teşekkürler , lütfen bu sekansın keyfini çıkarın” diye çekilmiş ödül sahneleri var .
Bunlardan en hoşuma giden ise tren sekansı ve bu kısmın adrenalin bombası finali oldu .
Eğer casus romanlarını seviyorsanız özlediğiniz o eski usul maceraların tadını bu filmde bulacaksınız .
Asyalı karakterlerle dolu bir casusluk macerası başta yadırgama getirebilir , olay örgüsünü kafanızda şekillendirmekte zorlanabilirsiniz ancak bu Çin filmlerindeki kadar zorlayıcı değil ve film bir yerden sonra sizi saracak , bırakmayacak .
Koreli sinemacılar batılıların –artık - yapamadığı bir şeyi de çok iyi beceriyor ; bu filmlerde hala insani duygular var ve bazen bizim de hoşumuza gidecek türden doz aşımları yaşanıyor .
Aşk , arkadaşlık , dostluk , ihanet , görev bilinci , fedakarlık gibi şeyler daha yoğun işleniyor .
Abartıya kaçılmadığı sürece bunun hikayenin dramatik yapısını güçlendirdiğini düşünüyorum .
Asya’dan çıkıp gelen filmler bize daha yakın bir biçime sahip .
Geçtiğimiz yıl Güney Kore’nin Oscar aday adayı olan Karanlık Görev bir sinefil hazinesi olarak ilgi görmeyi bekliyor ve hak ediyor .
Filmi izlerken “Türk sineması çok gelişti“ cümlelerinin ne kadar ezbere kurulduğunu da iliklerinizde hissediyorsunuz .
Dünya sineması başka bir standart seviyesine çoktan ulaşırken , biz basit hikayeler kurmayı ve anlatmayı bile beceremiyor , tarif üzerine tarif deniyoruz .
Siz yine de buna çok kapılmayın ve Karanlık Görev’in tadını çıkarın .
İyi seyirler …
murattolga@gmail.com – Twitter : murattolga
