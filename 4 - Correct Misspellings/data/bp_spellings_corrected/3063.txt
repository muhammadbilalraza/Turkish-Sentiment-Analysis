Geçtiğimiz hafta sinemalarımıza düşen Downrange’in ( Dehşet Yolu ) ardından bu hafta da yine bir yol korkusu çıktı karşımıza .
Redneck movie olarak sınıflandırabileceğimiz alt türe ait olan Korkuluk ( Scarecrows ) , beni sandığımdan daha çok oyaladı .
Düşük bütçesi ve cast sorunlarına rağmen oldukça eğlenceli bir izleme deneyimi oldu , hem de bu kadar yağmalanmış bir türün eseriyken !
 
Kendimi bildim bileli , ABD kırsalında yolculuk ederken oradaki yerliler ( Kızılderililer değil , çiftçi aileleleri ) tarafından terörize edilen gençlerin hikayesini izliyorum .
Bu türün en basit özeti şu ; seyahate çıkan avanak Yankee’ler ( kuzeyli şehirliler ) yolculukları esnasında  kafayı yemiş Redneck’ler ( güneyli çiftçiler ) tarafından katlediliyorlar .
Amerikan muhafazakarlığının sinemadaki iz düşümü , bir tür yalnız başına seyahat etmeyin , ailenizle tatile çıkan uyarısı .
Hoş , ailelerin de başına az şey gelmedi bu filmlerde !
Üzerinde biraz daha düşünürsek ; iç savaş zamanlarından gelen bir nefretin popüler sinemaya yansıdığı gibi iddialı bir sonuca bile ulaşabiliriz .
 
Türe ait saptamaları bir kenara bırakıp yeniden filme dönecek olursam ; oyunculukta kariyer yapmayı bırakıp yönetmenliği seçen Stu ( art ) Stone’un çektiği Korkuluk , boyundan büyük işlere kalkışmadan klişeleri doğru uygulayıp fırsat bulduğunda da bu türle inceden dalgasını geçen bir film .
Korkuluk’ta karşılaştığımız dört ana karakter , tıpkı FRP oyunlarındaki gibi dengeli bir takım oluşturmak adına tasarlanmış .
Karakterlerimiz gençlik korkularında sürekli karşılaştığımız tiplerden .
Her yerinden hormon fışkıran dangalak bir genç adam , o ve oradaki herkesi cinselliğiyle yönetmeye çalışan bir genç kadın , bir arkadaşa bakıp çıkacakmış gibi filme dalmış olan ilgisi dağınık bir genç adam daha ve gençlik korkularının olmazsa olmazı ; finalde yarışacak bir kutsal bakire !
 
Bu gençleri bir arabaya doldurup Amerikan kırsalına seyahat ettirdiğinizde filmi başlatmış oluyorsunuz .
Ben henüz bu Amerikan köylülerinden gelene ayran koşturan , gözleme tıkıştıran birini görmedim .
Keselim , biçelim , manyak gibi yaşayalım derdindeler .
Burada da tamamı erkeklerden oluşan öyle bir aile var .
Çiftçilik yapıyorlar ve başları kargalarla dertte .
Onlar da talancılara karşı daha iyi bir önlem olacağını düşünerek gelen geçenleri yakalayıp canlı korkuluk yapma derdine düşmüşler .
Hay , aklınızla bin yaşayın !
 
Korkuluk korku sinemasında pek çok filmde karşımıza çıkan bir figür , etkileyici olduğunu da kabul ediyorum .
Sırf içinde korkuluk olan filmlerden bile liste yapılabilir .
Popüler Amerikan korku sineması sayesinde korkuluklardan sadece kargalar korkmuyor , bizim de ödümüz patlıyor !
Bugün sinemalarımızda gösterime giren Korkuluk ise iki kısımdan oluşuyor .
Girişte ekibin üyelerini tanıyor , etkileşimlerine şahit oluyoruz .
Burada eğlenceli sekanslar var , neredeyse gençlik korkuları külliyatıyla dalga geçen yer yer parodiye dönüşen bir çaba .
Açıkçası böyle bir giriş , bu türde yüzlerce film izlediğim için olanca ilgimi perdede gösterilene vermemi sağladı .
Gelişme bölümünde alınan keskin virajla bir korku filmi gibi akmaya başlayan Korkuluk bir süreliğine işkence pornosuna dönüşüyor ve sonuç bölümünde bir hayatta kalma mücadelesi izleterek sona eriyor .
Filmi izlediğinizde siz de , Delivarence , The Texas Chainsaw Massacre , The Hills Have Eyes gibi bir sürü kural koyucu filmden esinler göreceksiniz .
 
Herkesin seyahate çıktığı Temmuz ortasında vizyona giren Korkuluk’un dehşeti bu yüzden artar mı ?
Bizde zor çünkü bizim köylerde hala köy kahvesinde soluklanıp çay içtikten sonra yola devam etmek mümkün ama iddiasız olmasına rağmen eğlenceli bir gençlik korkusu izlemek isterseniz Korkuluk tam size göre !
Bu bütçede bir filmde böyle nefis bir sountrackle karşılaşacağıma da ihtimal vermezdim , o da hoşluk oldu .
Bu arada , Marvel filmlerinden alışık olduğumuz sürpriz yumurtalardan bu filmde de var .
Film bitince salondan çıkmayıp yazılar akıp bitene kadar bekleyin .
İyi seyirler .
 
murattolga@otekisinema.com
