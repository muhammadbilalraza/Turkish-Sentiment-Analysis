Son yıllarda beyazperdede gördüğümüz en dinamik aksiyon güzellemelerinden biri haline gelen Kingsman cephesinde macera devam ediyor .
Peki ya “öykü evrenine giriş” yükünü sırtından atmış olan Kingsman : Altın Çember , beklenildiği gibi manevra kabiliyeti artmış zımba gibi bir devam filmi mi yoksa ağabeyi olan Kingsman : Gizli Servis’in mirasından nemalanan bir yorgun savaşçı mı ?
  2004 yılında görücüye çıkan Layer Cake / Bir Dilim Suç filmiyle , oldukça sert bir ivme eşliğinde sinemasal arenaya dalış yapan Matthew Vaughn , ilk etapta yapımcı olarak desteğini esirgemediği Guy Ritchie’nin kaliteli varyasyonlarından biri olarak değerlendirilse de ; Neil Gaiman uyarlaması olan Stardust / Yıldız Tozu ile birlikte dümeni keskin bir biçimde uyarlama senaryolara kaydırmıştı .
Mark Millar ve John Romita Jr .  İkilisinin yaratıcı bünyelerinin , insanoğluna hediyesi olan Kick Ass’in beyazperde uyarlamasıyla birlikte ; adaptasyon konusunda ne kadar provokatif davranabileceğini de cümle aleme kanıtlayan Vaughn ; X - Men serisi için sinema yolculuğunda yepyeni bir sayfayı temsil eden X - Men : First Class sayesinde de “çizgi roman uyarlamalarının aranan ismi” olmakla kalmadı , aynı zamanda bu alanda devler ligini temsil eden Bryan Singer ve Zack Snyder gibi isimlerin locasına da kurulmayı ihmal etmedi .
  Kingsman serisinin beyazperdedeki ilk halkası Kingsman : Gizli Servis sayesinde , Vaughn’un markası hem tescillendi hem de cilalandı .
Artık Millar’in mimarı olduğu sayfaları perdeye taşıma konusunda ekspert haline gelen Vaughn ; bu hınzır çizgi serinin önüne geçecek türden bir uyarlamayla , kalıpları iyiden iyiye kurumaya yüz tutan aksiyon trendlerini kurcalamakla kalmayıp , popüler sinema kulvarına nefesi taze , dinamik bir seri armağan etti .
  Millar , nasıl ki Kick Ass serisinde , Örümcek Adam ve muadili “sokaktaki süper kahraman” klişesine oldukça yüklü bir dayak attıysa ; Dave Gibbons ve yer yer Matthew Vaughn ile birlikte inşa ettikleri Kinsgman serisi de , toz konmaz ajan 007 mitinin klişelerini didiklerken , fantezi boyutuna yüksek uçuş yapmaktan da geri durmuyordu .
Eldeki malzeme , daha çizgi roman sayfalarına işlenirken bile , sinemasal yolcuğunun abecesi ince ince planlanıyordu adeta !
  Serinin muhtemelen beklenen enerjiye sahip olan devam halkası ise , absürtlük konusunda açıyı biraz daha genişleterek , mantık sınırları ile herhangi bir şekilde tanışıklığı olmayan saçmalıkları , büyük bir rahatlıkla beyazperdeye fışkırtıyor .
Tipik bir “ailenin ölümü” klişesi üzerinden ilerleyen öykü , daha ikinci halkadan garip bir al - star yoğunluğu ile izleyiciye servis ediliyor .
Üyeleri yitip giden ve Merlin ile Gallahan , nam - ı diğer Eggsy ile biçare ortada kalan teşkilat , çözümü İngiliz tandanslı takımın has Amerikan versiyonu sayabileceğimiz Statesmen ile ittifak yapmakta buluyor .
  Teknik ve koreografik anlamda her türlü abartıyı öyküye başarılı bir biçimde tepiştirmeyi başaran kafa ekip , ne yazık ki öyküyü üç boyutlu hale getirme konusunda yer yer bocalıyor .
Buradaki en büyük eksik ise , kötü karakter ve onun motivasyonu konusunda hissediliyor .
Serinin ilk halkasında Samuel Jackson’ın büyük bir keyifle perdeye taşıdığı orijinal kötülük meleği Valentine’ın yarattığı gerilimin ardından ; Julianne Moore’un uyuşturucuyu legal hale getirmek adına mücadele eden Poppy güzellemesinin öyküdeki varlığı , yer yer muğlaklaşırken ; ortaokul müsameresinden hallice “bir araya geliş” öyküsü de , tüm bu absürtlüğün arasında bile gereğinden fazla absürt duruyor .
  Nihayetinde , hem geniş çaplı bir pandemi öyküsüne , hem “akıl hocasının bulunma” klişesine hem de suçla savaş mevzusundaki zoraki ittifaka yer verirken , öykünün hedefi de sıklıkla rotadan sapmak zorunda kalıyor .
Fakat bizdeki bu “çok katmanlılık” arayışı , Kinsgman : Altın Çember’in hedefi tutturan bir uyarlama olduğu gerçeğini pek de fazla değiştirmiyor elbette .
Nihayetinde Millar’ın çizgi roman sayfalarına kazıdığı karakterlerin , yer yer karikatürize kalmak ile ilgili hiçbir sıkıntıları yok .
Bilakis , bütün bu aksiyon curcunasının ilkokul müsameresine dönüşmesi , Millar’ın öykülerinin dinamosu haline geliyor bir noktada !
Vaughn da zaten elinin altında hazır bir biçimde formüle dökülmüş bu kimyayı , bir kere daha noktasına virgülüne dokunmadan beyazperdeye taşımayı başarıyor .
  Ekip de çoğunlukla üzerlerine dikilen kumaşı kaldırmayı başarıyor .
Taron Egerton’un Eggsy’si hızla büyümeyi , sorumluluk almayı başararak bir başka “devam halkası klişesini” başarıyla omuzluyor ve Gallagher postunu da rahatlıkla üzerinde taşıyor .
Colin Firth ve Mark Strong’un bir kere daha inanarak dikildikleri perdede , şimdilik misafir koltuğunu işgal eden Jeff Bridges , Channing Tatum ve Halle Berry de , varlıklarıyla rüya kadronun seyir değerini arttırıyorlar .
Öykünün sürpriz ismi ise …
Hayır hayır …
Tabii ki sadece varlığıyla hikayeyi şenlendiren Elton John değil ! Whiskey rolünde perdedeki isimlerden rol çalmayı ihmal etmeyen Pedro Pascal …
Vaughn , Pascal’dan sadece tekinsiz , acı - tatlı bir karakter çıkarmakla yetinmeyip , aktörün fiziki becerilerinden de faydalanarak onu aksiyonun bir parçası haline getirmiş .
  Son tahlilde Matthew Vaughn , uyarlama konusunda uzmanı haline geldiği seriyi , yine bildiği matematikle perdeye fırlatmaktan çekinmemiş .
Fakat öyle görünüyor ki , ilk filmle aynı dinamiğe sahip bir öykü yaratmak adına , seriye ilişkin elindeki tüm kartları da hızlı bir biçimde oynamış .
Şu aralar bir başka devam halkasının geleceği neredeyse garantilenmişken , serinin de deri değiştirmesinin vaktinin gelip çattığı rahatlıkla söylenebilir .
Nitekim Kingsman : Altın Çember , bu haliyle fazlasıyla leziz ve eğlenceli olsa da bir sonraki adımda acilen tazelenmesi gerekeceği de başka bir gerçek !
O vakte kadar , aksiyondan başınız dönsün istiyorsanız , büyük ihtimalle doğru adrestesiniz !
