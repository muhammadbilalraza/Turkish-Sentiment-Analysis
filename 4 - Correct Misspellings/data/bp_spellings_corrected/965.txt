Dün gece , galanın oldukça zor şartlarında izleme fırsatı bulduğumuz Recep İvedik 2'nin gösteriminden hemen önce , filmin prodüktörlerinden Mehmet Soyarslan bir yorum yaptı .
Recep İvedik serisinin başarısını , mizah anlayışını halktan almasına bağladı .
" Başkaları gibi uzaydan , gelecekten , geçmişten değil . "
Dün gece Cem Yılmaz ve filmlerine doğrudan gönderme yapan tek kişi oldu sanırım ekip içinde , ama bu yorumu yine de Şahan Gökbakar'ın keyifli kahkahalarıyla karşılandı .
Böyle bir rekabete gerek var mı gerçekten ?
Bütün bunların magazin malzemesi sağladığı muhakkak .
Ama A. R. O. G. ile Recep İvedik 2 bir yandan da çok farklı kulvarlarda filmler .
A. R. O. G. ' un yüksek gişe rakamlarına rağmen beklenen izleyici rekorunu kıramaması , mizah anlayışının yer yer fazla sofistike olmasına ve bu yüzden herkese hitap edememesine bağlanmadı mı ?
Bu hor görülmesi gereken bir zaaf mıdır ?
Recep İvedik , çok daha kolay ve halkımızla ilkel bir düzeyde iletişim kurabilen bir seri .
Çok daha ucuza kotarılan ve dolayısıyla çok daha fazla kâr getiren filmler bunlar .
Ticari açıdan dahiyane yani .
Ama filmlerin sinemasal mukayesesi için ne kadar doğru bir kıstas bu ?
A. R. O. G. ' la sinemasal açıdan daha nitelikli bir film olduğu için mi dalga geçiyor bu filmin yaratıcıları ?
Açık söyleyeyim , birçok sinema yazarından farklı olarak , ilk Recep İvedik filmine gayet pozitif bir yaklaşımım vardı .
Üzerine yazma fırsatım olmamıştı ama birçok benzerine kıyasla gayet düşünülmüş ve tutarlı bir hikaye anlatıyordu .
En önemlisi , komikti .
Eğer yerli bir mizaha kapılarımız kapalı değilse ve bu ülkenin mizah dergilerini takip ediyorsak , Recep İvedik'in nerelerden beslendiğini görebiliriz .
Sanatsal bir değeri , sinemasal bir önemi olmayabilir ama eğlendiren bir film olduğunu kabul etmemiz gerekir .
Elbette herkes aynı şeylere gülmeyebilir ve biri çıkıp " Ben gülmedim işte , var mı daha ötesi ? " diyebilir .
Ama en azından yüz binlerce , belki milyonlarca insanın bu filmi komik bulduğunu görmezden gelmemek gerekir .
İşin bir de diğer tarafı var .
Bazılarının iddia ettiği gibi , milyonlar her zaman haklı mıdır peki ?
Topluluk psikolojisi veya şartlanmalar ne kadar etkilidir insanların bir filme bu kadar gülmesinde ?
Belli ki çok .
Özellikle Türk seyircisinin kimi drama filmlerine bile , sırf zihninde komedyen olarak kodladığı bazı oyunculardan dolayı , olur olmaz yerlerde güldüğünü bilmiyor muyuz ?
Ama kimseye , aslında komik olmayan şeylere gülüyorsunuz demeye hakkımız yok maalesef .
Recep İvedik 2'den basit bir örnek vermek gerekirse .
Recep , ninesinin baskıları sonucu iş sahibi olmaya çalışıyor ve bir pizzacıya giriyor .
İşletmenin ismi " Kopernik Pizza " .
Ben dünkü galada " Aaa , Kopernik Pizza ! Ha - ha - ha ! " diye kendinden geçen insanlar gördüm .
Halbuki bunun komik hiçbir tarafı yoktu .
Hiç .
Ama şimdi ben bu insanlara , " Ortada komik bir şey yok , sadece siz her şeye gülmeye fazla şartlamışsınız kendinizi " desem , alacağım yanıt " Hadi oradan , seni ukala ! " olmayacak mıdır ?
Çözülmesi mümkün gözükmeyen bir durum bu .
Birbirimize saygı göstermekten başka da çaremiz yok .
Saygı demişken , geçtiğimiz yıl şahsımı en çok kızdıran , Şahan Gökbakar'ın mantıksız bir takım eleştiri ve suçlamalarla , Türkiye'de sinemayı bir sanat dalı olarak ciddiye alıp bu yönde filmler yapanları adeta aşağılaması olmuştu .
Takiben , sevgilisi Doğa Rutkay da televizyondaki programının çeşitli bölümlerini , benzeri sataşmalara alet etmişti .
Herkes yerini , yaptığı işin çerçevesini iyi bilmeli ve kimseye çamur atmamalı .
Neyse , lafı daha fazla uzatmadan Recep İvedik 2'den bahsetmeye devam edelim .
Bu film , küfre ve belden aşağısına ilkinden daha fazla yer veriyor ; yine ilkinden çok daha fazla skeçler üzerinden ilerliyor ; ve bu kez filmi taşıyacak bir öyküsü olmadığı için , mizahın dozu düştüğü her an seyircisini sıkmaya başlıyor .
Dün gece gala seyircisinin bile dakikalarca hiç gülmediği ve yerinde kıpırdanmaya başladığı kısımlar oldu .
Recep İvedik , tanımlaması kolay bir karakter değil .
Biraz maganda , biraz yurdum insanı ama bütün bunlara hiç uymayan şeyler de yapıp söylüyor zaman zaman .
Ama güldürdüğü zaman da güldürüyor .
Özellikle ninesiyle karşılıklı sahneleri ve kimi iş deneyimleri çok eğlenceli .
Ancak finale yaklaştıkça , artık ite kaka ilerleyip sarkmaya da başlıyor .
" Milyonlar bize çok gülüyor , sen ne konuşuyorsun " demeden , filmin yaratıcılarının da bu zaafları doğru tespit edebilmesi gerekir .
Bir öykü , dramatik bir hareket olmadığı sürece seyirci sıkılır .
Arada patlattığınız esprilerle bunu ne kadar gözden saklamaya çalışsanız da .
Recep İvedik 2 , komedi olarak son dönemdeki birçok benzerinden daha başarılı ama yine de kendi ilk filminin gerisinde .
Ancak çoktan bir fenomene dönüşmüş olan bu serinin yine olağanüstü büyük gişe başarısı elde etmesi kaçınılmaz .
Belki ilkini bile aşan bir rakama ulaşacaklardır .
Ve yine insanları , bu filme gösterdikleri tepki üzerinden , entelektüel / anti - entelektüel diye ayırmaya çalışanlar olacaktır .
Halbuki sadece filmi beğenmeyenlerin diğerlerine saygı göstermesini beklemek doğru değildir .
Filmi sevenler ve hatta yaratanlar da , beğenmeyenlere saygı göstermesini öğrenmelidir .
