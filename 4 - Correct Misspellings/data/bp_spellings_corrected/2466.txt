Köpekbalığı ve sinema kelimelerini yan yana gördüğünüz anda aklınıza ne geliyor ?
Muhtemelen 1975'de ABD'de gösterime girdiği vakit binlerce insanı sahilden uzak tutan ünlü Jaws !
Jaws'ı bu kadar korkutucu hatırlıyor olmamızın nedenlerinden biri de aradan geçen 37 yıl içinde yanına yaklaşacak başka bir " köpekbalığı filmi " daha olmaması .
O hala denizlerin en korkunç büyükbeyaz'ı .
Jaws gösterildiği tarihte ülkemizde de çok sevildi ve Peter Benchley'in filme kaynaklık eden romanı " Denizin Dişleri " adıyla defalarca basıldı .
Şimdi aradan geçen onca yıldan sonra yeni bir " Denizin Dişleri ( The Reef ) " ( film isimlendirmelerindeki kabızlığa bininci kez dikkat çekerim ) filmi izlemek için sinemanın yolunu tutuyoruz ancak iflah olmaz köpekbalığı filmi meraklıları dışında kimsenin ilgisini çekmeyecek türden , vizyon tarihi iyice gecikmiş ( yapım yılı 2010 ) bir seyirlik bu .
İzleyeceğimiz hikayenin tüm kahramanlarıyla ilk beş dakikada karşılaşıyoruz .
Kate , kardeşi Matt , kız arkadaşı Suzie , Kate'in eski sevgilisi Luke ve Luke'un tayfası Warren .
Filmin assolisti olan köpekbalığını görmek içinse bir 40 dakika daha beklemeniz gerekecek .
Bu zaman zarfında ekibimiz Luke'un bir tekne teslimatı işi için birlikte yola çıkıyorlar .
Avustralya'dan Endonezya'ya bir haftalık rotada hem tatil hem de iş yapacaklar .
Güzel plan , ah bir de o zalim mercan kayalıkları olmasa !
Bir yelkenciyle The Reef'i izlemek , itfaiyeciyle Towering Inferno izlemek gibi bir şey !
O yüzden yazdıklarımı " amma da bahane bulmuşsunuz " demeden okumanızı rica ederim .
Lisanslı bir yelken yarışçısı olduğumdan ve birkaç kez de Luke'un yaptığı şeyin aynısını yaptığımdan , yani bir tekneyi alıp uzak bir rotada başka bir limana getirdiğimden konuya oldukça hakimim .
Filmin olası tüm mantık hataları gözüme batıyor ister istemez .
Film her ne kadar " gerçek olaylardan uyarlanmıştır " gibi bir bahaneyle başlasa da , ekibin bu şekilde yaptığı her yolculukta , batmaktan ve köpekbalıklarına yem olmaktan başka şansı yok zaten .
Tekneleri en fazla 12 metrelik bir tekne , yani okyanus yolculuğuna gelmez .
Ellerinde kıyı sığlıklarını gösteren harita ya da derinlik algılayan hiçbir seyrüsefer cihazı da yok !
Ne bekliyorlardı ki , ada sahillerinde şöyle bir gezip gelecekler miydi ?
Bu seferin kaptanı olan Luke'un yaptığı hataları iki sezon boyunca Ali Kaptan yapmadı !
Ayrıca öyle bir teknenin , fırtınasız bir denizde , salması tamamen parçalanmadan alabora olma ihtimali de düşük .
Filmde gördüğümüz teknenin mercan resifine çarptıktan ve alabora olduktan sonraki sahnelerde salmasının neredeyse tamamı görünüyordu .
O haliyle tekneyi ancak Poseidon'un nefesi batırabilir .
Neyse batma olayına bu kadar takılmaktan vazgeçip sonrasına odaklanalım .
Geçmişinde balıkçı teknelerinde çalışan Warren haricindekiler , fazla dayanmayacak bu tekne enkazında iyice açığa sürüklenmektense şanslarını kıyıya doğru yüzmekten yana kullanıyorlar ve bakın bu dahiyane fikrin sahibi kim ?
Bildiniz : Luke Kaptan .
Bu andan itibaren Warren'ı bir daha görmüyoruz ve akibetini de film bittiğinde çıkan yazılardan öğreniyoruz .
Bir süre yüzdükten sonra denizlerin yalnız katili büyükbeyaz ile ilk karşılaşmalarını yaşıyorlar ve bundan sonrası büyükbeyazın bir slasher manyağı figürüne dönüşüp filmin kahramanlarını ( kurbanları demek daha doğru aslında ) teker teker avlamasıyla devam ediyor .
Bazı kapışma sahnelerinin oldukça özenli çekildiğini söyleyebilirim .
Maket ya da CGI değil gerçek bir büyükbeyaz izliyoruz bu defa .
Ancak neredeyse hepsi de bu !
Hikayenin çatısı yanlış kurulmuş , film neredeyse yarı süresinde , balığı bırakın ' köpek ' bile demeden akıyor .
Hiç bir ilişkilendirme yapılmıyor ve bu yüzden de uzun metraj bir filmi kotaracak kadar dram ya da gerilim yükü barındırmıyor .
Tekrar yazıyorum ; gösterim tarihi çok gecikmiş bir film , Denizin Dişleri .
Öyle olmasa bile ev sinemasında izlemek ve unutmak için daha ideal bir seyirlik .
Konuya özel bir ilginiz yoksa , görmeseniz de olur .
Belgesel kanallarının " köpekbalığı haftası " yayınlarında bile çok daha fazlası var .
Twitter . com / murattolga
