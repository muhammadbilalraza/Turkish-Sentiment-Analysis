Ana akım sinema , son birkaç yıldır , “uzaylı istilası” geleneğini unutmuş gibi görünüyor .
Muhtemelen bunun en önemli sebeplerinden biri , Marvel ve DC alemlerinin “devler ligi” kıvamına geldiği şu günlerde , “istila” temasına sıklıkla maruz kalmamız olabilir .
Yani çok da farkında olmadan bu alt türün aperatifleriyle bünyelerimizi o kadar şişirdik ki ; daha yeni daha taze istila filmi arama gereği de pekala duymuyoruz .
Her ne kadar , sinefillerin bünyesinde , aynı hazım kabiliyetine sahip olmasa da ; Jonathan Glazer’in “Under the Skin” güzellemesi , Abrams’ın bol yağlı viral salatasının zeytin yağı takviyesi kıvamındaki “10 Cloverfield Lane” halkası , Doug Liman’ın , bol aksiyonlu “Edge of Tomorrow”u ve Ryan J. Condal ile Calton Cuse ikilisinin ortak yaratımı olan “Colony” dizisi dışında ; uzaylı istilası konseptine dair gerçekten de masadan doymuş kalkabileceğimiz örnekler izleyemedik !
 Özellikle Maymunlar Cehennemi : Başlangıç filmi ile birlikte adını devler ligine yazdırmayı başaran , Rupert Wyatt’ın , Erica Beeney ile birlikte senaryosuna imza attığı ve bizzat kamera arkasına geçtiği İstila Altında , büyük oranda bu eksikliği doldurmayı hedefleyen ; bir tarafıyla şatafatlı , öbür yanıyla da ekonomik olma çabası arasında ilginç bir denge tutturan bir istila filmi örneği .
Bu sefer istilanın asıl adresi Chicago !
Şehir yaklaşık 10 yıldır uzaylıların istilası altında .
Öyle ki bu sürecin sonunda işgal , neredeyse alt sınıfın yaşam standartlarına eklenmiş bir normalliğe kavuşmuş .
Elbette çok hızlı gelişen bu işgal sürecinin sonunda da , eyalet sakinleri ikiye bölünmüş .
Uzaylılar ile iş birliğine gidenler ve işgale karşı ayaklananlar …
Bu noktaya kadar , öykü herhangi bir istila filminin satirik tonlarına sahipmiş gibi görünebilir .
Aslında pek çok şey yine büyük oranda göründüğü gibi .
Hatta Wyatt’ın konsept çizgisinin Neill Blomkamp ile ne kadar benzeştiğini söylemenin ; herhangi bir tespit değeri bile yok !
Tüm bu saydıklarımla birlikte , Wyatt ve Beeney ikilisinin senaryosu , kemiksiz bir epik serüven sunma iddiası da taşımıyor .
Tamam , İstila altındaki Chicago’nun , altın tepsiye kurşunlar sererek Orta Doğu’ya barış iteleyen Batı cenahının tacizine uğrayan ülkelerden farkı yok .
Bu çeyrek alegori , türün meraklılarını ufak ufak baymış olabilir fakat İstila Altında’nın bir eğlence sineması örneği olarak , söylem dengesini tutturabildiğini iddia etmek hiç de yanlış değil !
Nihayetinde manzara da , o manzaranın özneleri de pek çoğunuza tanıdık gelecektir .
Anarşi ve terör ile burun buruna kalan bir dünya , uzaylılar tarafından getirilen sert dirlik ve düzen …
İstilanın , doğrudan doğruya “hamilik” adı altında yumuşatıldığı bir ur - faşizan distopya ve etki ile tepkinin kaçınılmaz meyvesi : devrim hareketi .
Bu sebeple , ur - faşizme hizmet etmeyen hemen hemen herkes , doğrudan doğruya Anka Kuşu adı verilen devrim hareketinin bir mensubu haline geliyor .
Bütün bu çatışmanın özeti ise kahramanımız Gabriel .
Kendisi , dirliğin tasması ile devrimin kıvılcımı arasında kararsızlığını bir süre devam ettiriyor .
Her ne kadar bütün bu çatışma nihayete ermeden , hangi tarafı seçeceği açık bir biçimde belli olsa da ; onun bu iki kutup arasındaki tehlikeli yolculuğu ; sistem – isyan mekanizmasının hangi edimlere göre hareket ettiğini daha net bir biçimde anlamamızı sağlıyor .
Nihayetinde isyanı , toplumsal gözetimi ya da bu gözetim ile beraber gelen nizamiyeti kimlerin , hangi amaçlarla talep ettiğini öğrenmemizle birlikte aslında tarafların kaygılarını da ikna edici bulmaya başlıyoruz .
Filmin en cazip tarafı hiç kuşkusuz konsepti .
Yukarıda da belirttiğim gibi , Blomkamp estetiğine komşu bir hibrit distopya işçiliği bulunuyor karşımızda .
Hatta listeye , Cuaron’un “Children of Men” incisini , William ve Caryle Eubank ikilisinin “The Signal” filmlerini de rahatlıkla etkilenim listesine dahil edebiliriz .
Özellikle araç ve yapı tasarımlarında bu tesiri daha fazla hissediyoruz .
Gel gelelim , konu diğer teknik detaylara geldiğinde İstila Altında’nın irtifası hızla düşüyor .
Tabi 25 milyon dolar gibisinden epey düşük bir bütçeyle kotarılmış olmasının , görsel katmanlarda hissedilen ucuzluğun doğrudan sebebi olduğunu biliyoruz .
Fakat Wyatt , pek çok defa , bu bütçe işe altından kalkılması zor mizansenlerin hayaline kapılmış ve kaçınılmaz olarak da , filme yerleştirmek istediği fikirlerin altında kalmış gibi görünüyor .
İstila Altında’nın puslu , kirli , desatüratif dünyası ve bu dünyayı paylaşanların kaygıları elbette emsaline sık rastladığımız stereotiplerle sunuluyor bizlere .
Bu bakımda 60 yıl önce görücüye çıkan atalarından , çok da keskin bir farkı yok !
Zaten “inovatif olma” gibisinden bir iddiası da yok .
Biraz daha özetleyip , preslemek gerekirse ; türün meraklısı olup da , türden radikal yenilikler beklemeyen ya da bu zamana kadar fantastik bir şekilde türün uzağında kalmış izleyiciler için sağlıklı bir tercih diyebiliriz .
