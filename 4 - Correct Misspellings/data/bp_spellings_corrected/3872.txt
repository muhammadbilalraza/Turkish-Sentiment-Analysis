Lise yılları , aslında her insanın hayatında çok önemli yeri olan bir dönemdir .
Yaş olarak hala çocuk olduğumuz , ama artık olgunlaşmaya da başladığımız , kendimizi ispat etmek istediğimiz , birilerine özendiğimiz , bir şeylere kafayı taktığımız , aşkı öğrendiğimiz , aşık olduğumuzu sandığımız , ailevi problemler yaşadığımız , " kimse beni anlamıyor " dönemleridir lise yılları .
Kişiliğin oturduğu yıllar olmasından dolayı , diğer arkadaşlarımızdan sıyrılmaya başladığımızı hissederiz .
Birlikte misket oynadığımız can arkadaşımız aslında karaktersizin tekidir .
Veya o artık bizim öyle olduğumuzu düşünüyordur .
Kimimiz ailesinin maddi durumunun farkına varır ve bununla hava atar veya ezilir .
En yakın arkadaşın artık bir züppe veya eziktir .
Gene kişiliğin oturduğu yıllar olması sebebiyle cinsiyetinin farkına varmışsındır .
Artık bir erkeksindir ve kavga etmelisindir .
Artık bir kadınsındır ve makyaj yapmalısındır .
Peki gerçekten bunları hissediyor musundur yoksa başkalarına mı özenmektesindir ?
Üstelik en iyi arkadaşlıklar lise yıllarından kalan arkadaşlıklardır .
En önemli çağlarını birlikte geçirdiğin can arkadaşlarını hayatının her döneminde yanında göreceğini düşünürsün , ama aldığın her kararda yanındalar mıdır , hep seninle kalacaklar mıdır bilinmez .
Arkadaşlıkları anlayışsızlık , dikkatsizlik , sorumsuzluk veya kader ayırabilir .
Psikolojik açıdan önemli bulduğum bir konu olan ergenlik ve lise yılları dönemi , bir kitabın , bir filmin konusu olmaya çok müsait .
2006'da vizyonda izlediğimiz Sınav filmi de kanımca ergenlik konularına değinen filmler arasında sıyrılıyordu .
Bu Cuma vizyona girecek olan Mezuniyet de , konuyu ele alışı ve konuya yaklaşımıyla basit bir gençlik filminden öte bir senaryoya sahip .
Filmin senaryosunu yazan , filmi yöneten ve filmde rol de alan , çok genç , yeni bir sinemacı var karşımızda : Doğa Can Anafarta .
1987 doğumlu yönetmen , okullu bir sinemacı .
Biri ödüllü dört kısa filmden sonra Mezuniyet'i çeken Anafarta'nın , bu genç yaşında ümit vadeden bir yönetmen olduğunu düşünüyorum .
Filmde beni rahatsız eden bir - iki eksiklik vardı , örneğin mezuniyet balosu sahnesi çok eksikti , filmin adını da aldığı en önemli sahnelerden biri olması gereken ve şaşalı bir biçimde gösterilmesi beklenen mezuniyet gecesi , sanki koskoca okulda sadece filmin oyuncuları varmış , filmde tek bir öğretmen varmış gibi çok sönük bir şekilde geçiştirilmiş .
Teknik açıdan sahne geçişlerinde de bazı sorunlar vardı .
Rahmetli Aykut Oray'ın rol aldığı son film olmasıyla aslında adından söz ettirecek bir film .
Bir tek bunla da değil , demin de değindiğim gibi ele aldığı konu ve konuya yaklaşım biçimiyle , boş bir film çekmemiş genç yönetmen .
Üstelik iddialı konuların üstüne de gitmiş , bekaret , eşcinsellik , ölüm gibi .
Bir sonuca ulaşmış , bir mesaj vermiş mi , tartışılır , çünkü mesaj kaygılı bir film gibi ilerlemiş , ama bitişinde sanki , işte böyle böyle oldu deyip konuyu kapatmış .
Gene de film beklenmedik tempo çıkışlarıyla aslında seyirciyi yer yer şaşırtmayı ve kendine çekmeyi başarmıştır diyebiliriz .
Filmde daha önce başka filmlerde görmediğimiz , oyunculukta yeni olduğunu düşündüğüm gençler vardı ve bir çoğu oldukça doğal ve başarılıydı .
Film çıkışında bazılarına rastladım ve tebrik ettim , çok heyecanlı ve çok mutlu görünüyorlardı , umarım kaliteli işlerde yer almaya devam ederler .
Yolun daha başında olan yönetmenimize de başarılar diliyor , bu tarz senaryolarla , daha başarılı çekimlerle , daha iyi sinema filmlerine imza atabileceğini düşündüğümü belirtmek istiyorum .
