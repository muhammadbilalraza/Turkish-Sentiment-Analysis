İlk uzun metrajlı filmi İz / Reç filmini 2011 yılında çeken M. Tayfur Aydın ikinci filmi Siyah Karga ile yine zorlu şartlarda geçen bir yol filmine imza atmış .
53. Antalya Film Festivali’nde karşımıza çıkan ve festivalden en iyi görüntü yönetimi ödülüyle ayrılan film birkaç toplumsal bileşeni birarada toplamaya çalışıyor .
Fransa’da başlayan , Türkiye’de devam eden ve İran’da sonlanan hikaye gurbet , hasret temalarına parmak basarken asıl yurdunda , kendi topraklarında bile yurtsuz hissetme temasının altını acı bir anmayla çiziyor .
28 Aralık 2011’de yaşanan Roboski katliamına ilişkin detaylar katırcılar ve onların yaşadıkları zorluklar üzerinden hikayeye dahi oluyor .
Filmin birincil duygusu sınıra ulaşma ama bu kez katırların sırtında yük taşıyanların hikayesi değil , İran’a hasta babasına ulaşmaya çalışan Sara’nın çabası anlatılıyor .
Filmden anlıyoruz ki İran yönetimi oyuncu olan Sara’ya karşı hiç hoşgörülü değil , hatta ülkeye girişi yasaklı .
O da yasadışı yollardan Hakkari üzerinden ülkeye giriş yapmaya çalışıyor .
Film aslında Sara’ya uygulanan baskıyla katırcılara uygulanan yasak arasında pek bir fark olmadığını vurgulamaya çalışıyor ve tam bu noktanın ortasından bakmaya çalışıyor .
Yani görüldüğü yerde …
Filmin genel anlamda gerçekçi bir atmosfer yakaladığını sadece Sara karakterinin biraz daha gerçek dışı ya da ortama düşen yabancı madde kıvamına sokulmak istendiği için sakil durduğunu belirtmeden geçemeyeceğim .
Ama filmin belgeselle kurmaca arasında akan çizgisiyle Sara’nın duygusuz inadı da başa çıkılabilir noktaya geliyor .
Yine de o yol hikayesine arka planda daha güçlü bir hikaye eşlik edebilirdi .
Daha inandırıcı , daha dirençli ve daha dobra .
Tabii bir yandan da doğu kültürüyle büyümüş , batı kültürüyle bunu harmanlamış bir kadının tekrar baba ocağına dönmek için bu denli çabalaması , erkeklerle dolu bir ortamda gerilmesinin detaylarını iyi yakaladığını söylemek mümkün .
Ama filmin en dikkat çeken yanlarından biri de bir masalla öyküsünü taçlandırması ki Kürt sinemacılar bu detayı atlamamaya özen gösteriyorlar diye düşünüyorum .
Kısa , basit ama özlü bir öykünün bir anlatıcı tarafından filmi başlattığı detay karganın filmin çeşitli yerlerinde girip çıkmasıyla varlığını belli ediyor , adeta ben buralardayım siz devam edin diyor siyah karga .
Zaten sonunda filmi başlatan ses filmi kapatıyor .
Filme dair son olarak siyah tülbent ve kanatlarını açarak uzaklaşan siyah karga kalıyor .
Yani filmin sonuna dair bir ipucu vermek gibi olacak ama Sara ve ona eşlik eden iki adam İran sınırındaki köye , Sara’nın babasının mezarına ulaşıyor .
Film gitmeler , gelmeler , terk etmeler üzerine kısa bir sorgulama anı da yaratacak seyircide diye düşünüyorum .
Karlarla bezeli , zorlu kış koşullarında çekilmiş film kesinlikle daha güçlü bir arka plan öyküsünü hak ediyordu .
Öykünün tekrarlı ve sürekli askerlerden  kaçmaya dönüşen hali zaman zaman bizi ana duygudan uzaklaştırıyor .
Araya daha fazla detay , olay ya da vurgu sokulmalıydı .
O zaman anlatılan hikayenin uçları daha fazla dokunur ve daha etkili olurdu kesinlikle . twitter . com / BanuBozdemir
