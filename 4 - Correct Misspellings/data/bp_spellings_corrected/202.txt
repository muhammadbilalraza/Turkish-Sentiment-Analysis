Wachowski Kardeşler'in aksiyon sinemasına güzellikler getirdiği bir gerçek .
Havada asılı duran dövüşçüler ye da mermileri görebildiğimiz sahnelerden dolayı değil .
Dövüşen insanların felsefi laflar etmesinden .
Eski Ahit'ten William Blake'e kadar insanlık belleğinde yer etmiş hemen her satırdan alıntı yapabilmelerinden .
Bazen ipin ucunu kaçırdıklarını düşündürtmüyor da değiller .
Ama bazı saptamalarda kendilerince tutarlı oldukları açık ; " Hiçbir şey tesadüf değildir " gibi .
Matrix üçlemesi boyunca kaderci Morpheus söylüyordu bunu , şimdi de V. " V For Vendetta " , İngiliz yazar Alan Moore'un en karanlık işlerinden biri .
Totaliter bir rejime karşı bireysel şiddetin ne derece meşru olacağını sorgulayan , " tamamen küle dönüşmeden nasıl yenilenebilirsin ki " diyen , sert duran , gerekirse herşeyi yakan bir eser .
Moore bu öyküyü Thatcher yönetimi altındaki İngiltere'den esinlenerek 1982'de yaratmış .
Orijinal öykünün , stilize şiddet kadar lezzet dolu felsefi diyaloglarla da bezenmiş olması , Wachowski'lerin ağızlarını sulandırmış olmalı .
Moore'un eserlerinden daha önce uyarlanan Muhteşem Kahramanlar ve kısmen Cehennemden Gelen ile Constantine'i hatırlayacak olursak bu kez çok daha başarılı bir uyarlamayla karşı karşıya olduğumuzu peşinen söyleyelim .
Filmin önerdiği manzara , içinde bulunduğumuz dünya haline bakınca hiç de abartılı kaçmıyor .
Kabadayı ABD'nin bir numaralı müttefiği İngiltere'de , Sutler adlı bir liderin yönettiği Nazi - benzeri iktidar , topluma kök söktürüyor .
Sutler hem isim hem de görüntü olarak nasıl Hitler'e benziyorsa onun sağ kolu Creedy de Gestapo'nun ta kendisi .
Bu benzerliklerin hayalgücüne yer bırakmayacak denli aşırı tutulmasından yarar da sağlanmış .
Totaliter bir rejimin söyleminin , öyle olmadıklarını iddia edip herkese demokrasi dersi veren bazı günümüz yönetimlerinin söylemlerine ne kadar benzediğini görmek açısından bu tercih önemli .
Sutler , Half Life'ta olduğu gibi diziyor adamları karşısına , dev ekrandan " herkesin bize neden ihtiyaçları olduğunu hatırlamasını istiyorum " diye haykırıyor .
Şiddetin ve terörün iktidarın oyuncağı olabileceğini ortaya koymanın çok çarpıcı bir biçimi .
V , kolay bir film değil .
Çok basit bazı ilkeleri hatırlatırken şiddetin meşruluğunu dayatıyor gibi görünmesi , sıkıntıya yol açabilir .
Üstelik , Matrix serisinin bir numaralı yönetmen yardımcısının kamera arkasında olmasına karşın şaşırtıcı derecede az sayıda aksiyon ve patlama sahnesi içermesi tempo sorunu yaratıyor .
James McTeigue'nin bu aksiyon sahnelerini iyi yönettiğini söylemek de güç .
Ama V , bir aksiyon filmi olmayı reddeden felsefi derinliği , gücünü basitliğinden alan saptamalarıyla ayakta sapasağlam duran bir film .
Bir kere çok önemli bir açmazı ortaya koyuyor : " İnsanlar hükümetten korkmamalı , hükümetler insanlardan korkmalı " .
Bu da , demokrasinin en önemli tanımlamalarından , neredeyse unutulmuş , " insanların kendi kendisini yönetmesi " ilkesini hatırlatıyor .
Halk , oy verdiklerine " bizi yönet " deyince onlar da " yönetiyor " .
Devlet denilen sistemi yönetecekken halkı yönettiklerini sanıyorlar .
V çok basit birşey söylüyor : " Yöneten ve yönetilenler yoktur . Halk kendi kendini yönetir ve bunu seçtiği kişilere devleti emanet ederek yaptırır . Parasını da vergisiyle öder " .
Ama Moore'un V'si bir adım daha öteye giderek şunu da söylüyor : " Eğer iktidar yozlaşmışsa ve onu yargılayabilecek bir mahkeme kalmamışsa , şiddet meşrudur . Gerekirse parlamentoyu da havaya uçururum ! " .
Matrix'te Ajan Smith iken klonlanan Hugo Weaving bu kez V olarak klonlanıyor .
Ama onbinlerce V ( ingilizce okunuşuyla we ( biz ) olarak düşünülebilir ) maskeli insanın parlamentoyu alaşağı etmesi yerine , bireysel şiddete bir övgü olarak binanın havaya uçurulmasında ısrar ediliyor .
Sivil darbe terörle el sıkışıyor .
Bu da açıkçası biraz mide bulandırıyor .
V'nin maske dağıttığı insanlardan bazılarının başlarına gelenleri de görünce insan bir an için duruyor ve kendisine soruyor ; " neden V'nin başarılı olmasını istiyorum ? " .
Belki de bu sorunun yanıtını yine V veriyor , " şiddet iyilik için olursa adalet getirir " .
İnterlink ( ! ) , TV ve yazılı medyanın onca yönlendirmesine rağmen küçük bir kız çocuğunun bile onu terörist değil de kurtarıcı olarak görmesi bu yüzden olabilir mi ?
Hugo Weaving bir aktör için en zor işi başarmış .
Sesi ve beden dili dışında kullanabileceği tüm yüz mimiklerden yoksun bırakılmış ( sanki Tobey Maguire ) .
İlk sahnelerde garipsenen bu durum daha sonra seyircinin beynindeki imgelem sayesinde kolayca aşılmış görünüyor .
Üstelik etkileyici ses tonuyla yarattığı karizmasını , jukebox'ta Anthony and The Johnsons'un bir Gerhl'ini çalarak soru işaretleriyle doldurması da ilginç .
Natalie Portman'ın İngiliz aksanını gayet güzel kıvırmasını ve Bin Dokuz Yüz Seksen Dört'ün Winston Smith'i John Hurt'ü bu kez dikta rejiminin başı olmasını görmek de filmin diğer hoşlukları .
V , mesaj vermekten çok durum tespiti yapan , bir distopyayı umuda dönüştüren , katartik bir öykü .
Bir fantezi .
Bunu yaparken şiddetin kullanılış biçimi konusunda seyirciye çok sıkı sorular soran , birden çok yaşanması gereken bir fantezi hem de .
