Hollywood’un içi kof kahramanlık öykülerinden Amerikalı sinemaseverler dahil dünya izleyicisinin büyük çoğunluğunun artık çok sıkıldığı bir gerçek .
Ama nedense bu ayan beyan açık gerçeği görmek istemeyen yapım şirketleri , ısıtıp ısıtıp aynı öyküleri önümüze getirmekten vazgeçmiyor .
İnsanın , gözlerine kocaman bir sis perdesi indiğine ya da ' üç beş aksiyon sahnesi koyduğumuz her film nasıl olsa tutar ' anlayışı ile hala bu iç bunaltıcı duruma devam ettiklerine inanmaktan başka bir şey yapası gelmiyor .
Büyük Baskın da , ne yazık ki noktasından virgülüne kadar bu tarz filmlerin bütün klişelerini ve iç bayıltıcılığını içeriyor .
İnsanın , böyle bir film yapabilmek için 80 milyon dolar harcandığına gerçekten inanası gelmiyor .
Hele hele bir de oyuncuların aylarca bu film için eğitim almış oldukları falan düşünülünce onlar adına mı üzülmeli , yoksa bu filmi kaza ile de olsa izlemek zorunda kalan biz insanların harcadıkları vakte mi üzülmeli kestirmek zor .
Bu tarz filmleri artık Amerikalı izleyicilerin bile yutmadığı ve sürekli aynı yemeği yemek istemedikleri , filmin Amerika’da sadece 10 milyon dolar hasılat yapmış olmasından belli .
Eh ne de olsa artık Amerikalıların milliyetçilik duygularını kaşıyacak yeni mevzular mevcut .
İkinci Dünya Savaşı’ndaki kahramanlık öyküleri artık fazla demode kalıyor .
Şimdi moda , Ortadoğulu eli kanlı teröristlere karşı kahraman olmakta .
Bu gerçeği henüz farketmemiş bazı yapımcılar hala İkinci Dünya Savaşı dönemlerinde gezinmeye devam ediyorlar .
Ama merak etmeyin , onların güne ayak uydurmalarına çok az kaldı .
Muhtemelen önümüzdeki 30 , 40 , belki de 50 yıl boyunca vatandaşlarını ’öcü’ doğululardan cesurca koruyan kahraman Amerikalıların hikayelerini izleyeceğiz .
Zaten böylesi bir dolu film vizyondan gelip geçiyor , bu filme bu kadar yüklenmek neden derseniz , elbetteki yönetmen John dahil ya da oyunculardan herhangi birine garezim yok .
Sadece şu an işim , bu filme bir eleştiri yazısı yazmak .
Ama size şöyle bir öneride bulunabilirim .
Bu yazıyı , benzer bir dolu filmin eleştiri yazısı gibi de okuyabilirsiniz .
Tek yapmanız gereken yazıdaki Büyük Baskın yerine , izlediğiniz o filmi koymak olacaktır .
Bir de oyuncu isimlerini falan değiştirin yeter .
Filmin size bir yerlerden tanıdık gelip gelmeyeceğine karar vermek için biraz öyküsünden bahsedelim : 2. Dünya Savaşı’nın son zamanlarında bir grup Amerikan askeri , Japonlar tarafından esir alınır .
Koşullarının kötülüğü ve çıkışsızlığı ile ünlü olan bir kampa götürülen askerler için ’kahraman’ diğer Amerikalı askerler tarafından bir kurtarma operasyonu düzenlenecektir .
Japon sınırından geçip düşmanla örülü topraklardan 30 mil kadar ilerleyerek kampa ancak ulaşabilecek olmak gibi zorluklar , bu ’kahraman’ askerler için hiç önemli değildir .
Onlar , bu operasyondan sağ kurtulma şansları olmasa dahi arkadaşlarını kurtarmaktan başka bir şey düşünmemektedirler .
Çünkü onlar vatanseverdir , gerçek kahramanlardır .
Kulağa ne kadar tanıdık geliyor değil mi ?
Gerçekte yaşanmış olduğu söylenen bu olay , savaş trajedisini yaşamış insanlar için hiç de basit görünmeyebilir .
Ama buram buram milliyetçilik kokan ve Amerika’da vizyona sokulma tarihinde bile bu milliyetçilikten izler bulabileceğiniz bir film ise söz konusu olan insanın , bu yaşananlara trajedi gözü ile bakması mümkün olmuyor .
Filmin Amerika’da vizyona sokulma tarihi , Japonya’nın savaş sonunda teslim olduğu 15 Ağustos’tan üç gün önceye denk geliyor , yani 12 Ağustus 2005. Filmin yapımcıları , Japonya’nın mağlubiyetinin 60. yıldönümünü bu film ile kutlamak istemişler anlaşılan .
Bu filmin , 2 sene sonra neden bizim ülkemizde vizyona sokulduğunu ise anlamak hiç mümkün değil .
Yaz aylarında vizyona sokocak eli yüzü düzgün film kalmamış olabilir ama bu kıtlıkta bile tercih edilen filmin Büyük Baskın olması gerçekten ilginç .
Kahramanlık edebiyatını ve milliyetçi söylemlerini bir yana koysanız ve filme sadece bir savaş filmi gözünden baksanız bile filmin elle tutulacak bir yanı olduğu pek söylenemez .
Savaş koşulları içinde herkesi korkusuz birer kahraman adayı olarak gösteren filmler , özellikle Clint Eastwood’un Iwo Jima’dan Mektuplar filmi gibi , ne kadar kahramanlık ve milliyetçi duygularla dolu olursa olsun savaşta insan faktörünün zaaflarını gösteren filmleri izledikten sonra iyice değerini yitiriyor ve göze batıyor .
Yapım tarihinden iki yıl sonra ne akla hizmet sinemalarımızı ’şereflendirdi’ bilinmez ama hala ucuz Amerikan kahramanlık ve milliyetçilik pompalamalarından sıkılmamış olanların çok keyifli zaman geçireceklerini garanti ederim .
