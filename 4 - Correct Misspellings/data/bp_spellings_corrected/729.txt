David Carradine ve Sylvester Stallone'nin başrollerini paylaştığı 1975 yapımı Death Race 20 adlı sinema filminin yeniden çevrimi olan Death Race , en gözde araçların birer savaş makinelerine çevrildiği , aksiyon severleri fazlasıyla memnun edecek sahneleriyle dikkati çeken bir film havasında .
Filmin başrol oyuncusu Jason Statham , uzun zamandır yüksek bütçeli aksiyon filmlerinin en gözde oyuncularından biri olmuş durumda .
İngiliz oyuncunun rol aldığı filmler , deyim yerindeyse " Bir Jason Statham Filmi " tabirini kullanabilecek kadar kendisine bu kulvarda iddialı bir yer edindirdi .
Aksiyon filmleri dönemlerine damga vurmuş oyuncularla anılır .
Chuck Norris , Van Damme , Michael Dudikoff gibi .
Jason Statham da aksiyon sinemasında bu isimler gibi bir yer edinmeye başladı .
Jason Statham'ın rol aldığı çoğu film gibi , bu da beklentileri karşılamakta zorlanmayan bir film olmuş .
Ölüm Yarışı ne olduğunu , nasıl bir seyir vaat ettiğini açıkça belli eden bir film olduğu için , türün meraklıları tarafından muhakkak ilgiyle karşılanacaktır .
Bu ilginin karşılığını gerektiği gibi veren film , yine de ikinci kez izleme isteği uyandırmayacak derecede - tabiri caizse - çerezlik de bir yapım .
Sinemanın sırtını dayadığı , oldukça akıllıca kullandığı birçok yan sanayinin olduğu malum .
Edebiyat , zaten yıllardır gürüldeyen bir membağ gibi sinemanın tasını dolduruyor mesela .
Son yıllarda teknolojinin koşar adım ilerlemesiyle bilgisayar oyunlarının da sinemaya kaynaklık ettiğini görmeye alıştık .
Death Race de bir bakıma bilgisayar oyunlarının sinemaya aktarılmasının tersi bir durum mevzu bahis .
Sanki sinemayı bilgisayar oyununa adapte etmişler gibi .
Film boyunca izleyici mütemadiyen bir video oyunu oynuyormuş hissini yaşıyor .
Değişik aşamalarla dolu yarış , bilgisayar oyunlarını andırıyor .
Araçlardaki silahların yol üzerindeki simgelerin üzerinden geçtikten sonra kullanılabilir olması gibi özellikler mevcut mesela .
Bir şeyi daha anladık bu film sayesinde .
Yolu hapishaneden geçen bir filmin mutlaka olmazsa olmaz bazı durumları var .
Hapishane müdürünün çok ama çok kötü bir insan olması , mahpusa düşen kahramanın hemen markaja alınarak kavgaya sürüklenmek zorunda bırakılması , özgürlüğüne karşı bazı ağır bedeller ödemesi gibi .
Bu aslında filmin tamamen aksiyon sahnelerine sırtını dayadığını , geri kalan her şeyin fazla önemsemeden klişelerle doldurulduğunun kanıtı .
Elbette önemli olan aksiyon sahneleri , ama bunun dışında senaryoda önemsenmeyen noktalara da en az aksiyon sahneleri kadar önem verilse ortaya çıkan ürün daha iyi olurdu .
Hele bazı klişeler var ki gerçekten acayip .
Anlatsan spoiler olacak diyorsun kendi kendine .
Öte yandan ' anlatsan ne fark eder ki , zaten daha evvel onlarca hatta yüzlerce kez tekrar edilmiş klişe formüller ' diye de düşünüyor insan .
Kısaca " aksiyon sahnelerine özenilmiş , gerisi koyverilmiş " bir film Ölüm Yarışı .
Film de zaten pür bir aksiyon filmi olduğundan belki diğer zayıflıkları görmezden gelinebilir .
Bu tamamen seyirci beklentisine bağlı olarak değerlendirilebilecek bir durum .
Amaç sürükleyicilik , hız ve biraz da eğlenceyse tamam .
Ama en azından yalama olmuş bazı klişeleri , ilginçliği kalmamış senaryo formüllerini kullanmasalardı diye düşünüyor insan .
Ayrıca sürpriz son takıntısının bazen ne kadar vahim sonuçlar doğurabildiğini de görebileceğiniz bir film Ölüm Yarışı .
