İsminden dolayı romantik bir film olduğunu düşünebileceğiniz Aşk Ağlatır’ı tanımlamak aslında oldukça zor .
Atıf adlı genç bir yazar etrafında dönüyor senaryo .
Zengince bir ailenin kızı olan sevgilisi Lale tarafından aldatılmış , terk edilmiş .
Fakat Lale ile hala arkadaş .
Onun yeni sevgilisi ile yaşadığı sorunları dinliyor .
Genelde işe yarar tavsiyeler de vermiyor ama çeşitli iskele ve mendirek üstlerinde dolaşmayı belli ki çok seven Lale ona içini dökmekten vazgeçemiyor .
Bu sırada Atıf kendine bir ev arıyorken , izbe bir ahşap binada köpeğiyle birlikte oturan yaşlı bir adama ( berduşa mı demeli ? ) yardım ediyor .
Köpeğinin ölümüne dayanamayan adamı evine kadar götürüyor .
Ve o gece adam da ölüverince , eve kendisi yerleşiyor .
Ansızın bir akşam merhumun küçük torunu Melis karşısına çıkınca da Atıf’ın hayatının odağı tamamen değişiyor .   Melis sara hastası .
Annesi ölmüş .
Onu erkeklere peşkeş çekmeye hazırlanan mendebur bir kadının yanında yaşıyor .
Atıf , küçük kızı himayesi altına alıyor .
Aralarında bir dostluk başlıyor .
Hatta kız kendince Atıf’a aşık oluyor .
Hepsinin yanında bir de Lale ve ailesinin öyküsü ilerliyor .
( Az kaldı , lütfen okumaktan vazgeçmeyin … ) Lale’nin şımarık zengin sevgilisi Barış’ın babası olan Samim , aslında Lale’nin babasına düşman !
Detaylarını öğrenemediğimiz bir dava sonucunda ellerinde ne var ne yoksa mahkeme kararıyla alıyor .
Bu sırada Samim’in Atıf’ın evine gelip ondan yardım istediğine de şahit oluyoruz .
Aslında Melis’in ve dedesinin hayatında da önemli bir rol oynuyor bu Samim .
Anlayacağınız , tesadüfler tesadüfler …
Bunları uzun uzun anlattım çünkü bu öykünün içinden çıkabilmeniz için öncesinde birinin size bunları izah etmesinde fayda var .
Eksik veya birbirinden kopuk sahneler , duygu devamlılığı göstermeyen karakterler , zaten mantık silsilesi içinde ilerlemeyen bir öykü …
Aşk Ağlatır’ı içinden çıkılması ve hatta anlamlandırılması zor bir bulmacaya dönüştürüyor .
Filmin yaratıcıları da montajda bunun farkına varmış olacak ki bir noktadan sonra Atıf’ın ve Lale’nin kafa seslerine yüklenip her şeyi bize uzun uzun anlatmaya çalışıyorlar .
Tabii keşke bunu altmışıncı , sekseninci dakikada değil de filmin giriş bloğunda yapsalarmış …
Bütün bunların ötesinde , her şeyden önce yönetmenin bize anlatmak istediği öykü nedir , onu anlamakta zorlanıyor insan …
Bu filmi neden yapmak istemiş ?
Amacı , gayesi ne ?
Filmin bir odağı olmadığı için , karşımızdaki kopuk kopuk olaylar yığını bir bütünlük oluşturamıyor .
Zaten insanın içinden çıkamadığı o kadar çok detay var ki …
Örneğin , Samim aynı sahne içinde oğlunun Lale ile evlenmesini isteyen ve istemeyen bir adam olarak anılabiliyor .
Samim’in niyeti ne , inanın ben çözemedim .
Veya Lale’nin ailesi , durumu ağırlaşan Melis’i bir hastaneye yatırma işini , evlerini barklarını bırakıp İzmir’e yerleşeceklerini bahane ederek erteliyorlar .
Ama hemen ertesi sahnede öğreniyoruz ki İzmir’e iki hafta sonra gidecekler .
İki hafta ya !
İki hafta sonra taşınacaksınız diye çocuğu doktora götürmemek de neymiş ?
Ölüyor kız , öyle basit bir nezle değil ki bu !
Seyircinin bu tür mantıksızlıkları gözden kaçırması mümkün değil !
Bir iki örnek daha vermeden edemeyeceğim …
Annesi , Lale’den hayattan kopmuş , depresyonda bir insan olarak bahsediyor .
Ama hemen akabinde Lale’yi bahçe işleriyle ilgilenip çilek toplarken görüyoruz .
Yönetmenin kafasındaki “depresyondaki insan” imajı bu mu sahiden ?
Küçük Melis , kendisine evini açmış , sevgi gösteren biri varken , neden sürekli sokaklara düşüp dilencilik yapmaktan bahsediyor ?
Yönetmenin kafasında bunların hepsinin bir açıklaması vardır belki …
Ama film hiçbirini anlatamıyor .
Doksan dakikalık bir kafa karışıklığı sadece karşımızdaki !
Dolayısıyla yönetmenin hissetmemizi beklediği hiçbir duygu da bize geçmiyor .
Bir de son jenerikte filmin Dostoyevski’nin Ezilenler’inden uyarlandığı yazılınca , insan sahiden ne diyeceğini şaşırıyor .
Karşımızdakine bir senaryo demek bile zor .
Dostoyevski referansı , Aşk Ağlatır’a birkaç gömlek büyük kalıyor .
Filmle ilgili olumlu bahsedebileceğim unsurlar , sanat yönetimi ve mekan kullanımının başarısı .
Ayrıca başta Kerem Fırtına olmak üzere yan rollerdeki birkaç oyuncunun , filmin bariz ölçüde üstüne çıkan doğal oyunculukları …
Ceyda Ateş de karakter denemeyecek denli zayıf rolüne hayat katabilmek için elinden geleni yapıyor doğrusu .
Ama her şekilde , 88 kopyayla vizyona sokulan bu filmi büyük bir hezimet bekliyor .
Ve ne yazık ki bu hezimetin çok haklı gerekçeleri var .
Felaket göz göre göre gelmiş .
Twitter : aliercivan
YouTube : Paralel Kurgu
