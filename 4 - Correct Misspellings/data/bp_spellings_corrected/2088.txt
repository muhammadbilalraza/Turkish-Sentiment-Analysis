Bir İkea Dolabında Mahsur Kalan Hint Fakiri'nin Olağanüstü Yolculuğu adlı çok satanlar listesinde uzun süre kalan kitaptan uyarlanan The Extraordinary JourneyOf The Fakir / Bir Hint Fakirinin Olağanüstü Yolculuğu yönetmeni Ken Scott olmasına rağmen , klasik bir Hint filmi havasında çekilmiş .   Delivery Man / Süper Baba ve Unfinished Business filmiyle tanıdığımız Scott , hikayesi çok hareketli olan kitabı gayet başarılı ve keyfini bozmadan sinemaya uyarlamış …
Aja isimli Hint gencinin çocukluğundan başlayarak , hem ülkesinde hem de mültecilerle yaptığı yolculuk esnasında hayatı tanımasına olanak veren hikaye çok dolaşmasına , dağılmaya müsait olmasına rağmen derdini aynı potada toplamayı başarmış : Birileri için iyi insan olmak !
Filmin İkea reklamına kaçan kısmı ise Aja’nın okula başladığında fakirlik kavramını öğrenmesi ve bunu sorgulaması üzerinden kuruluyor .
Bir doktorun muayenehanesinde gördüğü ev dergisi de hayalleriyle birlikte kapitalizm kavramını hayatına sokuyor ama filmin derdi kapitalizm eleştirisi yapmaktan çok globalleşen dünyada sürekli ve istemsizce yer değiştiren insan modeli …
Mülteci ve turist kavramlarının doğulu etiketiyle sunulduğunda aynı anlama geldiği bir dünya düzleminde , annesinin hayallerine ulaşmak için Fransa’nın yolunu tutan bir Hintli fazla absürt ve masalsı duruyor .
Film inceden eleştirisini yaparken bunu ajite etmeden , hayatın keyif noktalarını kaçırmadan yapmaya çalışıyor .
O yüzden Aja’nın ıslahevindeki çocuklara trajik diye anlattığı hikayenin sözü birçok yere uğruyor , komedi ve dram iç içe geçiyor .
Filmin uzayan ve herkesi kucaklamaya çalışan yapısı içinde bir tek aşk ve ona ulaşma duygusu aynı kalıyor .
Ama film hayatın ciddi taraflarını gösterip bir yanda da bu ciddiyeti bozduğu için aynı şeyi sevgi kavramı için de yapıyor .
Aja ve Marie arasında bir gecede filizleniveren aşk , ikilinin bir türlü kavuşamamasına rağmen umudunu bozmayan bir çizgide ilerliyor , açıkçası film ne olursa olsun hayatın pozitif yanından taviz vermiyor ve bunu da komedi hanesine yazmayı başarıyor .
Bol prodüksiyonlu film her şehrin turistik noktalarında soluklanıyor ve Aja her yerde iyi ve unutulmaz dostluklar kuruyor .
Aslında çocukken hayatın üçkağıdını keşfeden ve illüzyon kavramıyla tanışan Aja maddi ve manevi her soluğu tadıyor .
Kimi zaman gerçeğe eşlik ederken kimi zaman da hayatın fantastik yüzüyle karşı karşıya kalıyor .
Hindistan’dan başladığı yolculuğunu tekrar ülkesine dönerek tamamlayan film dediğim gibi keyifli bir seyirlik , bir yerlerine sıkıştırılmış Hint dansı da görülmeye değer .
Tabii bir marka üzerinden ( ki filmde o marka asla görülmüyor ) yeni dünya algısı yaratması hem komik hem de ilginç olmuş .
Geleneksel kalıpları bir kenara bırakmadan , hayatı sindirebilmek ve deneyimleri aktarabilmek için iyi bir yol , bir dolabın içine saklanmak …
Yaşamak ve hayal etmenin yolu dolabın kapağından çıkılan dünya …
Sanırım film sonunda da bize bunu anlatmaya çalışıyor .
twitter . com / banubozdemir
