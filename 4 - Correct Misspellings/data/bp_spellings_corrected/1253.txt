Yeni Baştan  / La Belle Époque için bir nevi insanın kendi yaşamı içerisinde yolculuk yapmak istediği ana dönüş filmi diyebiliriz .
Yönetmen Nicolas Bedos’un o kadar fazla titri var ki …
Oyuncu , oyun yazarı , tiyatro yönetmeni ve üstüne bir de komedyen .
Bu yeni filminde altmış yaş üstü bir adamın hayallerinde kalmış , ilk aşkıyla tanışmasının provası yapılıyor adeta .
Film her Fransız filminde olduğu gibi karışık ilişkiler ağının bir uzantısı .
Victor bir zamanlar aşık olduğu karısı tarafından kapı önüne koyulunca oğlunun da içinde bulunduğu bir ekip tarafından bir projeye dahil oluyor .
Ama ruh halinin de etkisiyle kendisi için hazırlanan her şeye hayran oluyor diyebiliriz .
Film yaşla ilgili kurduğu kafa karışıklığından güzel bir espri alanı yakalıyor ve neredeyse sonuna kadar aynı minvalde devam ediyor .
Tabii filmde bugünle o günün mantığını karşılaştırmak , o günün şartları ve duygularıyla günümüzün şartlarını karşılaştırma ana fikri de yatıyor .
Ama filmin en farklı , samimi ve belki de gerçek yanı Viktor’un her şeyin dekor olduğu bir ortamda gerçek duygularını ortaya koyması , gerçekten o yıllara gidip , her şeye o yılların duygusuyla sarılması oluyor .
Bir nevi kavram karmaşasının içine düşüyor .
Yani sinemasal olarak girdiği rolden çıkamıyor .
Filmin sevimli damarı da burası zaten .
Zaten bütün olay buradan dönüyor .
Karısı onu en yakın arkadaşıyla aldatmasına rağmen Viktor tüm saflığıyla anlamıyor .
Velhasıl Victor hala insani yanlarını oynatıyor .
Tabii filmin tekrara düşen , uzayan yanları yok değil .
Bu geri dönüşümü bir proje olarak görmek de samimi durmuyor .
Yani bir yanda geçmiş duygularının peşinde bir yaşlı bir adam , bir yanda da bunu proje olarak kullanan zamane kafaları .
Tabii filmi yaşlılık üzerinden değerlendirmek yanlış , çünkü Viktor’un karısı da yeniye bir yönelim içerisinde …
Daniel Auteuil şimdi geldiği noktada , hayatının en mutlu yıllarını arayan ve gerçekten de onu yaşayan Viktor’a gayet naif bir biçimde hayat veriyor .
40 yıl öncesinin kıyafetleri , dekoru , makyajı ve duygusuyla aramızda dolanıyor .
Eminim herkesin dönmek istediği bir an vardır , film bu duyguyla tekrar karşılaştırıyor bizleri …
