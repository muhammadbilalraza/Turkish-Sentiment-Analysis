Korku Sokağı 2. Kısım : 1978

Hepimiz evde film izlemeyi seviyoruz ama korku türünün ev sineması mefhumu içinde ayrı bir yeri var , 80’ler video çılgınlığından beri bu böyle …
O yıllarda , ucuza çıktığı için salonlarda gösteril / e / meyen bir sürü korku filmi video kulüplerin raflarını işgal etmişti .
Bu kiralama dükkanlarının arşivlerinin neredeyse yarısını korku filmleri oluştururdu .
O şahane zamanları hatırlıyorum ; hafta sonu geldiğinde arkadaşlarımla şehirdeki bütün video kulüplerini dolaşır , listelerindeki en sağlam ( görünen ) korku filmlerini kiralar ve Cuma akşamından Pazar gece yarısına kadar devam eden bir korku filmi maratonu gerçekleştirirdik , üstelik bunu neredeyse her hafta sonu yapardık !  

Artık başka zamanlarda yaşıyoruz .
Netflix , artık bunu evden çıkmadan yapmamıza imkân sağlıyor ama eski tadı kaldı mı bilinmez .
Netflix kütüphanesinde yerini alan Korku Sokağı Üçlemesi , her bölümde farklı alt türlere öykünen filmlerden oluşuyor .
Yapımcılığını Chernin Entertainment'ın üstlendiği Korku Sokağı serisi film uyarlaması 2015 yılında geliştirilmeye başlandı ve yönetmen koltuğuna Leigh Janiak oturdu .
Orijinal hikâyede Kyle Killen imzası var ama senaryo Phil Graziadei ve Leigh Janiak tarafından yazılmış .
Seriyi , pandemi ve yayın hakları sıkıntıları yüzünden 2019’da tamamlanmış olmasına rağmen henüz izleyebiliyoruz .

Korku Sokağı ( Fear Street ) markasını , korku yazarı RL Stine'nın yaklaşık 50 kitaptan oluşan eserleri oluşturuyor ancak filmler bu eserlerden birebir uyarlama değil .
Daha çok , isim hakkını ve serbest esinleri içeren bir çalışma …

ilk kısım , tam tükenmişken Wes Craven harikası Scream ( Çığlık ) ile yeni bir soluk kazanan slasher türüne saygı duruşu niteliğinde ve bir 90’lar nostaljisi yaşatmayı amaçlıyordu .
Serinin ikinci bölümü olan 1978’de ise olaylar , o dönem korku filmlerindeki en popüler set olan bir yaz kampında geçiyor .
İlk bölümün devamı sayılabilecek açılıştan sonra lanetin geçmişine bir sıçrama yapıp 1978’e ışınlanıyoruz .
The Burning’i anımsatan bir ormanda takip sekansı ve göl kenarındaki yaz kampı , kanoya binen gençler , kısa şortlar , ağaç evler , okul otobüsleri vs. yani 80’lerde video kulüplerinden kiraladığımız filmlerde tükettiğimiz her şey .  Korku Sokağı 1978 , Halloween takipçisi bir film olan Friday the 13th ( 13. Cuma - 1981 ) madenini kazıyor .
Bu seri dönem nostaljisi yaşatmak isteyen tür filmcilerinin en çok uğradığı iş .  

İlk filmdeki mavi floresanların yerini bu kez sıcak gün ışığı alıyor .
Müzikal altyapıda dönem müziklerini kullanma obezliği ise aynen devam .
Bu arada dikkatimi çekti , ilk bölüm 1994 referans kaynağı Scream filminin gösterildiği tarihten ( 1996 ) 2 yıl öncesinde geçiyordu .
Bu bölüm de Friday the 13th filminin gösterildiği tarihten ( 1980 ) 2 yıl öncesini hikâye ediyor .
Sanki türün takipçisi değil de öncülü olarak hatırlanmak esprisi yapılmış gibi …
Referansları işaretlemek açısından not düşmüş olalım .
Korku Sokağı 2. Kısım : 1978
Bu bölümün ilk filmden çok daha iyi olduğunun altını çizeceğim .
Buradaki gençler bir önceki kabustakiler kadar sinir bozucu değil , teenslasher geleneğine uygun olarak daha kurban tipler .
Filmin genel temposu da iyi ayarlanmış , ilk filmin hikayesine kolayca kancalanan bölüm hikayesi çok daha iyi çalışıyor .
Final kızı seçimi de başarılı ve hepsinden önemlisi ikna edici bir sanat yönetimi sayesinde bu kez olayların 70’lerin sonunda geçtiğini düşünebiliyoruz .  

Film katillerinin 90’lardaki favori cinayet aleti olan bıçağın yerini bu kez balta alıyor .
Jason Woorhees’in alameti farikası olan “balta , yaz kampında ağaç olur , ağaç olan yerde de balta olur” fikriyle manyak katillerin eline tutuşturulan baltalar bana göre de slasher alemindeki en sinir bozucu şey .  

Friday the 13th ile başlayan , The Burning , The Sleepaway Camp ve başka bir sürü filmle devam eden yaz kampı korkularının ilhamı , Mario Bava şahanesi Bay of Blood’dan ( Kanlı Körfez - 1971 ) gelir .
Bu filmler seyircinin daha önce görmediği kadar şiddetli bir sürü gore sahne içerir .
Hani , filmlerin bütçesi oyunculardan çok kullanılan sahte kana gidiyordu desem yeridir ama Korku Sokağı 1978 bu konuda elini korkak alıştırmış .
Tür meraklısı seyircinin hoşuna gidebilecek çoğu şiddet sekansı sahnenin kararmasıyla gelen ses efektleri ile geçiştirilmiş .
Bu da 2. bölümü , sinemalarda izlediğimiz kült klasiklere özenen bir televizyon işine dönüştürüyor .
İlk bölümün övülebilecek çok az şeyinden biri bu konuda daha cesur davranması olabilir .

Korku Sokağı 1978 , Cadı Sarah Fier’in efsanesini genişletiyor ve üçlemedeki iki filme başarılı köprüler atıyor .
İlk bölümün ilk sekansında AVM’nin ortasında gördüğümüz ağacın olayını öğreniyoruz ve lanetin sona erdirilmesi için yapılması gerekeni de .  

1978 , tek başına izlenmek için de yeterince sebebi olan , oyalayıcı ve nostalji duygusu güçlü bir kâbus hikayesi …
İlham aldığı dönem filmlerindeki popüler manyakları bir arada katliam yaparken gösterdiği , çok fazla kan içeren güçlü bir final sekansı içeriyor .
Sırf bu final hatırına bile izlenir .

Murat Tolga Şen
