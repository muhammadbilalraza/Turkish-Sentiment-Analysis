“Saul’un Oğlu” ( Saul Fiat ) , şimdilik Altın Küre dâhil , tam 38 ödül topladı , en iyi yabancı film dalında da Oscar’ın en büyük favorisi , kuşkusuz .
Bir ilk film için , ne yüksek bir çıta , sinema yolculuğu için ne güzel bir başlangıç .
Haliyle , bu gerçekten büyük bir başarı ve karşılığını alması , hiç şaşırtıcı değil !
Ne diyelim , darısı bizim başımıza , sinema adına yola çıkacak olanlarımıza .
Macar yönetmen László Nemes , tarih , uluslararası ilişkiler , rejisörlük ve metin yazarlığı eğitimlerini , Paris ve New York’ta almış , ancak en büyük şansı , bir büyük ustanın , Bela Tarr’ın öğrencisi olmak .
Haliyle , insan çok erken olgunlaşır .
Filmi , neredeyse suratında ve sırt açısında seyrettiğimiz , ağır bir yükü , müthiş taşıyan , başrol oyuncusu Géza Röhrig ise , aynı zamanda şair ve yazar , bunca sert , acı ve dehşetengiz bir öykünün karakterine can verme işinden , ancak incelik ve hissedebilmek ile çıkılabilirdi zaten …
Meşhur Adorno ; “Auschwitz'den sonra şiir yazmak barbarcadır” demiş olabilir , ancak şunu unutmuş , şiirden uzak insanlar , makineleşmiş , robotlaşmış olanlar , böylesi bir vahşet tablosunu yaratabilir .
Ve belki de sadece bir şair , insanlık suçunun kabuk bağlamayan yarasının , tanımsız hüznünü yansıtabilir , peliküle , böyle ustaca yerleşebilir , en zor koşullarda bile dayanma güce veren mısralar gibi …
Toplama , çalışma ve imha kamplarına dair , bugüne dek kaç film çekilmiştir , inanın saymadım , o denli çok ki ve her sene , şaşmaz ve vazgeçmez bir görev bilinciyle , yeni projeler üretiliyor , bıkmadan , usanmadan …
Nazileri karikatürize edenleri mi ararsınız , “Hayat Güzeldir” gibi kara mizahla beslenenleri mi ararsınız , “Schindler'in Listesi” gibi görece daha yumuşak bir geçiş yapanı , hazmı kolay olanı seçeni mi ararsınız , her türlüsü , soykırım filmleri listemizde mevcut .
Ama Saul’un Oğlu , tokat gibi çarpan , ağdaya kaçmayan , kör göze parmak sokmayan , fondaki tarifsiz şiddeti buğulayan , tepkisiz , ifadesiz ve ölmeyi artık umursamayan bir adamı , kamerasıyla kovalayan , bildik estetiği ve ezberi bozmaya dayanan bir film .
Gücünü gösterdiğinden değil , göstermediğinden alıyor , düşün diyor , anla , kavra , sorgula , sonra yargıla .
Sovyet sinemasının doruğu olduğuna inandığım “Gel ve Gör” ( Idi i smotri – 1985 ) filminden sonra , 2. Dünya Savaşı’na dair , seyrettiğim en zorlu , en çarpan , en akılda kalan yapıt oldu , Saul’un Oğlu , hani yıllar sonra , bana sorduklarında , imha kampına dair bir film söyle dediklerinde , kuşkusuz , adını hatırlayacağım .
Bir tren yolu , Polonya’nın batısındaki kurulmuş en büyük kampa , Auschwitz - Birkenau’ya ulaşır ve trenler , içinde yok edilmeyi bekleyen insanları taşır .
Kapıda “Arbeit macht frei” ( Çalışmak , insanı özgürleştirir ) yazısı karşılar , korku ve panik içindeki kalabalığı , gaz odalarına gideceklerini bilmiyorlardır , yemek yiyeceklerini , çalışacaklarını , para kazanacaklarını sanmaları için , sakinleşmeleri ve söz dinlemeleri için , kendi insanları , yani Sonderkomandolar ( 20 tanesi hala hayatta imiş , tüm dünyada ) şu anda devreye girer .
Köleleşmiş , ölüm fabrikasının , canlı ekipmanına dönüşmüş , ruhunu yitirmiş bu insanlar , halkını inandırır , kandırır , can vermelerini kolaylaştırırlar .
İşte bu ‘Kapo’lar , yemek , yatacak yer ve içki karşılığında , gaz odasından , fırınlara , ceset taşımaktan , ölü bedenlerin altın dişlerini ve saçlarını almaya , kömür atmaktan , külleri savurmaya , her pis , kirli ve vicdansız işi yaparlar .
Lakin sonları kurtuluş ve yaşamak değildir , 70 gün sonra , aynı akıbet , onları da bekler .
İşte yaklaşık iki buçuk ay daha fazla yaşamak ( yaşamak denirse şayet buna ) için , insan yangınında nefes alabilmek için , hayata tutunmaya çabalayan insanlardan biridir Saul Ausländer …
Bir gün lanet Zyklon B püskürtülen gaz odasından , mucize gibi sağ çıkabilmiş , ama bir Nazi doktor tarafından boğazlanmış bir çocuğun , otopsiye gitmesine ve yakılmasına mani olma kararı alır .
Cehennemde , insan değil , salt istatistik olan , uğurlu rakam dünyasında , uğursuz bir sayı olan , kendine yeniden anlam ve misyon yüklemeyi dener , oğlu olduğuna inanır mı , oğlu mudur veya öyle olmasını mı ummuştur , bilemem .
Çitlerin , çelik tellerin ve elektriğin içerisinde , modern dünyanın , en zalim projelerinden biriyle tanışanlar için , artık gerçeklik algısının önemi de pek yoktur , tutunacak dal bulamayan , en nihayetinde kutsallık arar .
Tüm tehditlere ve büyük risklere rağmen , onu , Yahudi geleneklerine göre gömmek ister ve zulüm kampında , haham aramaya koyulur .
İmha kampından kaçmaya çalışan kapolar , Saul’e de görev verirler , çocukla birlikte , günahlarını da gömmek derdindedir belki , arınma niyetindedir , insan kalan son parçasını , kurtarma çabasındadır kim bilir ?
Ölmeyi çoktan göze almıştır , orası kesin !
Ona , “Yaşayanları hayal kırıklığına uğrattın” diye sitem eder diğerleri , Saul ; “Biz yaşıyor muyuz ki ? ” der. Evet , bir başka kampta , Buchenwald Toplama Kampı’nda , “Jedem das Seine” ( Herkes , hak ettiğini bulur ! ) yazar , Naziler için şan , şöhret , para , adalet , hak , hukuk , üstün ırk safsatasıdır bu söz , Yahudiler , Çingeneler , komünistler , eşcinseller , engelliler için de korkunç ölümdür bu , dalga geçmektir , insan onuruyla , alay etmektir , herkesin hakkı olan hayatla .
Finale doğru hafif savrulsa da bu umutsuzluğun destanı , duygusallıkla değil , gerçeklerle derdi olan , tempoyu ve gerilimi hep taşıyan , konsantrasyonu zorlayan , kusurlarıyla sarsan , yenilikçi bir yapıt ve bırakın haftayı , tartışmasız yılın en iyi filmlerinden .
Unutmadan , bu filmi seyretmeye , salt gözler yetmez , hayal gücü de gerekir .
