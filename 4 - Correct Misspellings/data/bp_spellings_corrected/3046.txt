Çağan Irmak'ın ilk uzun metrajlı sinema filmi olan Bana Şans Dile'yi 2002 yılında İstanbul Film Festivali'nde izlemiştim .
O dönem festivallerdeki gösterimlerini yakalayanlar dışında çok az insan bunca yıldır bu film hakkında ilk elden fikir sahibi olabildi herhalde .
Yönetmenin daha sonraki filmleriyle ilgili yazarken , Bana Şans Dile hakkında da bir iki cümle sarf etmişliğim olmuştu .
Şimdi , her nedense 5 yıl sonra vizyona sokulmaya karar verilen bu film hakkında , doğrudan yazma şansı elime geçti .
Bir lisede , üzerindeki baskıya daha fazla tahammül edemeyen bir genç , tüm sınıfını silahla rehin alır .
Haber yayılınca aileler okula koşar , polis ve televizyonlar binanın etrafını sarar .
İnsanların gerçek yüzlerini , yalanlarını ve korkularını birer birer öğreniriz .
Gencimiz de herkese bağıra bağıra hayat dersleri verir ; nefretini kusar .
Çağan Irmak o sıralar Türk Sineması'nın en popüler genç yönetmenlerinden biri olarak anılmıyordu henüz .
Kısa filmleri ve televizyon filmleri olan biriydi ; sanırım Asmalı Konak'ı da çekmeye başlamıştı .
İnsanlar ismini öğreniyordu ve o da eline geçen olanakları kullanarak - televizyon için , para kazanmak için yaptığı işlerin dışında - kendisini yansıtan bir film yaratmak istiyordu .
İdealistliğinden , nahifliğinden kaybetmiş değildi ne de olsa .
Bana Şans Dile anlaşılan gerçekten kendisini yansıtan bir film oldu .
Çağan Irmak'ın dünyaya haykırmak istediği sözlerden oluşturduğunu düşünüyorum bu filmi .
Bu yaşadığımız hayat sahte , herkesin ağır maskeleri var ; bakın , okulun kabadayısı aslında geceleri eşcinsel fahişe olarak sokaklarda dolaşıyor ; aileler ilgisiz , medya yoz , eğitim sistemi çarpık , duyarlı bir gence karşı lise yaşamı çok acımasız gibi .
Bana Şans Dile , olabildiğine kaba bir şekilde bir ergenin öfkelerinden ibaret .
Mümkün olabilecek en karikatür karakterler ve bu karakterleri mümkün olan en abartılı şekillerde canlandıran aktörleriyle , bir ergenlik isyanı filmi .
Fakat demek istediğim eksik anlaşılmasın ; sadece ergenlik dönemi isyanlarıyla ilgili bir film değil , bizzat bir ergenin öfkeli bakış açısıyla yapılmış bir film .
İlk filmini çeken , Çağan Irmak kadar da heyecanlı bir yönetmenin , gerçekten " dünyayı değiştirebileceğine " inandığı hayatının filmini yapmak niyetiyle yola çıkması rastlanmadık bir durum değil .
Birçok sinema öğrencisi , ilk filmini çekme şansı verilmiş birçok yönetmen aynı tuzağa düşer .
Halbuki sinema eğitiminin ilk adımlarından biri , yönetmen adaylarına hayatlarının filmini yapmaya asla kalkışmamalarını öğretmek olmalıdır .
Bana Şans Dile , bu sendromun bile çok uç bir örneği .
Çağan Irmak , son derece klişeleşmiş ve tüketilmiş tipleri kullanarak hem çok sert genellemeler yapıyor hem de fazlasıyla çiğ hayat dersleri veriyor .
Bütün bunları yaparken , aslında tarafını tuttuğu karakterlerini de hep kendi ağzından konuşturuyor .
Apaçık taraf tuttuğu için , sevmediği karakterlere karşı nesnel bir bakış da geliştirmiyor .
Bunu denemiyor bile .
Ve önemli bir noktayı daha atlıyor Irmak burada : Filmleri seyirci için yapıyoruz , o filmlerin içindeki karakterler için değil .
Dolayısıyla , ana kahramanımızın filmdeki herkesin kafasına bir takım dersleri silah zoruyla sokmaya çalışmasının lüzumu yok .
O sonuçlara biz seyircilerin kendi başına varması önemli .
Bütün bunların bize doğrudan yüksek sesle söylenmesini tercih etmemizi beklemek isabetli değil .
Yaşanan dramatik durumlar neticesinde o yorumları yapmak , o sonuçlara ulaşmak daha keyifli bir yolculuk çünkü .
Bir karakterin diğerine " Sen şöylesin , sen böylesin ! " demesi bir filmde tek başına etkin olmuyor .
O kişinin şöyle veya böyle olduğunu biz kendimiz süreç içinde görüp anlamalı ve ana karakterin hak ettiği işlevi sahiplenmeliyiz .
Ancak bu şekilde izlediğimiz filmde hissedebiliriz kendimizi ; ve o filmin bizi zihinsel ve duygusal olarak iştirake zorladığını .
İyi diye nitelediğimiz filmler , bunu başaran filmlerdir biraz da .
Belki Çağan Irmak'ın söylemek istediği şeylere bu kadar odaklanması yüzündendir ; sonraki filmlerinde giderek daha sağlam bir şekilde gelişen , meramını görsellikle anlatma becerisi bu filmde neredeyse hiç yok .
Didaktik bir metin Bana Şans Dile sanki .
Yönetmen Çağan Irmak da büyük ölçüde diyalogları kameraya çekmekle yetiniyor .
Filmin görsel yapısı zaten yeterince televizyon filmi biçimiyle yeterince sınırlı değilmiş gibi , Nilgün Belgün karakterinin girişi örneğinde olduğu gibi , kafa şişirici bir mahalle dizisine doğru savrulduğu dakikalar bile oluyor .
Çağan Irmak'ın mevcut şöhretinden faydalanarak bu filmin de biraz para kazanabileceğini düşünen yapımcılar , dağıtımcılar var anlaşılan .
Haksız da sayılmazlar muhtemelen .
Ama , fikrimi en açık haliyle belirtmem gerekirse , karşımızdaki film tüm samimiyetine rağmen başarısız bir film .
Bazen herhangi bir şeyi izlerken , onun parçası olan insanlar adına utanır da o görüntüleri daha fazla izlemeye , o sözleri daha fazla duymaya dayanamazsınız .
İşte maalesef öyle bir film Bana Şans Dile .
Neyse ki Çağan Irmak o zamandan bu yana çok gelişti , büyüdü , olgunlaştı .
Ve artık farklı filmler yapıyor .
Keşke bu film de bunca yıl sonra , insanlar o'nu Babam ve Oğlum gibi işleriyle hatırlarken , vizyona hiç sokulmasaydı .
