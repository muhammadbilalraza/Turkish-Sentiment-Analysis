Anestezide ' farkındalık ' , ameliyatlarda uygulanan anestezide hastanın tamamen uyuması gerekirken 700 kişide 1 olabilecek bir ihtimalle uyumaması ve her şeyi duyması olarak tanımlanıyor .
Hasta hiç ağrı duymuyor , sadece konuşulanların farkında olabiliyor .
Görüldüğü üzere aslında Anestezi oldukça çarpıcı bir konuyu ele alıyor .
Ama bu cezbedici malzemenin hakkını vermek konusunda ise sıkıntılar yaşıyor .
Yönetmen senaryoya etkili bir malzeme bulmanın yarattığı sabırsızlıkla bir sürü entrika eklemiş .
Film bu nedenle seyirciye sunduğu sürprizlerle ilginçliğini kalıcı hale getirmeye çalışıyor .
Başından sonuna dek inşa ettiği bu sürprizlerin ortaya çıkması ile seyircinin zevkini okşamaya çalıştığından , film hakkında yorum yaparken oldukça dikkatli olmak gerekiyor .
Zira filmin sürprizlerini ele vermek gibi bir tehlike mevzu bahis !
Ama yine de şunu söyleyelim ki dikkatli izlendiğinde bu sürprizleri önceden sezmek çok da zor değil .
Haliyle senaryo en can alıcı noktasını bu sürprizlere bağladığından filmin güçlü noktası bir anda zayıf noktası haline gelebiliyor .
Özellikle zaten kısa olan filmin sonuna alelacele yerleştirilmiş sürprizler filmi doyuruculuktan uzaklaştırıyor .
Bu yüzden filmi sevenler kadar yavan bulanların sayısı da az olmayacaktır .
Filmde eksik olan en önemli unsurlardan biri gerilim .
Böylesi bir konuda ipi mümkün olduğunca inceltmek mümkün aslında .
Seyirciyi de o rahatsız edicilikle ' Artık inceldiği yerden kopsun ' dedirtecek kıvama sokup büyük bir heyecanın ve gerilimin verdiği hazzın eşiğine de getirme imkanı var .
Ama durumun yarattığı heyecan ve gerilim kesinlikle hissedilemiyor .
Ameliyat masasında yatan Clay’in iç sesleri o gerilimi vermekten uzak .
Karakterler üzerinden yapılan açıklamalar furyası da cabası .
Senaryoda açık bir nokta kalmaması için sürekli diyaloglar kullanılıyor .
Bu da bir noktadan sonra filmin havasını bozuyor .
İyi işlenmiş sessizlik anları farklı bir gerilim yaşatabilirdi izleyenlere .
Ama yönetmen ne kendisine ne de izleyiciye güvenememiş olacak ki bu yolu denememiş .
Anestezi iyi bir konu yakalanıp yanlış tercih yapmış bir film .
Bu tercih meselesi filmin gerilim yerine duygusallığı kullanma yolunu seçmesinden kaynaklanıyor .
Özellikle ameliyat esnasında Jessica Alba’nın sevimli eş görüntüleri ile bu duygusallık tavan yapıyor .
Aslında yönetmenin bu noktada amacı farklı , bir sürü ters köşeden birinin hazırlığı ama ötesinde anlık bir yapay şaşkınlık , akabinde melodramatik bir akış yine bizleri bekliyor .
Son zamanlarda izlediğim bazı filmleri düşününce , aslında dünyada dizi piyasasının bu denli yol almasını daha iyi anlayabiliyorum .
Günahkarlar filmi nasıl bir ' Criminal Minds ' dizisinin kalitesini aşamıyorsa , Anestezi de bazı açılardan örneğin bir ' House MD ' dizisinin kalitesini yakalayamıyor .
Bu filmdeki hastane ve ameliyat sahnelerinin kalitesi House MD’den çok aşağılarda kalıyor .
Yine de özellikle ameliyat korkusu olanların rahatsız olabileceği bir film Anestezi .
İnsanlarda anestezi ile ilgili ciddi ( belki de gereksiz ) bir korku yaratabilir .
Kaldı ki filmin gerçekten yetersiz bir anestezi bilgisiyle çekildiği de bu işin uzmanları tarafından belirtiliyor .
Uzman kişlerin açıklamalarını dikkate alırsak hiçbir hastanın filmdeki gibi uyutulmadığını söyleyebiliriz .
Ama sonuçta film bir belgesel değil .
Gerçek hayatta ameliyat sürecinde yaşananlar aynen uygulansa belki de bu film olmazdı .
Keşke film her şeyi gözümüze sokarak gösterme ihtiyacı hissetmeseydi .
Böylesine yaratıcı bir malzeme iyi yazılmış bir senaryoyla bu kadar ortalama bir şekilde işlenmeyebilirdi .
Oyunculuk anlamında da pek bir şey yok filmde .
Özellikle Terence Howard’ın canlandırdığı karakteri düşününce , kendisi için bu filmde oynamanın kariyeri için çok da yarar getirecek bir tercih olmadığını görebiliyoruz .
Son olarak afişte yer alan yazının sürprizlerle dolu bir film için ciddi anlamda gereksiz ve riskli bir tercih olduğunu belirtelim .
