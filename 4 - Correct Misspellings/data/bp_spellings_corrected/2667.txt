Çalıştığı mavna sahibinin karısını ayartan genç bir serserinin hikayesini anlattığı “Tutku Nehri " ( Young Adam ) , yasak aşkın trajik sonuçlarıyla izleyeni sarstığı “Asylum " , Los Angeles'ın gözdesiyken aslında kim olduğu yüzüne çarpılan jigoloyu duvara toslattığı " Çapkın "
( Spread ) , salgın hastalıkla insanların duyuları yok olurken bir kadınla erkeğin aşkını inadına yaşattığı " Yeryüzündeki Son Aşk "
( Perfect Sense ) ,   sıkı İngiliz yönetmen David Mackenzie'nin sekiz uzun metrajlı filminden dördü .
O , birbirinden farklı kentlerde ve zamanlarda , benzer olmayan öykülerin peşinde .
Ancak neredeyse bir ortak tema dikkati çekiyor : Şefkat ihtiyacı !
Gücümüz , sınıfımız , cinsiyetimiz , ırkımız ne olursa olsun , tutkulu bir temas , kalbinizi ısıtacak bir sevgi , aşk .
Asıl özlemimiz !
Bu , en sert erkeklerin bir arada olduğu sınırları çizilmiş bir alanda da böyle !   " Yüksek Risk "
( Starred Up )  filminden bahsediyorum .
Eski cezaevi terapisti Jonathan Asser imzalı senaryo , şiddet yüklü olduğu oranda dramatik .
Islahevinden alınarak , cezasını çekmek üzere zorlu hapishane koşullarına bırakılan genç Eric Love ( Jack O'Connell ) , 19 yaşına rağmen öyle azılı bir mahkumdur ki aslında , tek kişilik hücreye tıkılır .
Çok kısa süre içerisinde de , hem mahkumlar , hem gardiyanlar , hem de yönetimin başına gerçek bir bela kesilir !
Derdi , aynı yerde yatan ve çekinilen bir mahkum olan babası Neville'dir ( Ben Mendelsohn ) .
Eric , gönüllü terapist Oliver'ın ( Rupert Friend ) çabalarıyla bir ayrıksı gruba katılacak , babasıyla ilişkilerinin seyrine koşut öfkesiyle mücadele edecektir .
David Mackenzie , öncelikle , tamamıyla suçlu erkeklerden oluşan ve zaman zaman ürperdiğiniz bu dünyanın tüm atmosferini solumanızı sağlıyor .
Bu duvarların dışına aynen mahkumlar gibi , sadece avluda hava almak için çıkıyorsunuz .
Tüm kavga , dayak , coplama ve benzeri sahnelerde kanlar yüzünüze sıçrıyor .
Ve yüzlerine baktığınızda çekindiğiniz erkeklerin dünyasında sinsice dolaşıyorsunuz .
Eric ve babası eksende olmak üzere , tüm o kaba gücün örttüğü kalplere ulaşmaya çabalıyorsunuz .
Eric suçlu doğmadı , fakat neden ürküten bir suçlu oldu ?
Onun tek isteği çok basit mi aslında ?
Bir baba , oğluna bu denli sert olabilir mi ?
Ve bu denli şiddete bulaşmış bir baba - oğulun sıcaklığı soğuyabilir mi ?
Filmde , bu ilişkinin çerçevesi oldukça geniş çiziliyor ; hapishanenin ne olup ne olamadığı ile ilgili tartışmalara kapılar açılıyor : Bir hapishanenin suçluları cezalandırmanın yanı sıra onları topluma yeniden kazandırma görevi de gördüğü , balon mudur ?
Sert önlemlerden yana idareyle , psikolojik sağaltımın sabırla dokuduğu yolda mahkumlarla ilerlemek isteyen gönüllülerin / uzmanların çatışma alanları kimlerin denetimindedir ?
Sahi , bir suçlu yeniden kazanılabilir mi ?
Eric mesela !
Bu hapishanede geçen bir macera ya da gerilim değil , gerçeğin yakanıza yapışıp bırakmadığı , etkisi uzun sürecek bir film : Müziksiz ve trüksüz .
Kuzey İrlanda'da , biri Belfast , diğeri Lisburn'da yer alan iki eski hapishanede çekilmiş ; tüm oyuncular da o koşullara uyum sağlamışlar .
Özellikle iki performans var ki , şaşırtıcı .
" Hayvan Krallığı "
( Animal Kingdom )  filminde , yine bir suçluyu , acımasız kaçak bir suçluyu oynayan Ben Mendelsohn ( Yüksek Risk'teki rolüyle İngiliz Bağımsız Film Ödülleri'nde En İyi Yardımcı Erkek Oyuncu oldu ) ve Jack O'Connell !
1990 doğumlu O'Connell , Eric'i oynayarak Dublin Uluslararası Film Festivali'nde En İyi Aktör ödülünü kazandı .
Karakteri ' bıçak sırtı ' bir oyunculuk gerektiriyor .
Ancak ' fena halde ' hazırlanmış rolüne , şüphe götürmez biçimde , derisinden içeriye hapsetmiş Eric'i : Empati kurmuş , öfkesini ve o öfkenin gerisinde yatan çocuğu keşfetmiş .
Harika !
