Bugün her ne kadar adını şuh küfürler ile anıyor olsak da ; ruhunu sinemanın pisuvarına teslim etmiş ve uzun zaman önce de sifonu çekmiş olan Michael Bay’in , kendisinin kemikli ellerine teslim edilen Transformers serisinin ardından , popüler sinema arenasında kazandığı manevra kabiliyetini görmezden gelebilmemiz mümkün değil !
Bizler için “çocukluğumuzu mahfeden adam” klişesinin ete kemiğe bürünmüş hali olması da uzun süre önce kabak tadı verdi ve Bay’i günahlarıyla sevebilmeyi de öğrendik !
  Transformers serisi ile kopartılan kozmik ötesi gürültüye rağmen hızını alamayan yapımcılar , önce seriyi yeni karakterler ile tasarlanan yeni bir üçleme ile taçlandırma kararı aldı .
İzleyici üzerinde geçici bir retina işkencesi seansına dönüşen ve her yeni adımda , ortak noktada buluşacak potansiyeldeki izleyicisini yitiren serinin bir nevi multiverse goygoyuna dönüşeceği garantiydi .
Nihayetinde geçtiğimiz yıllarda , ekibin en sevimli karakteri olan Bumblebee’nin kendi özgün macerasına kavuşacağının haberleri geldi .
Bu haber , yapımcıların beyazperdeye daha fazla autobot fırlatacakları yeni bir sürecin de başlangıcı oldu elbette .
  Peşin peşin söylemek gerekir ki Bumblebee’nin sürpriz bozan herhangi bir yanı yok !
Bu hem iyi hem de kötü haber !
İyi haber şu ki ; ilk filmde hiç değilse ergenliğin dumanlı dağlarında gezinen Sam Witwicky’nin “kendini arayış” klişesi üzerinden karakterlere biraz da olsa yaklaşmayı başaran fakat sonrasında tüm kahramanlarını koca bir enkazın altında bırakan serinin ; her şeyi sıfırlaması kulağa pek de sevimsiz gelmiyor hani !
  Zaten onuncu yılını devirmiş bir serinin , daha steril bir şekilde kendisini tazelemesi bunu da akıllıca bir spin - of ile yapması aslında doğru bir hareket .
Nitekim hem serinin nefes alması hem de yeni nesil izleyiciye daha güncel bir şekilde sunulması lazım .
Yapımcılar da bu konuda en uygun kare asın Bumblebee olduğuna karar vermişler .
  Film , pek çok açıdan bari bir E. T. etkilenimine sahip .
Biliyorum , aynı formül aşağı yukarı ilk Transformers filmi için de geçerliydi ama burada en azından karmaşan uzak bir yapı söz konusu .
Tam da bu sebeple , Chalie ile Bumblebee’nin yakınlaşması ister istemez bizlere daha samimi geliyor .
Tabi bunun bir nevi orijin öyküsü olduğu da hesaba katılırsa , Bumblebee’nin adaptasyon sürecinin biraz daha davetkar hale geldiğini söylemek için kahin olmaya gerek yok !
Bir türlü ısınamadığım Hailee Steinfeld’in belki de en içten performanslarından birine imza atması da büyük bir artı .
Hatta Bumblebee’yi yeterince tanıdığını düşünenler için bile birkaç şık hareket mevcut filmde .
  Tabi bütün bu dinginliğin ve baş ağrısı düşmanlığının , Küba and the Two Strings gibisinden kallavi bir animasyona imza atmış Travis Knight’a da pek çok şey borçlu olmasına müteşekkiriz .
Knight , yapımcıların çiğneyip tükürmedikleri bir vitrin yönetmeni olmanın çok çok ötesine geçerek , öyküyü maneviyatı yüksek bir 80’ler nostaljisi haline getirmeyi başarmış .
Tabi öte yandan “80’ler referansının satan bir yönelimin kapısını açması adına” kabak tadı verdiğini söyleyenlerdenseniz şayet durum başka !
  Peki bir Transformers spin - off’u gerçekten de bu kadar günahsız olabilir mi ?
Elbette hayır !
Her ne kadar öncülü olan ağabeylerine oranla hazmı daha kolay bir film olsa da , Bumblebee’nin solo performansı yine her zamanki gibi fazlasıyla bir formül filmi !
Elbette yapımcıların riske girip de radikal bir içerik yeniliğine kolları sıvayacaklarını düşünemezdik ama film , Transformers serisinin üzerine bir çakıl taşı bile koymuyor .
Tersine , zamanla gereksiz aksiyon kalorisi alarak semiren seriyi diyete sokmak suretiyle , ilk günkü haline geri döndürüyor .
Evet nihayetinde Transformers’ın animasyon serisine dair nostalji yaşama derdindeki izleyiciyi de ensesinden yakalıyor yakalamasına fakat bu filmin üstün niteliklerinin değil de ; blockbuster kategorisindeki diğer rakiplerinin gereğinden fazla “kötü” olmasından kaynaklanıyor biraz da .
Yani dürüst olmak gerekirse Bumblebee’nin tek başarısı , “standart ve eğlenceli olması beklenen bir blockbusterın nihai formülünü” hatırlatıyor olması sadece .
  Bunun dışında kalan kısım zaten kronolojiden sapmayacak bir biçimde katı !
Ergenliğe yeni adım atmış bir kız ve bir uzaylı buluşur , dost olur , düşman kazanır , düşmanlar yetmezmiş gibi yine işin için ordu falan girer , ikili zorlu bir sınava girer ve kötüleri tepelerler !
Basit !
Ama kabul etmek gerekir ki hala işler bir fikir !
  Bu fikrin gişede tutacağı da muhtemel .
Hatta yapımcılar , Autobot’ların ağa babası olan Optimus Prime’ın odakta yer alacağı daha hararetli bir spin - of için pre prodüksiyon sürecini başlattıklarını resmen açıkladılar bile !
Bu sayede Transformers serisi de multiverse iddiasında Marvel , DC ya da Star Wars gibi devlerin yanında yer alacak orası kesin !
Fakat her Autobot , Bumblebee gibi sahnede başarılı bir dans sergileyebilir mi ?
Bunu da zaman gösterecek !
