Bir küçük konserve kutusu , son yıllarda gördüğüm , çaresizliğe dair en büyük sahneyi barındırmayı beceriyor içerisinde …
Gözyaşlarımız sığar da , öfkemiz bir kutuya sığar mı ?
Ya açlığımız , acılarımız , sancılarımız , kırgınlıklarımız , kırılganlıklarımız , bilcümle umutsuzluklarımız …
Belki bütün ( film ) unutulacak , ama o parça ( sahne ) , hep yaşayacak .
Öylesine vurucu , öylesine çarpıcı , öylesine akılda kalıcı …
Seksenlik usta Ken Loach , biz sıradan insanları , hala ve ısrarla sersemletmeyi başarıyor ve kaçmaya çabaladığımız gerçekleri , peşimize takıyor .
Ustalık dönemine girdiğinde ( 20 sene evvel ) ona katılan Paul Laverty ile birlikte , benzerlerine şahit olmayı bırak , bir ihtimal yaşadığımız , ya da yaşayacağımız hayat kesitlerini bulmakta ve kurgulamakta , artık daha hünerli , daha mahir .
Sonra yerleştiriyor bir filmin içerisine bizden bir insanı ve resmen tek bir sahnede , dersini veriyor , yine ve yeniden …
Evet , Ben , Daniel Blake , salt bir sisteme sitem filmi değil , halden anlamayan topluma da , yani sana , bana ve ona vereceği ayar var .
Yılmayan bir adanmışlığın , dava adamlığının , birikimin , emeğin ve alınterinin adıdır ve karşılığıdır Ken Loach …
Yarım asrı geçen bir süreyi düşünün , yönetmenlik koltuğuna oturmak , savrulmadan , yolda kaybolmadan sinemaya dair bir uzun yolculuğa çıkmak , üstelik usanmadan ve yorulmadan , harbiden her türlü saygıya , sevgiye ve övgüye değer !
Hem de dizginsiz bir tüketimin ve kolayca vazgeçmenin çağında , alnının akıyla …
Düşen Kadın’dan Kerkenez’e , Aile Hayatı’ndan Gizli Ajanda’ya , Ayaktakımı’ndan Minik Kuş’a , Ülke ve Özgürlük’ten Benim Adım Joe’ya , Ekmek ve Güller’den Demir Yolcuları’na , Afili Delikanlı’dan Özgürlük Rüzgarı’na , Duygudan da Öte’den Hayata Çalım At’a , Meleklerin Payı’ndan Özgürlük Dansı’na …
Elbette son eseri , Altın Palmiyeli Ben , Daniel Blake , en iyi filmi ve mesleğinin zirvesi değil , ancak yeni gerçekçilikten uzak kalmayan , tastamam ve ona uyan bir Ken Loach filmi , hiç şüphesiz .
Yaşını başını almış , işinin ehli , kalifiye marangoz Daniel , kalp krizi geçince , hayata tutunma sürecinde , sosyal yardıma muhtaç kalır .
O , eşini yitirdikten sonra , tek başına kalmıştır , çocuğu yoktur , ancak her yalnız ve yaşlı adam gibi , çoktan dert babası olmuştur .
Sağlığı yüzünden çalışamamakta , üstüne bürokratik saçmalıklarla boğuşmakta , cepteki az olan para da , giderek kurumaktadır .
Eski tüfektir dam Abimiz , bilgisayardan anlamaz , internetten çakmaz , dijital teknolojinin , kalemin kâğıdın yerine geçmesini algılayamaz .
Tüm acının ve mantıksızlığın ortasında , aksasa da kocaman bir kalbi vardır onun , kimi komşularıyla arası iyidir , kaynaşmayı da kapışmayı da bilir , esprilidir , iğneleyicidir , tam tekmil emekçidir , emekçi …
Sokağa düşenlerinin sayısı , gelişmemiş ülkelerden daha fazla olan gelişmiş memlekette ( burada İngiltere , misal ABD’nin hali de malum ) , düzenin kuşa çevirmeyi denediği sosyal yardımın , hak ettiğinin karşılığını almanın zorluklarıyla , kahramanımızın sayesinde yüz yüze geliriz .
Bizim yerli işi ve yılın iyisi Babamın Kanatları ile ortak noktaları olan bir film bu , araya sıkıştıralım .
Sistemin çürümüşlüğünün , çalışanlarını robotlara çevirmesinin , yani insani duygulardan muaf hale getirmesinin eleştirisidir , öykümüzün ana hattı .
Asgari ücret zammını tartışıyoruz şu günlerde , hani bir evin anca kirasına denk gelen mangırları …
İşsizler , atanamayanlar , ek iş kovalayanlar , yardıma muhtaç kalanlar …
Bu hikâye , bir avuç zenginin dışında kalanlara dair , yani çoğunluğa , yani Nazım’ın dediği gibi ‘büyük insanlığa’ dair , her an unutulma , dibe vurma , yok olma tehdidiyle yaşayanlara …
Yolda karşılaşıp , başımızı çevirdiklerimize , görünce , sırtımızı döndüklerimize , düşene bir tekme , vurmadık belki , ama önemsemedik , bir şey ister diye çekindik , kim bilir , aynı durumda olma ihtimalinden korktuk belki , günün birinde …
İşte , her neyse …
Kapitalizm , vahşi kapitalizme dönüşmekte , cicili bicili liberal söylemleri boş verin , nüfus arttıkça , doyacak mide çoğaldıkça , devlet , sosyallikten vazgeçip , var olan hakları kırpıyor , güzelce buduyor , muslukları kısıyor , koşullarını azdırıyor , hasta olmanı bile istemiyor , ha paran varsa , o başka .
İşte Daniel Blake , kaderinin , bir devlet görevlisinin dilinin ucunda olmasını kabullenemiyor , haklıyken reddedilmeyi , direndikçe ötelenmeyi , denedikçe örselenmeyi kucaklıyor , iliklerine dek !
Benim adım var , benim bir hayatım var , ben bir insanım , ben bir numara değilim diyor , futbol takımıyla meşhur , kasaba irisi Newcastle’da …
Bizim farkımıza varın diye bas bas bağırıyor Daniel Abi , kurtaranlara , durun , arkada kalanlar da var diye haykırıyor .
Tutunamayanlar varken , bunca bencillik neden diye soruyor .
Söyleyeceğini söylüyor , bizim gibilere asla acımayın ha , sadece farkımıza varın , suskun kalmayın sakın , görün , sövün , öfke duyun .
Ken Usta da diyor ya hani ; “Bir hikâye anlatacaksanız ; güzel diye değil , anlatılması gerektiği için anlatmalısınız” İşte o hesap !
Hah !
Unutmadan , oyunculukların altını çizelim .
Özellikle böylesi ağır mevzuda sırıtmayan , komedyen Dave Johns , resmen Daniel Blake ile döktürüyor .
İki çocuğuyla , yaşama sarılan Katie karakteriyle , diğer başrolü sırtlayan Hayley Squires de hiç altta kalmıyor , şiir gibi oynuyor .
Büyük öykü , sıkı aksiyon , dev prodüksiyon , efekt falan filan arıyorsanız , bu filmde bunlar yok , süs gibi yükten muaf , çokça bildik , basit , yalın , temiz , öz ve saf bir hikaye var , gücünü de gündelik yaşama yakınlığından alıyor .
Mesaj kaygısıyla , dramatik yapıdan da ödün vermiyor .
Hayat gibi akıp gidiyor işte , daha ne olsun ?
