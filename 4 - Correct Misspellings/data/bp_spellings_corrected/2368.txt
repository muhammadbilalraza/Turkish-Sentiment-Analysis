Irak’taki korkunç savaşın , henüz bizler için acıları oldukça taze olan o bitmek bilmeyen dehşetin içerisinde , keder ve korkunun yanında ümit ve sevginin de dallandığını söylesek ne derdiniz ?
İnanması güç ama bu haksız , sonuna kadar yanlış olan işgalin bünyesinde tek tük bile olsa güzellikler de yeşerdi .
Yeşerdi çünkü her şeyin merkezinde insan vardı .
Gittiği her yere kötülüğü taşıdığı gibi , eser miktarda güzel şeyler de getirebilen canlılar , bizler .
Bu hafta vizyona giren Sadakat Yolunda filmi de bu sevgi dolu minik hikayelerden bir tanesine eğiliyor .
Üstelik gerçekten yaşanmış , hakiki bir olaya .
Savaş döneminde , 2003 senesinde kişisel tercihi ile Irak’ta askeri hayatına başlayan Megan Leavey adlı kadın , çok kıymetli bir dostunu kaybetmiş , kendi bakış açısına göre yaşamda yapayalnız kalmıştır .
Seveni , güvenebileceği , sırtını dayayabileceği gerçek bir insan yoktur , ya da böyle olduğuna inanmak istiyordur .
Görevi esnasında yaptığı bir hata yüzünden bir tür ceza alır , kendisini köpek eğitim bölümünde bulur .
Depresyonu ve yalnızlığı ile yoluna devam eden Megan , burada tanıştığı K9 köpeği Rex ile farklı bir dünyaya merhaba diyecektir .
Zira artık karşısında koşulsuz sevgi veren , güvenilir ve iyi niyetten başka bir şey taşımayan bir canlı vardır .
Bir köpek !
Sadakat Yolunda filmi her ne kadar belli açılardan klişelere bel bağlasa da , hikayenin odağını sadece sevgiden geçen bir ilişkiye kaydırdığı için seyri çok zevkli , duygusal bir yapım olarak çıkıyor karşımıza .
Bunda oyuncu kadrosunun , Megan Leavey’i canlandıran Kate Mara ve sevgili Rex’in de katkısı büyük .
Projenin oyuncu kadrosu da dikkat çekici aslında .
Mara’nın yanında Onbaşı Matt Morales rolündeki Ramon Rodríguez’in “klişe odaklı” başka bir sevgi kaynağı olarak yerleştirilen Ramon Rodríguez , Tom Felton’ın canlandırdığı ve köpeği ile olan ilişkisine dikkat çekilen Adrew Dead gibi aktörler , senaryonun gereğini yerine getiriyor .
Ancak serüvenin merkezi en çok Megan ve Rex üzerine kurulduğu için , hikayeyi besleyen bahsini ettiğim diğer karakterler çemberin dışında kalıyor .
Bu da kahramanımızın geçmişi ve şimdiki hali arasında köprü kurmayı zorlaştırabiliyor .
Eskinin Megan’ı ve hızlı geçen anlar ya da sadece cümlelerle paylaşılan anılarla şimdiye ayna tutuyor .
Bir yandan hedeften sapmamak adına akıllıca bir tercih , bir yandan da bazı izleyiciler için karaktere yönelik merakı törpüleyebilecek bir yöntem .
Kate Mara’nın kalbi soğumuş kahraman rolünde sağlam bir iş çıkarttığını gönül rahatlığı ile söyleyebilirim .
Nitekim bu ruhsal durumdan , Rex’li döneme geçiş , yüzleşmeler , yeni ve gerçek dostunu kaybetmemek için giriştiği “kendi savaşı” ve muazzam final , aktrisin adım adım izlediği yolla daha çok gerçeğe dönüşüyor .
Sadakat Yolunda’nın eksikleri ise yine Hollywood’un içinden çıkamadığı ya da çıkmak istemediği “kötü ya da cahil Doğulu” kalıbı .
Irak halkı köpekleri sevmiyor .
Yer yer anlayışsız ve kaba insanlar .
Batı’nın kahramanı ise belki tüm batı halkını değil ama oranın kültürünü “parlatıp” sunuyor .
Daha önce belgesel çalışmalarıyla tanınan ve ilk kurgu hikaye filmini çeken kadın yönetmen Gabriela Cowperthwaite , bu klişelerin üzerinde fazla durmamış , her ne kadar göze batsa da bu çukurda fazla debelenmemeyi seçmiş .
Böylece karşılıklı iki büyük sevginin dramatik ve mutluluk dolu “savaş”ını rahatça perdeye yansıtabilmiş .
Aksi ve hırçın bir köpek ile depresif ve ruhu buz kesmeye başlamış bir kadının birlikte gerçekleşen değişim macerası Sadakat Yolunda , izlenmesi gereken haftanın kıymetli vizyon filmlerinden .
burcinaygun@gmail.com
