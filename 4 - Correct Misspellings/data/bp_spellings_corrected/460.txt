" Kız Kardeşimin Öyküsü " nün Ağustos ayında vizyona girmesinin altında yatan pazarlama stratejilerini tahmin etmek zor .
Çünkü Nick Cassavetes'in yeni çalışması yaz aylarına yakışan hareketli , sıcak ve insanın aklını gündelik problemlerden uzaklaştıran yapımlardan çok , yağmurlu ve serin sonbahar günlerinde izlenecek hüzünlü bir film ; bu nedenle çoğu izleyicinin günlük güneşlik filmlerle karşılaşmak istediği Ağustos ayında kendisinden beklenen gişe başarısını elde etme şansı belki de oldukça düşük .
Oysa " Kız Kardeşimin Öyküsü , " dokunaklı hikayesi , problemli karakterleri ve " Ordinary People " geleneğini günümüze taşıyan anlatımıyla aile dramlarından hoşlanan sinemaseverleri memnun edebilecek bir yapım .
Nick Cassavetes'in filmi , aile bireylerinin birbirleriyle kurdukları sorunlu ilişkiler , karakterlerin kendi içlerinde yaşadıkları çelişkili duygular ve tüm bu hislerin gizli saklı yaşanmasına yol açan Kate'in trajik hastalığı aracılığıyla dokunaklı mesajlar vermeyi amaçlıyor .
Filmin karakterlerin kişisel hikayeleri üzerinden yarattığı yan öyküleri , bu yan öykülerin kesişmesiyle oluşan kırılma noktaları ve tüm bunların birleşiminden doğan duygu yüklü atmosferi ise oldukça sürükleyici .
Diğer yandan , " Kız Kardeşimin Öyküsü " nün senaryosunun belli noktalarda tıkandığını da itiraf etmek gerek .
Film ilk dakikalarında bizlere , Kate'in hastalığından doğan sıkıntıların diğer aile bireylerinin yaşantılarını nasıl gölgede bıraktığını , Anna'nın kendi bedeni üzerinde hak sahibi olma arzusunu ve karakterlerin bir aile olarak bu sorunların üstesinden nasıl gelmeye çalıştıklarını anlatacağını düşündürtüyor .
Zira filmin en cazip yönü de bu .
Ancak " Kız Kardeşimin Öyküsü , "
Kate dışındaki aile fertlerinin geri planda kalmaya alışmış iç çatışmalarına kısa bir bakış attıktan sonra sadece ve sadece Kate'in yaşantısına odaklanıyor .
Anlayacağınız diğer aile fertlerinin iç çatışmaları filmin dünyasında nasıl geri planda kalıyorsa , filmin senaryosu da aynı yoldan ilerliyor ve karakterlerin kişisel öykülerini es geçiyor .
Anna'nın anne babasına karşı verdiği hukuki savaş , ağabeyinin aile içerisindeki görünmez konumu ve diğer aile fertlerinin hikayeleri , kısa sürede Kate'in başından geçen bir aşk öyküsünün gölgesinde yitip , gidiyor .
Bu tercihle birlikte kanser konulu alışıldık bir trajediye dönüşen " Kız Kardeşimin Öyküsü , " hemen hemen tüm cazibesini yitiriyor .
Bununla birlikte , Kate'in hikayesine odaklanmayı seçen filmin bu yolla büyük tartışmalara yol açacak ve izleyenleri rahatsız edecek konulara girmekten kaçındığını da söyleyebiliriz .
Gidişatın trajik yönünü fazlasıyla ön plana çıkartarak Anna'nın kendi bedeni üzerinde söz sahibi olmak istemesi üzerinden yürütülen tartışmayı suya sabuna dokunmadan çözmeye çalışan film , işin ucu bütün tartışmalara nokta koymaya geldiğinde herşeyi tatlıya bağlamak adına neredeyse korkakça bir çözüme başvuruyor .
Kendince izleyenlere şaşırtıcı , dokunaklı ve ders mahiyetinde bir son hazırlayan " Kız Kardeşimin Öyküsü , " aslında en cazip ve merak uyandıran yönünü bastırmaktan başka bir sonuca da ulaşmıyor .
Öte yandan , " Kız Kardeşimin Öyküsü , " her şeye rağmen Abigail Breslin'in içten performansı ve genç oyuncuların çabaları ile oldukça izlenebilir bir film haline geliyor .
Müsamereyi andıran performansı ile oyuncu kadrosuna destekten çok köstek olan Cameron Diaz'ın , ' en hüzünlü halimle bile nasıl daha seksi gözükürüm ' endişesiyle körüklenen antipatik tavırları ise genç oyuncuların çabalarının daha da fazla takdir toplamasını sağlıyor .
Kısacası " Kız Kardeşimin Öyküsü , " vizyon salonlarında kendinize göre bir alternatif bulmakta zorlanıyorsanız , tüm kusurlarını bir kenara bırakarak genç oyuncuların performasları ve sürükleyici gidişatı için tercih edebileceğiniz bir yapım .
