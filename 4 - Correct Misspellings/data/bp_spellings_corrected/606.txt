Sinema : A. I. , Profesör Hobby'nin çalışma arkadaşlarına yaptığı konuşmayla açılıyor .
Pencereden içeriye süzülen sert ışık , dış mekanı görmemizi engelliyor ( Goya etkisi ) .
Film , ilk 1 saat boyunca , Spielberg'in sade ama aslında hüner dolu anlatımıyla , ayrıntılara fazla takılmadan ilerliyor .
David rolünde Haley Joel Osment , inanması güç belki ama , The Sixth Sense'de olduğundan ( 6. His ) bile daha başarılı .
David'in aile üyeleriyle etkileşimi , zekice esprilerin yeraldığı gerçekten orijinal bir ilk saat .
Ancak ne oluyorsa ondan sonra oluyor .
Sanki Stanley Kubrick mezarından kalkarak yönetmen koltuğuna oturuyor .
Ya da , David'in ormana terkedilmesinden sonraki bölümler , Kubrick'in story - board'larıyla çekiliyor , bilemiyorum .
Jude Law'ın müthiş başarılı Gigolo Joe tiplemesine , hatta seyirciyi kahkahalara boğan harika Teddy'e karşın , film iç ritmini kaybediyor , senaryo akmıyor , anlatım bozuluyor .
( Bu arada dış mekanlarda 1982 tarihli Ridley Scott klasiği Blade Runner'ın havası hissediliyor ) Tüm bunların sonunda bir de karşımıza Brian de Palma'nın Mission : Marsından fırlamış gibi duran felaket uzaylılar çıkıyor !
Dahası , film bir türlü bit ( e ) miyor .
Bana kalırsa , David'in " anne " diyerek aşağıya atladığı o etkileyici sahneyle bitmeliydi .
Felsefe : David'in sevgisi gerçek miydi ?
Hayır !
Gerçeğin tersi yalan değil ki !
David , sevgisinin gerçek olduğuna inanıyordu .
Peki ya annesi ?
Yanlış - sahte - simülasyon - mecha ya da ne derseniz deyin , anne bunun farkındaydı ama bir yandan da " etkileniyordu " .
" Sevilmek " , böylesi bile mutluluk verebiliyordu .
Ama ne yaparsanız yapın , hatta isterseniz ormana terkedin , yine de sizi sevecek bir çocuk , ya da başka bir deyişle fabrikasyon olarak full sevgi yüklü David'in , size " gerçek " birşeyler hissettirebilmesi mümkün mü ?
Beynin tat alma bölümünün , dışarıdan bir doktor müdahalesi ile uyarılmasını düşünün .
Beklenen tepki oluştu ama etki kaynağı " gerçek " değil .
Bu durumda o beynin sahibi kişi , gerçekten bir şey mi tatmış oldu ?
Sevgiyi , sadece karşı tarafta öyle ya da böyle bir etki oluşturmasıyla sınırlamamız mümkün mü ?
Bugün , Sir Roger Penrose'un başı çektiği bir grup yüksek - fizik profesörü , günün birinde Yapay Zeka sahibi robotların yapılabileceğini kabul ediyorlar , ancak , onların asla " insan gibi " düşünemeyeceklerini öne sürüyorlar .
Hatta koruma mekanizmaları nedeniyle insanlık için bir tehlike oluşturabileceklerini vurguluyorlar .
Bir grup bilimadamı ise , karşılık olarak , yapay zekaların ameliyatlara insan doktorlar yerine girebileceklerini , trafik polislerinin yerini alabileceklerini , yani kısaca insanlara rakip değil yardımcı olacaklarını savunuyor .
Kubrick ve Spielberg'in A. I. ' ı ise , bu iki görüşten ilki ile daha çok ilgileniyor .
Ama maalesef filmin bunu yaparken izlediği yol , bilimsel bir düzlemden geçmiyor .
Spielberg , filmin sözünü ettiğim ikinci bölümünden itibaren " masalcı dede " üslubuna geçiş yapıyor .
Mecha'ların bir arenada başına gelenler hem " imha ediliş " hem de bir çeşit " ölüş " gibi veriyor .
Onları keyif içinde izleyen kalabalık da , gladyatör dövüşlerini izleyenlere yönelik eleştiriye selam gönderiyor .
David , bir gün insan olacağı şeklindeki hayalinin peşinde koşarak " insan gibi düşünüyor " ve " davranıyor " .
Ancak Spielberg , çelişme pahasına , bir yandan David'in " gerçek ? " gözyaşlarıyla seyirciyi etkilemeye çalışırken diğer yandan da onun yanılgı içinde olduğunun , hiç bir zaman insan olamayacağının altını çiziyor .
Yani Spielberg'in masalı , Pinokyo'nun aksine , mutlu bitmiyor .
