Filmin konusunu " özel yeteneklere sahip bir takım insanların , bir birim tarafından avlanması " olarak özetlemek , sanırız popüler TV dizisi Heroes ile benzerliğini ortaya koymak için yeterli olacaktır .
İlk sezonuyla ilgiyi hak eden dizinin sonraki sezonlarda ne hallere düştüğünü biliyorsanız , " Push " un o vasat noktanın da gerisinde olduğunu söylemek , sanırız bir fikir verecektir .
" Heroes " u hiç izlemediğini söylüyor yönetmen Paul McGuigan .
Ama ortaya orijinal fikirler koyma konusunda da yeterince uğraşmamış gibi .
Film , bir kahramanın içindeki gücü keşfetme sürecini anlattığı iddiasında .
" Matrix " in Neo'sunun " uyanışı " gibi " Push " ta da Nick ( Chris Evans ) ' ın uyanmasını bekliyoruz .
Ama film bitti bitecek , bizimkinin uyanmaya hala niyeti yok .
Nick'in elindeki gücü kullanarak kötüye olan savaşı , film boyunca bir tür ütopik düş olarak kalıyor .
" Push " eğer iddia ettiği gibi bir bilimkurgu filmi ise , ortaya konulan evrende de , o evreni oluşturan unsurlarda da ciddi tutarsızlıklar var .
McGuigan , nereden aklına geldiyse klasik " Casablanca " örneğinden hareket edip saklanmaya çalışan karakterler için kültürlerine zıt bir mekan bulmaya çalışmış , Hong Kong'da karar kılmış .
İyi de , sizden başka herkesin çekik gözlü ve kısa boylu olduğu bir yerde nasıl saklanabilirsiniz ?
Dolayısıyla Nick ve nereden çıktığı belli olmayan küçük yol arkadaşı " Cassie "
( Dakota Fanning ) nin farkedilmesi uzun sürmüyor .
Evreni oluşturan unsurlara gelince .
Aslında " Evren " çok iddialı , Uzakdoğuda bir mahalle diyelim .
Ortada farklı güçlere sahip insanlar var .
" Matrix " te Kahin'i , onu koruyan koruyucu melek Seraph'ı , Anahtarcı'yı , Mimar'ı hatırlayın .
Herkesin bir görevi vardı .
Çoğu bu güce neden sahip olduğunu bilmese de kendilerinden çok daha üstün bir zeka tarafından çizilmiş yola riayet ediyor , üzerlerine düşeni yapıyorlardı .
" Push " ta da " iknacı " , " gözleyici " , " taşıyıcı " , " gizleyici " , " iyileştirici " gibi karakterler mevcut .
Hong Kong sokaklarında bas bas bağırarak ( Dakota'dan bile fazla ) rakiplerini sindiren gençleri de unutmamak gerek , ki bu iki genç , Stephen Chow'un şahane balesi " Kung Fu Hustle " dam fırlamış gibi duruyor .
Ne var ki bir süre sonra kimin ne yaptığını takip etmekte zorlanıyorsunuz .
Ne acıdır ki Nick dışında herkes gücünün farkında ama hikaye nereye gidiyor , kim kimi neden öldürmek istiyor , kötü adam kim , ya da bu filmde gerçekten kötü bir adam var mı ? gibi sorularla 1 dakika harcıyorsunuz .
" Lucky Number Slevin " la aldığı olumlu eleştiriler hatırımızda olan McGuigan , mavi - yeşil perdeleri kullanmadığı , karakterlerini gerçek mekanlarda görüntülediği için övünmekte haklı olabilir .
Ancak bu filmin sanal da olsa farklı bir görsel dünyaya ihtiyacı var gibi .
Zira elinde , ne orijinal bir karakter ne de senaryo var .
İki başrol oyuncusuna gelince .
Filmi sürüklemeleri umulan Chris Evans ve Dakota Fanning'in rol yapma kabiliyetleri konusunda ileriye dönük ciddi endişelerimiz oluşmuş vaziyette .
İki kez Oscar'a aday gösterilmiş Djimon Hounsou'nun bu filmde ne aradığını da sorabilirsiniz .
" Training Day " den beri yakından takip ettiğimiz Cliff Curtis'in , " eşyaların şeklini değiştirme " yeteneğiyle filmin belki de en ilgi çekici karakteri olduğunu söyleyebiliriz .
Yanında da " M. Ö. 10 " deki rol arkadaşı , tekinsiz bakışlı Camilla Belle'yi getirmiş .
" Push " bu haliyle bile , fantastik öykülere ilgisi olanları bir ölçüde kendine çekecektir .
Ancak aksiyon sahnelerinin azlığı , olanların da niteliği , hayalkırıklığı yaratabilir .
Aksiyonun olmadığı uzun bölümlerde de ciddi felsefi açılımlar beklemeyin .
Kısaca " afişe kanmayın " türü bir film bu .
