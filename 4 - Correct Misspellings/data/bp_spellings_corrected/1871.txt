Adam Sandler ve Drew Barrymore ikilisi karşımıza ilk kez The Wedding Singer isimli filmle 1998'de çıkmıştı .
İlk filmin altı yıl sonrasında 50 İlk Öpücük için yeniden kamera karşısına geçen çift , sevilen bir romantik komediye imza attılar .
Yıl 2014 , Sandler ve Barrymore yeniden bir romantik komedi ile beyazperdedeler , hem de bu kez çocuk çocuk .
İkiliyi bir araya getiren 3. film olan Karışık Aile , The Wedding Singer da dahil olmak üzere bu dört filmde Adam Sandler ile birlikte çalışan yönetmen Frank Coraci imzasını taşıyor .
Karışık Aile , Sandler'ın önceki birkaç filminden pek de farklı bir yolda ilerlemiyor .
" Just Go With It " ile Hawaii'ye giden , " Jack and Jill " ile bir cruise gemisini mekan edinen film karakterleri , bu kez de bir Güney Afrika gezisine çıkıyorlar .
Eşini kaybeden üç kız babası Jim ve onu aldatan kocasından ayrılan iki erkek annesi Lauren'ın rastgele çıktıkları randevu , çeşitli aksilikler ve yıldızların barışmamasıyla felaket ( sadece onlar için değil , izleyici için de ) geçer .
Jim ve Lauren'ın birbirlerini bir daha görmeye niyetleri yoktur ancak kader ağlarını örer ve onları Güney Afrika'da beş çocukla , aynı otel odasında kalmak zorunda bırakır ve filmin iddia ettiği komedi ile romantizm de burada başlar .
Karışık Aile tür olarak romantik komedinin arkasına saklanıyor .
Ancak işin ne komedi kısmı yeterli geliyor , ne de romantizmi .
Ne kalbimize dokunan , ne de bizi gıdıklayan bir sahne ile karşılaşıyoruz .
Başroldeki bu ikilinin kimyaları tutuyor mu ondan bile emin değilim ama zaten sadece kimya filmi kurtarmaya yeter mi ?
Elbette yetmez , en azından filmi izlenebilir kılar .
Zira filmle ilgili elimizde bir bu var , gerisi tamamen formül .
O beklenen büyük kahkaha maalesef bir türlü gelmiyor .
Özellikle bahsetmek istediğim bir sahne var ki , aslında filmin yapaylığını 2 dakikada ortaya koyuyor .
Jim ve Lauren'ın kahve alırken karşılaşmaları ile başlayan ve gergedanları görüp de “Bunu New Jersey'de göremezsiniz . ” diyen barışta ile son bulan , CGI tekniğinin " ben buradayım " diye bağırdığı sahne , Karışık Aile'nin özeti gibi .
Teknik olarak da birçok aksaklığı barındıran film , sarkan sahneleriyle 117 dakikanın hakkını veremiyor ve tahmin edilebilir finaliyle de izleyiciyi şaşırtmıyor .
Her şeye rağmen , Sandler ve Barrymore'u yıllar sonra yeniden yan yana görmek isteyeceklerin ve romantik komedi deyince akan suyu durduracakların bu haftaki tercihi olabilir .
