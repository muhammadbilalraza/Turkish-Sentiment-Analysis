Güney Kore Sineması'nın hem nitelik hem de nicelik bakımından en üretken yönetmenlerinden Kim Ki - Duk'un 15. filmi " Rüya " da , ülkemize festivaller aracılığıyla uğrayan , akabinde belki en fazla bir sinemada gösterime sokulan diğer Ki - dük filmleri arasında bir istisna olmuyor .
Gene de filmlerinin dağıtımı konusunda umursamaz bir tavır sergileyen Kim Ki - Duk'un son filminin Kore dışında yalnızca San Sebastian Film Festivali'nde gösterim şansı bulduğunu düşünürseniz , biz şanslı azınlıktanız .
Yani en azından filmi görene kadar , " şans " konusunda kanaatim bu yöndeydi .
" İlkbahar , Yaz , Sonbahar , Kış . Ve İlkbahar " ile filmografisinde zirveye ulaşan yönetmen , sonra çektiği filmlerde görsel olarak formda olsa da , sanki " Boş Ev " den bu yana o kendine has anlatımı konusunda sıkıntı yaşıyor .
Nitekim bundan önceki filmi " Nefes " ile de karışık eleştiriler almıştı .
Bu yüzden , " anlamadığım bir şeyle karşılaştığım zaman oturup filmini çekiyorum " diyen Ki - Duk'un bu filmden sonra anlamadığı bir şey olduğu takdirde önce bir oturup adam akıllı düşünmesini öneriyorum .
Son dönemlerde , her sene illa bir film çekme takıntısının üretkenliğine " nitelik " olarak yansıdığını söylemek pek mümkün değil çünkü .
Türkçe tercümesi " Hüzünlü Rüya " olan bir - Mong , yönetmenin önceki eserlerine kıyasla daha orijinal bir hikayeyle yola çıkıyor .
Böyle dememin nedeni , Ki - Duk'un , yetkinliğini farklı bir konu ortaya çıkarmada değil , sıradan bir konuyu alıp kendine has üslubu ve beslendiği uzak doğu felsefeleriyle farklı bir anlatım yaratmada gösteriyor olması .
Karşımızda genel çerçeve itibariyle çok da değişik bir Ki - dük filmi yok esasen .
" Boş Ev " in sonunda söylenen " Yaşadığımız dünya , hayal mi gerçek mi , söylemek zor " fikrinin tekrardan benimsendiğini görüyoruz .
Esas oğlanımız Jin , rüyasında bir arabayla kaza yaptığını görünce o panikle soluğu kaza yerinde aldığında , biz de bilindik " hayal mi gerçek mi ? " sorusuyla baş başa kalıyoruz .
Aynı rüyasında gördüğü gibi bir kazayla karşılaşan karakterimizin takibiyle Ran isimli genç kıza ulaşıyoruz .
Biraz tantanadan sonra , çocuğun rüyasında gördüğü şeyleri bu kızın uyurgezer olarak gerçekte yaptığı ortaya çıkıyor .
Ayrıldığı sevgilisini unutmayan Jin , rüyalarında onun peşinden koştukça , Run da uzak durmak istediği eski sevgilisine yaklaşıyor .
Tam anlamıyla Yin ve Yang olan ikiliden birinin hayalleri ötekinin kabusu olmaya başlayınca da , çareyi tek çözüm gibi gözüken uyumamakta buluyorlar .
Onların uyumamak için gösterdikleri çaba ilk başlarda seyirci için keyifli bir görüntü oluştursa da , yönetmen , ikinci yarı itibariyle karakterlerine acı çektirme derdine düşünce ipler kopuyor .
Bu esnada fark etmediği bir şey var ki , o da kızla çocuk kadar izleyiciye de işkence ettiği .
Başta naif bir aşk hikayesi görünümde bizi kandıran , ilerledikçe daha da absürt , karamsar , bunaltıcı ve çekilmez bir hâl alan film , ancak Ferdi Tayfur filmlerinde görebileceğimiz bir arabesklikle de son buluyor .
Yaratıcı bir fikirle yola çıkan Ki - dük , karakterler arasındaki ilişkiler geliştikçe ve daha komplike bir hal aldıkça , nasıl bağlayacağı konusunda endişeye kapılmış zannedersem .
Belki de bunun fazlaca gözüme batmasının sebebi , sinemadan çıktıktan sonra hafızamdan silmek istemediğim tek sahnenin fazla vurucu olması ve filmin geri kalanında bununla boy ölçüşebilecek başka karelerin çekilememiş olması .
Ana karakterlerimizin eski sevgilileriyle yüzleştikleri ve müthiş bir kavgaya tutuştukları rüya sahneleri yönetiminden oyunculuklarına , çekildiği mekana kadar filmin doruk noktası diyebileceğimiz bölümler .
Eğer , bu sekanstaki yaratıcılık ve çarpıcı hava tüm filme yayılabilseydi , yönetmenin en leziz filmlerinden birini izleyebilirdik .
Ama maalesef , Kim Ki - dük , yönetmen olarak ne kadar profesyonel bir iş çıkarmışsa senarist olarak da bir o kadar amatörce hareket etmiş .
Son olarak dil problemine değinmeden geçmeyelim .
İnsanlar arasındaki iletişimsizlikten dem vurmaktan keyif alan yönetmenimizin buna istinaden bir mesaj verme kaygısıyla böyle bir tercih yaptığına inanmak istiyorum .
Aksi takdirde , Koreli Jin'i canlandıran Japon oyuncu Jo Odagiri'nin tüm film boyunca Japonca konuşup Korece konuşan diğer karakterlerle hiç sorunsuz anlaşmasını nasıl yorumlamalı bilmiyorum .
Koreli veya Japon değilseniz , bu detay dikkatinizi bile çekmeyecektir ama bana , birkaç yıl önce " Memoirs of a Geisha " filminde Japon karakterleri Çinli oyunculara oynatıp İngilizce konuşturan Rob Marshall'a haksızlık edilmiş gibi geldi .
" Rüya " , iyi bir film yapmak için iyi bir yönetmenliğin ve güzel bir fikrin neden yeterli olmadığını görmek için kaçırılmaması gereken bir fırsat .
Üretken olma çabasıyla hafiften sıradanlaştığının sinyallerini veren Kim Ki - dük , belki bundan sonra kafasındaki fikirleri kağıda dökmek için çok acele etmeyip bir soluklansa , şu nefes nefese film çekme hevesinden vazgeçse hem kendisi hem de takipçileri için daha hayırlı olacak .
