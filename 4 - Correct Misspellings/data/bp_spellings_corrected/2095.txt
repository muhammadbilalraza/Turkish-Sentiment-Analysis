80'lerin Harlem'indeyiz .
16 yaşında bir genç kızla birlikte hareket ediyoruz filmde .
Precious isimli bu kız bizi hayatına tanık ediyor ve iç sesini dinliyoruz onun .
Push isimli romandan uyarlanmış olan film , ilk olarak Sundance film festivalinde gördüğü ilgiyle ismini duyurmuştu .
Precious , Türkçe'ye biraz arabesk bir isimle , " Acı Bir Hayat Öyküsü " olarak çevrildi .
Gerçekten de acı bir hayat öyküsüne tanık oluyoruz filmde , çünkü yazarın yarattığı karakter , Clarice Precious Jones , birden çok ötekilikle yüzleşmek zorunda kalan biri .
Evet , filmde birden çok " ötekilik " konusu masaya yatırılıyor aslında .
Precious , siyah ve obez .
Sadece bu özellikler bile , bir insanın psikolojisinin bozuk olması , toplum tarafından - maalesef - itilip kakılması , kendini ismiyle tezat oluşturacak şekilde değersiz hissetmesi , kabul ve saygı görmemesi , başarılı olamaması için yeterli sebeplerken , Precious'un asıl sorunu bunların hiçbiri değil .
Precious , bebekliğinden itibaren sapık öz babası tarafından tecavüze uğramış bir genç kız .
Sapık babasından daha anlaşılmaz ve kabul edilemez bir tablo sergileyen ise annesi .
Evi terkeden kocası , kızına kendisinden daha çok " ilgi gösterdi " diye kızına düşman olan ve ona dünyayı dar eden , öz kızına maddi ve manevi şiddet ve baskı uygulayan bir anneden sözediyoruz .
Yazımın başında da belirttiğim gibi , filmi Precious'un yanından takip ediyoruz .
Onunla birlikte , çektiği tüm sıkıntıları yaşıyoruz .
Adeta o oluyoruz .
İtiliyoruz , kakılıyoruz , alay ediliyoruz ve içimize kapanıyoruz .
İçimize kapandıkça daha çok itilip kakılıyoruz ve bu bir döngü şeklinde devam ediyor .
Yönetmenin özdeşleştirmedeki başarısının yanısıra , karakter analizi anlamında da epey uğraştığı belli .
Psikolojik açıdan bastırılmış , yaşadıklarını adeta kabullenmeyen , isyan etmeyen , hakkını aramayan , saklayan bir Precious var karşımızda .
Bunları yaşamayı zaten haketmiş gibi kabullenmiş hayatı Precious .
Ne zaman ki , ona iyi davranan , ona insan olduğunu , değerli olduğunu hissettiren insanlarla biraraya geliyor , kendine geliyor Precious ve hakkını aradıkça buluyor .
Aradıkça buluyor .
Hayalleri var Precious'un .
Sahnelerde ünlü bir yıldız olmak , yakışıklı erkek arkadaşlara sahip olmak , zayıftan da öte zayıf olmak .
Film bize , " film işte " dedirtmiyor .
" Çok isteyin gerçek olsun " klişesiyle toz pembe bir dünya yaratmıyor .
Ne zayıflıyor Precious , ne ünlü oluyor , ne bir konuda çok başarılı olduğunu keşfediyor , ne de çok yakışıklı bir erkek arkadaşa sahip oluyor .
Bunlar sosyal gerçeklikler , zorluklar kalıcı , ama iyi hissetmek için bunlardan ötesi gerek zaten .
Görsel açıdan Precious'un hayallerinin verildiği sahneler , o renkli , pırıltılı anlar , filmin sert ve soğuk gerçekçiliğinin arasındaki tezatlığıyla çok başarılı olmuş .
Senaryonun gidişatı ve iniş çıkışları da oldukça yerinde .
Precious'un annesi rolünü üstlenen Monique , bu sene Oscar'da en iyi yardımcı kadın oyuncu ödülüne layık görüldü .
Oscar'da birçok adaylığa sahipti film ve bu açıdan Akademi'nin ciddi bir yapı değişikliği gösterdiğini düşünebiliriz .
Daha demokratik bir şekilde oluşturulmuş adaylar vardı sanki bu yıl .
Precious rolünü hakkını vererek canlandıran 26 yaşındaki Gabourey Sidibe ise bir ödül alamadı ama bence gelecek vaadeden bir oyuncu kazanmış oldu beyazperde .
Ağır bir tokat gibi , gerçek bir yaşam öyküsü gibi , sıkmayan bir belgesel gibi örülmüş bu filmi kaçırmamanızı tavsiye ederim .
