Türk'ün en klişe deyimiyle ‘acı vatan Almanya ' ile tanışıklığı 1960'lara rastlar .
Uzun bir göç tüneli açan Almanya , işçileri bir elektrik süpürgesi gibi hızlıca kendisine çeker .
Bu büyük göç , gurbet ve yeni bir kültür yaratan ekonomik kaynaşmanın elbette sinemada da karşılığı olur .
Almanya'ya göç filmi dendiği zaman aklıma ilk olarak 1974 yapımı Tunç Okan imzalı Otobüs gelir .
Kaderine terk edilen işçilerin trajikomik hikayeleri , gerçekten de Almanya'da işçi olmanın acı yüzünü ortaya koyar .
Onun dışında Türkan Şoray imzalı Dönüş ( Le Retour ) ' ün , müziklerinden dolayı bende ayrı bir yer vardır , acılıdır Almanya'ya gidiş de dönüş de !
Tevfik Başer imzalı 40 Metrekare Almanya , Şerif Gören imzalı Almanya Acı Vatan ( 1979 ) hem gerçekçi , hem de bu konuda yapılmış en iyi filmlerdendir .
Almanya konusu o kadar geniş ki , üzerine tez yazılsa ancak anlatılır iki ülke arasındaki etkileşim , geride kalanlar ve orada kaderine terk edilenler .
Hatta bu işe mizahi tat katmayı , bu 50 yıllık sürece daha farklı bir pencereden bakmayı tercih eden Almanya'ya Hoş Geldiniz ( Almanya - Willkommen in Deutschland ) bile çekildi yakın zamanda .
Onun da derdi toplumsal olarak tüm başlangıç , değişim ve dönüşümüyle bir Almanya portresi yaratmaktı ve bunu başardığını söyleyebiliriz .
Ama Mevsim Çiçek Açtı tüm yapılanların önüne set çeken ayrı bir organizma gibi .
Onlarla alakası yok ve neden yapıldığına dair içinde herhangi bir ipucu barındırmaktan fazlasıyla uzak !
Film aynı zamanda ‘bakın Türkler 50 yılda orada hiçbir şey yapmadı , hep aynı kaldı .
Ya mafyaya bulaştı ya da dayakçı oldu , karısını evin dışına çıkartmayanlar adamlar olarak kaldı ' diyor .
Almanya'nın ve diğer Avrupa ülkelerinin sosyal devlet olgusunun güçlü olduğunu biliyoruz ama bu kadar da ‘ekmek elden su gölden ' durumu yarattıklarını bilmiyorduk .
O halde bu filmle ‘ikinci büyük Almanya Göçü'nü patlatmanın tam zamanıdır !
Yani bazen bu tarz filmler ‘amaçsız ' kategorisinde yer alıyor ve neden yapıldığına dair herhangi bir albeni barındırmıyor !
Tanımadığın biriyle evlilik yapmak , üstelik gurbete düşmek bir kadının başına gelebilecek felaketlerden .
Çiçek kocası Nazmi'den sürekli dayak yer , bir gün hastanelik olur .
İyileştikten sonra kızı Mevsim'i de yanına alarak doğru kadın sığınma evinin yolunu tutar !
Çoğunluğunu Türklerin oluşturduğu mağdur kadınlar imparatorluğu , Alman devletinin de yardımıyla mağduriyetlerini o kadar güzel hallediyor ki , insanın Almanya'da mağdur olası geliyor !
İlk filmini çeken Ali Levent Üngör umuyorum ki Almanya'yla iletişim halinde olan birisi .
Yoksa göç dalgasının sonucunu mafyatik ilişkilere ve sığınma evine dayandırmak buradan bakılınca fazla absürt , aynı zamanda genel duruyor .
Yani bu filmi buralarda da çeksek , Çiçek'i Mor Çatı'ya götürüp oturtsak yine benzeri olurdu !
Kocası Nazmi'nin tarafı ise pisliğe bulaşmış , çatışmalarla destekli anlaşılmaz bir mafya dünyası .
Ortalığa silah sıkıp ‘sonra ben bunları niye yaptım , niye yapıyorum ağa ' tarzında derin içsel eleştiriler barındırıyor bir yandan da !
Nazmi her an Çiçek'i bulacak ve bir yerde vuracak tarzı küçük gerginlikler eşliğinde Çiçek'in her geçen gün daha da düzelen yaşamına odaklıyız .
Tabii bu arada Nazmi ters bir kurgu duygusuyla çöküşte !
Herkes birbirine ayar veriyor ama en büyük ayarı filmin sonlarına doğru ortaya çıkan Yavuz Bingöl'ün oynadığı Teberdar karakteri çekiyor .
Ve filmin kabadayı kıvamı da tamamlanmış oluyor .
Son zamanlarda sinema tadı vermeyen , sanki devamı haftaya kıvamında dizi tadında filmler izliyoruz .
Teknik ve içerik olarak tatmin etmeyen filmler bir soruna odaklıymış gibi görünüyor ama sorunun kıyısından köşesinden geçmiyor !
50 yıl önce başlayan göçün etkilerini , insanları aynı kılan ya da farklılaştıran etkilerini göremiyoruz mesela filmde !
Ayrıca yeni arkadaş grubuna çabucak adapte olan , Türkiye'deki ailesini unutuveren Çiçek'in taksici Asaf'a bir türlü ısınmayan yüreği acaba hayattan ne bekliyor diye de düşündürtüyor .
Kadın dayanışmasının bir yerde kolu kanadı kırılıyor ve Çiçek kendine güven depolayan kadın misali ortaya saçılıveriyor .
Velhasıl Almanya hep gurbet noktamız oldu , fötr şapka , tüy , çikolata ve son model arabalar da bu gurbetin fonları !
Onların acılarını , dertlerini kuşanarak büyüdük , sevinçlerini de görmek en büyük sevincimiz olur .
Ama Mevsim Çiçek Açtı , bize Çiçek'in acısını hissettiremedi , Mevsim'in suskunluğunu anlatamadı , Esra'nın gizemine sokamadı .
Yani velhasıl Mevsim Çiçek Açtı , bizim gönlümüzde açamadı !
 ( banubozdemir@gmail.com )
