Valinin görevini tamamlaması , aygırın ise kış uykusundan uyanmasıyla birlikte , 80'ler öykünmelerinin bolca kullanıldığı sözüm ona ' eski usül ' aksiyonlarla özlem giderme şansı yakaladığımız ikonik adamlar yine iş başında .
The Expendables'lardaki cameo'vari ' geri döneceğim ' performansını bir kenara bırakırsak Arnold Schwarzenegger'ın Sylvester Stallone ile  tam bir ikili olduğu ilk film özelliği taşıyor Escape Plan .
Geçtiğimiz yıl içerisinde izleme fırsatı bulduğumuz vasat üstü tek kişilik şovlar The lastik Stand ve Bullet to the Head vasıtasıyla antremanlarını tamamlamış görünen ikili , ' ikili ' demenin hazzını bize yaşatmak istiyor ve bunda bir nebze de olsa başarılı oluyorlar .
Hangi şartlarda olursa olsun izleyeceğiniz bir Sly - Arnie birlikteliği ve bundan keyif almamak çok ama çok zor .
Bugüne kadar yaptıkları çoğu işte ' ucuz eğlencenin ' tanımını yapan koca adamlar , hem aynı yolun hem farklı yolların yolcusu aslında .
Bu noktada Arnie'nin en büyük başarısının Terminator serisi , Sly'ınkinin ise Rocky serisi olduğunu kabullenerek bir okuma yapabiliriz .
Arnie , kurşun geçirmez , vurdumduymazdır .
Temelde komedi sayılabilecek performanslarını düşmanlarına karşı gösterdiği tepkilerdeki şiddetiyle aksiyona yedirir .
İfadesizdir , duygularını daha az gösterir .
Sly ise yara alır , düşüşü yaşar , dayak yer , ayağa kalkar .
Kariyerlerinin devamında Arnie'nin fazla zahmet istemeyen , kocamanlığını kullanan komedi filmlerine , Sly'ın ise dramatik altyapısını korumaya çalışan suç gerilimlerine meyil etmesi bunların getirisidir .
Peki Escape Plan hangisine ait daha çok ?
Net bir şekilde Sylvester Stallone cevabını verebiliriz .
Oynadığı karakter Ray , hapishanelerden kaçış konusunda uzman ve hayatını bunun üzerinden kazanan eski bir savcı .
Hapishanelere hiç de cüzi sayılmayacak ücretler karşılığı giriyor , zafiyetleri buluyor ve bir şekilde kaçmayı başarıyor .
Kendine masa başında yardım eden ekibiyle çağdaş bir Houdini portresi çiziyor .
Hayatının büyük bir kısmını hapishanelerde geçirmesini sağlayacak bu saçma mesleği seçmesinin nedeni olarak bize anlatılan motivasyon , senaristler açısından bir tembellik gösterisi olsa da durum bu .
Yeni görevi ; en azılı suçluların tıkıldığı , ' kayıp olmalarının sağlandığı ' , teknik detaylarla süslü , aşırı güvenlikli bir hapishaneden kaçmak .
Sonrası ise kazıklandığını anlaması ve içeride ona mizahi tonundan ödün vermeden yaklaşan Emil Rottmayer ( Arnold Schwarzenegger ) ile kurduğu zorunlu ortaklık .
İlk handikabını kimilerine hoş gelebilecek , bana ise zulüm gelen hapishane yaratımıyla yaşıyor Escape Plan .
İçinde siyah maskeli gardiyanların kol gezdiği , her bir tarafı elektronik sistemlere emanet edilmiş , cam bölmelerden oluşan bu yapı , filmin temelinde bize hissettirilmek istenen eski usül gerekliliklerine sahip değil .
Böyle bir yapının içerisine Sly ile Arnie'yi bırakmak , meselenin kendisiyle çelişiyor .
Ek olarak kullanılan , neredeyse bütün berbat tekno - gerilimlerde duymaya alıştığımız pespaye elektronik tınılar , Ray'in kafasında şekillenen hapishane haritalarının dijitalize edilmiş bir şekilde perdeye yansıması gibi ruhsuz tercihler , Tango'yla Cash'in ufacık bir kağıt parçası bulmak için neler çektiğini aklımıza getiriyor .
Kaçış filmlerinin sonunu bilsek de bize yaşattığı tarifi imkansız gerilim , yakalanma dürtüsü hakkında kurduğumuz durdurulamaz empatinin yerinde yeller esiyor burada .
Ray neredeyse kusursuz bir kaçış sanatçısı , MacGyver - vari'den başlayarak ' yok artık ' dedirten çözüm süreçleri var .
Analitik çözümlemelerden meteoroloji hakkında ansiklopedik bilgilere , inşaat mühendisliğinden okyanus bilimine kadar ne varsa - emin olun ki bunlar sadece örnekler - hakim olması hem inandırıcı değil , hem de heyecan katsayısını baltalıyor .
Böyle bir adam bir de dövüşmeyi biliyorsa biber gazından bile kaçabilir !
Neyse ki çoğu anda Emil karakteriyle göreceli olarak döktüren Arnie devreye giriyor ve uçlardaki Sly karakterinden biraz olsun nefes alabiliyoruz .
Her zamanki gibi en iyi " öne line " ları ( Koca Rocky'e ' vejetaryen gibi yumruk atıyorsun ' demesiyle zirve yapıyor ) ardı ardına sıralıyor , en sonunda kendi ana dili olan Almanca'yı kullanarak deli taklidi yapıyor .
Filmin beklenen anlarından birinde ağır çekim eşliğinde kamera kendisine ve dikkat çekici büyüklükteki makinalı tüfeğine çevrildiğinde ' yine oluyor ' dedirtse de yönetmen Mikael Håfström'ün kesintileri içimizi burkuyor .
Sürükleyiciliği konusunda sıkıntı yaşamayan Escape Plan , yaşları neredeyse 70'e gelmiş oyuncularının haklı performans düşüklüklerini kurgu masasında çözebilmiş bir film .
Başta , eski aksiyon filmlerindeki siyahi karakterlerin yerini artık Müslümanların alacağını gösteren Javed ( Faran Tahir ) olmak üzere Jim Caviezel'in oynadığı sadist hapishane müdürü , büyük üstat Sam Neill'in doktor kompozisyonu , Vinnie Jones'un klasik pislik herifliği ve Vincent D'Onofrio'nun ikili oyunlarıyla yan karakterler konusunda da sıkıntı yaşamıyor .
Sylvester Stallone ve Arnold Schwarzenegger'in hala bir aksiyon filmini taşıyacak kapasitede olduklarını söylemek hiç de abartılı bir yorum olmaz .
Keşke Mikael Håfström de bu projeye bir kiralık yönetmen olarak değil , 80'lerin ruhuyla yaklaşabilseymiş .
firat_atac@hotmail.com  / twitter : firatatac
