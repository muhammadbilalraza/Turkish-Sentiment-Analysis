Predator .
Kendi gücüne denk savaşçılar bulup onları alt etmek ve onlarla avlanmak için başka gezegenleri ziyaret eden bir savaşçı .
Karizmatik savaş giysisi ve tüm yüzünü kaplayan miğferiyle tüm 80’ler çocuklarının aklını alacak kadar etkileyici .
Miğfer çıktıktan sonra karşılaştığımız efekt harikası yüzünü unutmak da mümkün değil !
 
Avcılar daha önce pek çok kez dünyamızı ziyaret etti ve avlandı .
İlk Predator filmi sadece Arnold Schwarzenegger’in kaslarına güvenmiyordu .
Film , zanaatkâr yönetmen John McTiearnan’ın elinden çıkma çok iyi bir aksiyon bilim kurgu seyirliği idi .
80’lerin ruhuna uygun şekilde epey kan ve barut kokusu sinmiş bu film çoktan kült oldu .
1990 yılında çekilen ve hikayeyi şehre taşıyan devam filmi , oradan oraya koşturan Dany Glover sayesinde seyrediliyor ve Predator evrenini bir şekilde genişletiyordu .
Aslına bakarsanız , Predator’ü şehrin ortasına getirip orada avlandırma fikri çok da orijinal değildi .
İlk film Alien ve Rambo kurgularını aynı macerada harmanlarken devam filmi bir Cehennem Silahı tadı yakalamaya çalışıyordu .
 
Gelin görün ki , Predator ve Alien’den daha çok para kazanmak isteyen 20th Century Fox firması 2. filmde izlediğimiz bir sahneden ( Predator gemisindeki Alien kafatası … ) ilham ve cesaret alarak bu iki uzaylı garabetin karizmasını yerle bir eden Alien vs. Predator filmlerini çekti .
2010 yılında bu kez insanların başka gezegene gittiği ve avdan avcıya dönüştükleri , ne eleştirmene ne de seyirciye hoş gelen bir Predators kalkışması var .
Stereoidlerin de yardımıyla epey kaslanmış gözüken Adrien Brody’nin , genizden konuşmak ve çoğu sahnede ' benim burada ne işim var , xx milyon $ için değer miydi ! ' der gibi bakarak dolanmak dışında filmin hatırlanacak bir tarafı yok .
 
O filmden tam 8 yıl sonra yeni bir Predator macerasıyla karşı karşıyayız .
İlk filmde yan rollerden birinde ( Hawkins ) senarist - yönetmen - oyuncu Shane Black yazıp çektiği için aşırı heyecanlandığım ve beklentiye girdiğim yeni Predator filminden kafam karışık ayrıldım .
Açıkçası seyrettiğim şey yüzünden eğlenmemiş , iyi vakit geçirmemiş değilim ama daha farklı , daha fazla bir şey bekliyordum .
 
Predator evreni , avcıların avlandıkları gezegenlerden DNA toplayarak kendilerini geliştirdikleri ve daha gelişmiş savaşçılara dönüştükleri bilgisiyle genişlemeye devam ediyor .
Eski Predatorlar bardak oldu diyen film karşımıza alt edilmesi neredeyse imkansız bir Ultimate Predator çıkarıyor .
Olay örgüsü , sanat - görüntü yönetimi ile 80’leri özledim diye bas bas bağıran filmin ilk 40 dakikası oldukça iyi ancak sonra 87 yapımı orijinal filmdekine benzer savaşçı bir tim oluşturma fikri çuvallıyor .
İşin içine orada neredeyse bir Yeşilçam duygusallığı girmiş .
Uzakdoğu aksiyonlarında falan da karşıma çıkıyor bu türden bir yürütme hali ama Predator filminde çalışmaz !
 
Bilinçli yapılıp yapılmadığını anlamadığım bir B movie olma gayreti var bu yeni Predator filminde ancak tripten tribe giren oyunculuklar günümüz kurgu - gerçekliğinde sandviçin içindeki bayat sos tadı veriyor ve filmden soğutuyor .
Bir yerden sonra aksiyon da dizginlenemez hale geliyor ve ucuz CGI yüzünden orada da işler yolunda gitmiyor .
Film , sonuna kadar izleniyor ancak bir zamanlar Predator izleyerek büyümüş yetişkinlerden ziyade günümüz çocuk - gençlerini hedefliyor gibi .
O zaman da filmdeki şiddet sahnelerinin neden bu kadar abartılı olduğunu sorguluyor insan .  
 
Yine de bilimkurgu aksiyonlarını seven seyirci için oyalayıcı bir film .
Filmin giderek hızlanan ve finalde lunapark abartısına kavuşan ritmi ilginizi diri tutacaktır ancak bu film de Predator efsanesine övgüyle eklenecek bir halka olmaktan uzak , önemsiz ve çabuk unutulacak bir yapım .
İyi seyirler .
 
murattolga@gmail.com
