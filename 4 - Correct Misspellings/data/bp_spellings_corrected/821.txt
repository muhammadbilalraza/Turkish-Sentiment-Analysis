Aden , Barış Atay’ın ikinci filmi …
Aden’i dini bir referans olarak alırsak bir kadın ismi ve cennet bahçesi anlamına geliyor ama film bu anlamla ters referanslar içeriyor , belki de gerçeğin izdüşümünü yapıyor bu topraklar üzerinde .
Belirsiz bir zaman ve zamanı önümüze getiren filme bir nevi kıyamet sonrası filmi denilebilir .
Masalsı bir anlatımla izleyiciyi içine çeken film hayatta kalmanın , savaştan çıkmanın , mağdur olmanın bir bedeli olduğu duygusunu film boyunca hissettiriyor .
Hele de kadınsanız bunu iki hatta üç kat daha fazla yaşarsınız gibi çıkarsamalarla çorak topraklarda yol alıyor film .
Onur Orhan’ın güçlü kaleminden çıkan hikaye neredeyse tek mekanda geçen , zaman zaman gerilim dozunun tırmandığı bir akışta ilerliyor .
Bir erkek ve kadını yorgun ve perişan bir halde sığınacak bir yer arayışında görüyoruz .
Öte yandan bir evin içinde iki kardeş kurulu bir düzen içinde görece daha rahatlar !
Marba sürekli başlarına ne gelirse gelsin şükretmeyi ve kendisi ne derse öyle yapmasını salık veriyor Aras’a …
Aras yaşadıkları koşullar dışında erkek erki altında ezilen tüm kadınların temsiliyeti gibi .
Kocası bile kendi hayatının devamı için kardeş olduklarını söylemelerini salık veriyor karısına .
Çünkü hayatta kalmaktan öte bir gaye yok .
Aras ise her söyleneni kabul etmekten başka çaresi olmayan bir kadın !
Bocaj ve abisinin evine ulaştıklarında ise hayal ettikleri cennetin çok ötesinde bir ortama düşüyorlar .
Dünyada cenneti aramak , hatta cennetin kendisini aramak belki de fani bir iş .
Zaten insanlığı bu noktaya getiren de kötülüğün , açgözlülüğün ta kendisi olmamış mı ?
Filmde sonrasında bir ortama düşen ve bütün dengeleri yok eden kadının gücünü ! izliyoruz .
Kocası kardeş olduklarını söylediği için karısı üzerinde bir hak iddia edemiyor .
Bocaj daha duygusal , uzaktan ve plansız bir sahip olma duygusuyla ilerlerken , evin ağası kıvamındaki abi ise sorgusuz sualsiz dalıyor karşısındaki savunmasız kadın bedenine !
Herkesin kadınla flört ederken mutlu olduğu , etrafında pervane olduğu ve ilişkilerin kör topal devam ettiği evde ; sahip olunmuş kadın bedeni tekrar savaş rüzgarlarını , erk olanın egosunu estirmeye başlıyor .
Evdeki iki kardeş arasındaki gerilimin arka planında başka bir şeye tanıklık ediyoruz .
Bir nevi Habil ve Kabil hikayesinin izleri var hikayenin bu tarafında .
Bocaj ve abisi küçük kardeşlerini sevimli olduğu ve anne baba tarafından daha çok sevildiği için öldürmek üzere kuyuya atıyor .
Bocaj bunu Aras’a bir sır kıvamında anlatıyor .
Herkesin yalnızlıkla çevrildiği dünyada küçük sırlar bir nevi ayakta tutma nesnesi gibi .
Ölmeyen , sakat kalan küçük kardeş ve ona yapılan muamele kötülüğün devam eden ve bitmeyen uzantısı gibi .
Marba ise ne olursa olsun kendilerine sunulan sahte cennetten memnun , hayatta olmaktan mutlu !
Aras’ın artık bir amacı daha var ; hasta kardeşini de bu kötücül topraklardan kurtarmak .
Film öyle güzel bir çember çiziyor ki , nereye gidilse , nereye kaçılsa insanın kaderi hep aynı çizgide ilerliyor .
Hırslar , egolar ve sahip olma duygusu onu bir şekilde hep kötülük duygusuyla baş başa bırakıyor .
Kadının konumu da aynı , erkekler için bir arzu nesnesi , ele geçirme duygusu olmaktan öteye geçemiyor .
Film o baskıyı gayet iyi bir biçimde yaşatıyor , hissettiriyor .
Belki dünyanın ilk ya da son zamanlarındayız ama iktidarı korumak için her türlü alet masanın üstünde toplu halde duruyor .
Ve gösterilen şey kullanılır fikrinden hareketle kullanılıyor .
Dünyanın sonunun savaşlardan geldiği ima ediliyor filmde .
Savaşla beraber tüm dengeyi de yok ediyor insanlık ama iktidarını korumayı , kötücül olmayı bir kenara bırakıp unutamıyor .
Ve her şey yeni baştan başlıyor .
Filmin sonu da kader dediğimiz şeyin kaçınılmaz olduğu üzerine bir vurgu yapıyor .
Hele de kadınsan .
Ya kör bir kurşuna kurban gidersin , ya da erk olanın hazırladığı tuzağa düşersin …
Aden yaratılmış sahte cennetlerde , bir insanlık prototipi çiziyor , kötülüğün ateşi hep harlı tutuluyor ve insanlık verdiği her zorlu savaştan sonra yine bildiğini okumaya devam ediyor .
Yani sahte cennete devam , ya da cennet dedikleri bu zaten !
