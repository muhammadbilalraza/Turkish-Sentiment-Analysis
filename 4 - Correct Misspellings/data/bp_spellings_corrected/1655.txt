İçerisinde hiç bir sonuç , anlam , mantık ve hatta zeka pırıltısı taşımamasına rağmen Özgürlük Savaşçısı , en azından ne kadar adaletsiz bir dünyada yaşadığımız gerçeğini bir kez daha ortaya koyuyor .
Dünyanın dört bir köşesinde on binlerce özgün ve yetenekli sinemacı , minnacık filmlerini bir araya getirecek mikroskopik bütçeleri bulamazken , Uwe Boll gibi bir " karakter " e , bütçesinin 60 milyon doları bulduğu varsayılan bir " pelikül parçası " nine teslim edilmesi sinir bozucu .
fritöz Lang , Werner Herzog ve Wim Wenders gibi efsanelerle kendine saygıdeğer bir isim edinmiş Alman sinemasının şanlı tarihini üç ( Özgürlük Savaşçısı ile dört ) hamlede yerle bir eden Uwe Boll ile haşır neşir olmayan seyirciye küçük bir tanıtım yapalım : Boll , eleştirmen ve seyirci çevrelerince " 20'li yılların Ed Wood'u " damgasını yemiş , sinema severler tarafından sadece isminin söylenmesi şaka haline gelmiş , alay konusu bir " yönetmen . "
Şahane kariyeri boyunca çoktan unutulmuş bilgisayar oyunlarının sinema versiyonlarına imza atmayı nedense kendine yaşam görevi seçen Boll hakkındaki Ed Wood benzetmelerine şahsen katılmıyorum .
Boll'ün filmlerine verilen bütçenin onda biri Ed Wood'a verilseydi , Wood'un bin kat daha yetenekli , en önemlisi bin kat daha eğlenceli yapımlar üreteceği kesin .
Özgürlük Savaşçısı ve benzeri Boll filmlerinin en büyük problemi de bu zaten .
Filmlerin eğlenceli kötü filmler olmaması .
Hani bazı filmler vardır ; o kadar kötüdür ki , sırf kötülüğü eğlendirir .
Fakat Uwe Boll , kendini o kadar ciddiye alıyor , o kadar banal ve ruhsuz bir yönetim sergiliyor ki , Özgürlük Savaşçısı'nı izlerken kötülüğünden eğlenebilmek de mümkün değil .
Tabii ki , güldürmemesi yerde güldüren , eğlendirmesi gereken yerde utançtan yere baktırtan sahneler yok değil .
Işıksız , stilsiz çekilmiş , bir Hollywood savaş sahnesinden çok dijital kameralarla provayı çekip ekrana atmışlar hissi veren açılıştaki kavga sahnesi mesela .
Ork bozması kötü yaratık Krugların pörsümüş deri ve kemikten çok griye boyanmış dev banyo süngerlerini hatırlatan muazzam makyajları .
Savaş sahnesi sırasında bir taraf okları bırakmadan diğer tarafın oklar tarafından vurulduğu harika montaj .
Sekansın başlaması gereken noktadan çok daha önce başlayıp , asıl başlaması gereken noktada hiç bir açıklama olmadan alakasız başka bir sahneye atlayan muhteşem anlatım yapısı .
Orta çağdan çok seksenlerin New York çetelerine yakışacak deri kostümler .
Her daim umarsızca sağa , sola , yukarı aşağı hareket eden kamera .
Gelelim filmin müziğine .
Seksenlerin VHS'ye fırlama aksiyon filmlerinde kullanılan ucuz synthesizer müziklerinin daha da bariz versiyonu , yaratmaya çalıştığı her hissi kafamıza matkap misali delmek için elinden geleni ardına koymayan , kulak tırmalayan , delirten müzik .
Filmin müzikleri o kadar klişe , o kadar tembel işi ki ; yedi yaşındaki kuzenim iki dakika Garage bant programının başına otursa , bir şaheser çıkarır Özgürlük Savaşçıları'nın müziğine kıyasla .
Peki , yeni yüzyılımızın en yeteneksiz ve beceriksiz isimlerinden biri olmasına rağmen Uwe Boll , nasıl oluyor da bu kadar yüksek bütçeli yapımların kamera arkasına geçebilmek için stüdyoları ikna ediyor ?
Boll , nasıl oluyor da Ben Kingsley , Jason Statham , Ron Perlman , Ray Liotta , Burt Reynolds gibi az çok saygıdeğer yıldızlarla çalışabiliyor .
Ve bu yıldızların kariyerlerinin en ruhsuz performanslarına imza atmalarını kendine görev ediniyor ?
Filmin performanslarıyla dalga geçmek için bile apayrı bir makale yazabilirim , fakat şimdilik her dakika bayılmak üzere olduğu izlenimini veren , sanki ipler yardımıyla cansız kukla misali ayakta tutulmuş Burt Reynolds'un içler acısı Kral Konreid performansını örnek verebilirim .
Uwe Boll'un belli bir espri anlayaşına , ilginç bir karaktere sahip olduğu belli .
Neden bu espri anlayışını filmlerinde kullanmıyor , kötü olmasına rağmen en azından eğlenceli felaketlere imza atmıyor ?
Boll'un ilginç espri anlayışına bir örnek : Eleştirmenler tarafından filmlerine gelen ekstrem negatif tepkiler sonucunda Boll , geçen sene bütün eleştirmenleri boks ringinde dövüşmeye çağırdı .
Eleştirmenlerin bir kısmı Boll'ün ilginç davetini kabul etti .
Ringe giren eleştirmenlerin hepsi bir zamanlar profesyonel boksörlük yapmış Boll tarafından kısa sürede alaşağı edildi .
Bu boks maçlarının videosu internette halen bulunabilir , göz atmanızı tavsiye ederim .
Beş dakikadan uzun sürmeyen bu videoları izlerken Özgürlük Savaşçısı'nın iki saatinden çok daha fazla eğleneceğinizi garanti ederim .
İnternette , Özgürlük Savaşçısı hakkında araştırma yaparken , filmin DVD versiyonunun tam 165 dakika olacağını öğrendim .
Tanrı hepimizi korusun .
