2011 , ilk filmlerle dolu bir yıl oldu .
Geçen yıl gösterime giren 71 yerli yapımın 34'ü ilk film , ilk yönetmenlik denemesi idi .
2012 vizyonunun ilk haftasına da yine böyle bir filmle merhaba diyoruz .
Genç yönetmenlerimizden Orçun Benli , 12 Eylül'ün karanlığına biraz buran , çokça gülümseten bir öyküyle ışık tutmaya çalışıyor .
Bu Son Olsun , meseleyi siyasi taraflar üzerinden değil de onlara bir şekilde bulaşmış apolitik bir grup sokak insanı üzerinden anlatmayı deniyor .
Sokaklarda yaşayan , çerçeve çöp toplayıp 3 kuruş şarap parasını çıkarmaya çalışan bu hayırsızlar tayfası , işlerine ve midelerine geldiği üzere solcusu , sağcısı , ülkücüsü , her ideolojinin adamına yakın duruyorlar .
Onlar için memleketin gittiği yön / uçurum çok da önemli değil .
Gelin görün ki kaderin ve darbenin cilveleri sonucunda hepsi aynı hapishanede buluşuyorlar .
Bu andan itibaren bu grubun bakış açısının film içinde bir terazi görevi üstlendiğini görüyoruz ve fakat film ilerledikçe terazinin bir tarafa doğru kaydığını da izliyoruz ki , bu da zaten yönetmenin yapmayı amaçladığı şey .
Orçun Benli'nin 12 Eylül ile bir meselesi olduğu belli .
Kimin yok ki ?
Filmini çekerken gişe kaygısı güttüğü ( doğru olan da budur zaten ) , fakat bir yandan kendi sinemasını yapmak istediği de ortada .
Film için oluşturduğu kast , kafasındaki filmi yapmak için de , seyirciyi salona çekmek için de olabilecek en doğru oyunculardan oluşuyor .
Senaryo da kağıt üzerinde epey ilginç ama izlediğimiz filmin dram ve komedi tarafının birbiriyle pek anlaşamadığını da söylemeliyim .
Bir tarafta sert bir gerçeklik , öte tarafta ise abartılı bir komedi , filmi biraz kafası karışık bir hale sokmuş .
Türk sinema seyircisi komediyi sever ama eğer bireysel değilse hicivden pek hoşlanmaz .
Bu Son Olsun hem siyasi , hem taraf , hem de komik olmaya çalışıyor .
Seyirci buna nasıl tepki verecek şimdiden kestirmesi güç ama , filmde bazı karakterlerin aşırı karikatürleştirilmesi ve sempatikleştirilmesi kısmına , özellikle sol görüşlü seyircinin yükleneceğini öngörüyorum .
Orçun Benli'nin ve Şükrü Üçpınar'ın kaleminden çıkan senaryo , giriş ve gelişme bölümünü sürpriz bir finale taşımak için kurgulamış .
Güzel bir girişten sonra kahramanların hapishaneye düşmesiyle sıkıcılaşan film , romantik bir finalle seyircisine katarsis vaat ediyor ve bunu da başarıyor ama keşke burada bitseydi dedikten hemen sonra gelen sekanslarda boğazımıza bir yumruk da oturuyor .
Bu Son Olsun , özellikle senaryo kısmına daha dikkatli yaklaşıldığında iyi filmler çekebilecek bir ismi işaret ediyor .
Filmin gişesi şimdilik bir soru işareti olarak duruyor .
Türler arasında yaptığı keskin manevralar yüzünden bunu kestirmek epey güç .
Bu kadar hevesli bir genç sinemacı , umarım bu ilk denemesinde hayal kırıklığına uğramaz ve bu son olmaz .
Twitter . com / murattolga
murattolga@gmail.com
