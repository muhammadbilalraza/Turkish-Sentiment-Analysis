Saf , Ali Vatansever'in ikinci filmi .
Fkirtepe'de yaşanan büyük kentsel donüşümü arka planına alan Vatansever , genç bir çift üzerinden ahlak , vicdan ve bir dönüşüm hikayesine imza atıyor .
Film ; işlerini ellerinden alan Suriyelilere tepki duyan inşaat isçileriyle başlıyor .
Bu filmin diğer bir yüzü ama zaman zaman kentsel dönüşümün önüne geçiyor , çifin kaderini belirleyen önemli bir toplumsal sorun oluyor .
 
Kamil ve Remziye , Fikirtepe'de yaşayan , zorlukla geçinen çiftimiz .
Öyle ki Kamil , iş görüşmesine giderken arkadaşından ödünç ceket alıyor .
Bu ceket mevzusu açıkçası filme bir parça ajite katıyor , öncesinde de Suriyelilerle yaşanan tartışmayı düşününce filmin çıkış noktasını pek parlak bulmadığımı ve bir o kadar da ajite bulduğumu söylemeliyim .
Sonrasında hikaye biraz daha oturdu , bir varoluş , iç hesaplaşma ve arama hikeyesine dönüştü .
Tabii bu filmde oluşan tekrarlı anlatımın önüne geçen bir durum değil yine de .
 
Kamil , Suriyeli bir kepçe ustasının yerine işe başlıyor .
Kentsel dönüşüme karşı çıkan mahallelinin ve iri yarı , işini geri isteyen Suriyeli ustanın ortasında kalan Kamil'in kararsızlığı uzun süre devam ediyor .
Evlerini vermeyen mahallelinin fikrinin ne olduğu konusunu da pek net ortaya koymuyor Vatansever .
Belki oraların değerlenmesini bekliyorlar , belki de en sonuna kadar direnip , sonra teslim bayrağını çekebileceklerini de .
Film , herkesin halini en ince detaylarıyla ortaya koyduğu için seyirciye de bu yaşamları anlamaya çalışmak kalıyor .
Ekmek peşinde herkesin kafasında türlü tilkilerin döndüğü , bencil , kendine dair hikayeler bunlar .
Öte yandan Remziye de temizlik yaptığı evde , bebek bakan yabancı kadının yerine geçmeye çalışıyor .
Daha doğrusu temizlikle birlikte bebek bakıcılığını da istiyor .
Ona türlü kumpaslar kurmaya çalışma hali , komşusunun onu bu konuda fazlaca yüreklendirmesi , yabancı düşmanlığının her alanda olduğuna dair dikkat çekiyor filmde !
 
Kamil , işini elinden aldığı Suriyeli aileye şantiyeden yemek taşıyarak ruhunu , suçluluğunu hafifletmeye çalışıyor ama karşısındaki de dişli , işini geri istediğini belirtiyor , iki kap yemek yerine .
Sonuçta İstanbul gibi bir şehrin herkesin üzerine çöken baskısını , yaşam kaygısının her şeyin önüne geçme halini iyi resmetmiş film .
Tabii bir yandan da her şeyi şehre yıkan bir yapısı da var , sanki insanoğlunun tüm çabasının , gayretinin ve kötücül yanının sorumlusu şehrin değişen dinamikleri .
Bu anlamda daha geniş planlar , şehre yayılan hatta kaplayan inşaat sahalarının genel fotoğraflarını görmek daha anlamlı olabilirdi .
Ve filme biraz daha nefes alma noktaları katabilirdi .
Bir yandan da filmi gerçek mekanlarda çekmek , o karmaşanın , o ses kirliliğinin , çevresel etkilerin filme iyi nüksetmesini sağlamış .
 
Toplumsal kopukluğa , kutuplaşmaya , mülteci sorununa değinen film , yaşadıklarıyla değişen ve dönüşen bir çifti ele alıyor , bir uzlaşma , anlama hikayesi sunmaya çalışıyor .
Bunu da büyük ölçüde başarıyor .
Hikaye bir noktadan sonra Remziye'nin etrafını saran tüm dinamiklere karşı güç gösterisine dönüşüyor , bir yandan da direncini kırıp , daha anlaşılır bir hayat yolu çizmesinin yolunu açıyor .
Filmin eksiklerinden biri tekrarlı bir anlatıma yaslanması , aynı mekanlarda fazlaca dolanması oluyor .
Saadet Işıl Aksoy'a gelince rolünü iyi sırtlanıyor , filme artı katıyor .  
 
twitter . com / banubozdemir
