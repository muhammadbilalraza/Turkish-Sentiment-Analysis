Peter Weir'in yaşayan en büyük zanaatkar yönetmenlerden biri olduğuna kimse itiraz etmez herhalde .
Ölü Ozanlar Derneği , Gelibolu , Yeşil Kart gibi çok sayıda sevilen filmi var .
Uzun zamandır oldukça geniş aralıklarla film üretiyor .
1993'teki Korkusuz'un ardından , 1998'de şahsi favorim olan The Truman Show'u çekti .
2003 tarihli Dünyanın Uzak Ucu ise Yüzüklerin Efendisi : Kralın Dönüşü ile aynı yıl vizyona çıkmış olmasa , Weir'e uzun zamandır hak ettiği Yönetmen Oscar'ını muhakkak kazandıracaktı .
Özgürlük Yolu'nun ancak yedi yıl sonra gelmesinin sebebi , Weir'in filme para yatıracak birilerini bulmakta güçlük çekmesi .
Hollywood'da yapımcılar seyircinin artık bu tür filmleri demode bulduğuna , izlemediğine inanıyor .
Söz konusu Peter Weir gibi prestijli bir yönetmen bile olsa .
Belki de haklılar ama bu Weir'i durdurmadı ve böyle bir yapım için düşük sayılabilecek bütçeyle işi kotardı .
Bu dezavantaja rağmen ortaya görkemli bir filmin çıktığına şüphe yok .
İkinci Dünya Savaşı sırasında , Sovyetler Birliği'ndeki komünist rejimin farklı gerekçelerle hapsettiği bir grup insanın , Sibirya'daki gulag'dan ( yani tutuklu kampından ) kaçıp Hindistan'a kadar yaya olarak gerçekleştirdikleri gerçek yolculuğu perdeye aktarıyor Weir .
" Öcü komünizm " den kaçış tetikleyici unsur olsa da temelde insanın doğaya karşı mücadelesi üzerine bir film bu .
Önce Sibirya'nın sert kış şartlarına , daha sonra sivrisineklerden çöle , açlık ve susuzluktan kum fırtınalarına karşı türlü engelle karşılaşıyor karakterler .
Söz konusu mücadele etkileyici anekdotlar içeriyor ama karşımızdaki epik yolculuk filminin en temel zaafı da aslında bu .
Ne kadar etkileyici de olsalar Özgürlük Yolu anekdotlardan oluşuyor .
Karakterler arasındaki dramatik çatışmalar zayıf .
Herkes zaten aynı amaca ulaşmak için çabalıyor .
Aslında onları fazla tanımıyoruz da .
Hepsi hakkında en başta tanımlanan temel özellikler var : Aşçı , ressam , yön bulucu , dirayetli lider , Amerikalı .
Bu denli kaba tanımlamalar .
Yolda aralarına genç bir kız katılıp onlara sorular sormaya başlayana dek , yani filmin ikinci yarısına kadar , hemen hiçbirinin geçmişini bile bilmiyoruz .
Saydıklarım , filmin içine dahil olmayı , duygusal bağ kurabilmeyi engelliyor . Weir'in filmin yapımcı , dağıtımcı ve hatta seyirci bulmakta zorlanması da bundan .
Ana karakterimiz Janusz'un , etkileyici açılış sahnesinden sonra ayrı düştüğü karısına ulaşma çabası Özgürlük Yolu'nun bu anlamda tek güçlü yanı .
Genel resme baktığımızda ise , Peter Weir ile teknik ekibinin her zamanki ustalıkları ve başarılı oyuncu kadrosu bir yana , kitabi diyalogları ve zayıf dramatik yapısıyla amaçladığı etkiye ulaşamıyor film .
Üzülerek söylüyorum ki Özgürlük Yolu , Weir'in kariyerindeki en vasat işlerden biri .
Twitter : aliercivan
