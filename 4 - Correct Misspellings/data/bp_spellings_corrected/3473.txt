Namus nedir ?
Ya da , namus kavramını , hücrelerine nüfuz etmiş ikiyüzlülükten temizlediğimizde asıl ve dürüst tanıma mı ulaşmış oluruz ?
Neden , özellikle az gelişmiş ülkelerde başkalarının haklarına  tecavüz ederek zengin olanlar toplum içinde muteber kişilerdir de , seks işçiliği yapan kadınlar kendilerini saklamak zorunda kalırlar ?
Elmas ( Narges Rashidi ) , şiddetin , özellikle kadınlar üzerinden tanımlanan namusla meşrulaştırıldığı bir toplumun üyesi .
Bir şansı Almanya'da yaşıyor olması .
Burada yasal seks işçiliği yapıyor .
Çünkü ergenlikçağına girmiş 16 yaşındaki oğlu Can ( Jascha Baum ) ile ondan daha küçük kızı Sevgi'ye ( Marlene Metternich ) iyi bir gelecek sağlamak istiyor .
Zamanında belli ki sözünü dinlemediği babasıyla ( Vedat Erincin ) ise , annesinin mezar ziyaretinde tesadüfen karşılaşması dışında bir ilişkisi yok !
Film , Can'ın bir sürpriz sonucu annesinin mesleğini öğrenmesinden sonraki gelişmeleri öykülüyor .
İster istemez tutucu kodlarla dünyaya gelmiş Can'ın , tam da cinsel hayatının başlangıcında annesinin sırrını ' görerek ' öğrenmesi , kimyasını bozar .
Kardeşini de alarak dedesinin yanına sığınır , annesiyle irade savaşına girer .
Ama bu savaşın galibi olmayacaktır .
Can , önce ret , sonra anlamaya çalışma ve durumu yıllar önce kabullenmek zorunda kalmış dedenin etkisiyle yumuşama sürecinde , seyircinin odağına oturuyor .
Siz olsaydınız hangi duygularla çalkalanırdınız ?
Ancak , kızına , kendi hikayelerinin paralelinde , bir koyun ile iki kuzusunun zorlu hayatlarını okuyan Elmas'ın , oğluyla olan meselesi , etkili bir psikolojik filme dönüşemiyor .
Kafamızda Elmas'ın geçmişiyle ilgili bir dizi soru varken , bir noktadan sonra sıradanlığa teslim olan hikaye , ' suça bulaşıyor ' , renklenmeye ve heyecan kazanmaya çalışıyor .
Yani , " Mutlu Kuzular "
( Von glücklichen Schafen )  Elmas'ın geçmişini yazmayı ne denli seyirciye bıraksa da ipucu konusunda cimri davranıyor ; bir de gereksizce yönünü değiştiriyor .
Mesela merak ettim , namazında niyazında bir kadın , yalnız kaldıktan sonra , eğitimini tamamlayamamış olsa da , ilk iş olarak seks işçiliğine mi başladı ?
Yoksa başka aşamalardan geçerek yıprandı mı ?
Yönetmen - yazar Kadir Sözen , belki bilhassa bu denli ipuçsuz bırakarak kendi şartlanmışlıklarımızla da yüzleşmemizi istemiştir , kim bilir ?
Film doğru bir çıkış noktasından hareket etse de , seyrettikten sonra kimi seyircilerin bazı boşluklar ve tatminsizlik hissedebileceğini söyleyebilirim .
