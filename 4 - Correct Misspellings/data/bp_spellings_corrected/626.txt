Son Berlin Film Festivali'nde hem Altın Ayı'ya hem de tüm oyuncu kadrosu için Erkek ve Kadın Oyuncu ödüllerine layık görülen Bir Ayrılık , İran sinemasının tartışmasız zirve noktalarından biri .
Orijinal adının tercümesi " Nadir ve Simin , Bir Ayrılık " olan yapım , isabetli bir kararla hem bizde hem de İngilizce konuşan ülkelerde sadece " Bir Ayrılık " ismiyle gösteriliyor .
İsabetli diyorum çünkü filmi geçtiğimiz Nisan ayında İstanbul Film Festivali'nde izlediğimde takıldığım nokta , aslında Nadir ile Simin'in ayrılığı hakkında olmayışıydı .
Uzun yıllardır evli olan , İran'ın üst orta sınıfından bu çiftin boşanma kararı öykünün tetikleyici unsuru .
Ancak Simin bu filmde sadece yardımcı karakter .
Esas mesele daha sonra yaşananlar .
Nadir'in bir yandan çalışırken bir yandan da kızına ve Alzheimer hastası babasına bakma çabaları , nihayetinde de babasıyla ilgilenmesi için bir kadın tutması , filmin ana ekseni .
Kocasından gizli olarak bakıcılık işini kabul eden Razieh , hamile olduğunu da iş verenlerinden saklıyor .
Fakat kadıncağız bir kaza geçirince , kocası Hodjat ile patronu Nadir karşı karşıya geliyorlar .
İş mahkemeye intikal ettiğinde , Nadir ile kızı Termeh arasında bir güven ve dürüstlük sorunu yaşanıyor .
Yani tek bir ayrılığın , farklı insanların hayatında zincirleme olarak yarattığı etkileri izliyoruz .
Yönetmen ve senarist Asghar Farhadi'nin , bir nebze de olsa erkeğin tarafını tuttuğunu hissettim ben .
Nadir ile Simin'in boşanma kararı , karşılıklı olarak haklı sebeplere dayanıyor .
Simin , kızının daha iyi şartlarda yetişebilmesi için yurtdışına yerleşmek istiyor .
Nadir ise bakıma muhtaç olan babasını tek başına bırakamadığı için eşinin isteğini kabul edemiyor .
Her iki taraf da kendi durduğu noktada haksız değil .
Ancak ( kendim de şu an biraz Nadir'in pozisyonunda olduğumdan mıdır , bilemiyorum ) Simin'i kocasının çaresizliğine karşı biraz anlayışsız buldum .
Hele ki bakıcı kadınla ilgili problem ortaya çıktığında , Simin kocasının sözüne güvenmeyi hiç düşünmüyor .
Onu hemen yalancılıkla suçlayabiliyor .
Yanlış anlaşılmasın , bütün bunları filmin zaafları olarak görmüyorum .
Tam tersine , gücünün bir parçası olarak değerlendiriyorum .
Çünkü hepsi sahici durumlar , gerçek duygular .
Filmler , içlerindeki karakterler için değil , biz seyirciler için yapılır sonuçta .
Bir Ayrılık , kişisel meselelerini bürokratik kurumlarla halletmek zorunda kalan , sıradan insanların hayatlarını anlatıyor .
Ve ilk olarak About Elly filmiyle tanıdığımız yönetmen Farhadi , son derece dinamik ve modern bir sinema diliyle perdeye aktarıyor bunları .
Tabii Berlin'den ödülle dönen tüm oyuncu kadrosuna da ne övgüler yağdırsak az .
Doğal sinema oyunculuğu üstüne ders gibi bu filmin her bir performansı .
Yaygaracı robotların savaşına dair kafa şişirici bir görsel efekt pornosu ya da gözlere takık bir korku filmi falan değilse bu hafta sinemada izlemek istediğiniz , rica ediyorum Bir Ayrılık'ı görün .
Bu yıl daha iyi bir film seyreder miyiz , inanın emin değilim . twitter : aliercivan
