Halloween evrenine yeni bir başlangıç yapmaya hazır mısınız ?
John Carpenter’ın 1978 tarihli başyapıtını takip eden yedi devam filmi ve Rob Zombie’nin rebootlarını görmezden gelerek başlayacağız işe .
Kısacası ikisi ekstra olmak üzere tam dokuz filmi , bu deneyim süresince hafızalarımızdan siliyoruz .
Orijinal filmin ciddi anlamda fanatiği olan David Gordon Green ve Danny McBride ikilisini , zorluk ve kolaylık arasında var olmayan dengeyi yaratabilecek bir süreç bekliyor .
Zor olan sadece kendilerinden oluşmayan ciddi bir hayran kitlesini memnun etmek , kolay olan ise unutmamızı istedikleri şeyler için onlardan daha önce davranmış olmamız .
Haddonfield’de yaşanan katliamın kırk sene sonrası …
Michael Myers , yüksek güvenlik önlemleri altındaki Smith’s Grove Sanatoryumu’nda tecritine devam ediyor .
Gözümüzün nuru Laurie Strode cephesinde ise durumlar tatsız .
Takıntılar , travmalar ve agorafobi ile geçen hayatını tamamen Myers’ın ‘muhtemel’ dönüşüne hazırlanmakla geçiriyor .
Her türlü güvenlik önlemini aldığı evinde kendine has ufak bir cephaneliği bile var .
Başından geçen iki başarısız evlilik , kızını kendi rutinine dahil etme isteğinin getirdiği anne - kız iletişim kopukluğu gibi etkenler , iki kelam ettiği tek insanın torunu Allyson olmasıyla sonuçlanıyor .
Kısacası ; Myers’ın başka bir hastaneye transfer edilirken kaçışından sadece Laurie değil , başlangıcı olduğu iki jenerasyon da nasibini alacak .  
Filmografisini bağımsız atıştırmalıklar ve birkaç başarılı stüdyo komedisiyle şekillendiren David Gordon Green , elindeki materyalleri fazla süslemeden seyirciye sunan , sürekliliğini kanıtlamış üretken bir yönetmen .
Yıllar boyunca Suspiria yeniden çevrimi ile adının anılmasının ardından giriştiği Halloween macerasında ‘güvenli bölgesinden’ çıkıp çıkmamak konusunda ise kararsız .
Carpenter’ın , ihtiva ettiği basit olay örgüsüne rağmen klasikleşen Halloween’i gerçek manada ‘bir yönetmen sineması’ örneğiyken , Green özelinde böyle bir tanım yapmanın imkanı yok .
Orijinal filmin tüm birleşenleri yerli yerinde .
Cadılar Bayramı arifesinde sararmış yaprakların döküldüğü yollar , ‘şaka mı şeker mi ? ’ oynayan , kimileri geceyi evde bebek bakıcılarıyla geçirmek zorunda kalan çocuklar , alkol , ot ve seks peşinde koşan ergenler …
Aynı zamanda koca bir teen slasher janrını da oluşturan bu elementler , sıfırdan başlayan bir hikayede ‘tekrar hissi’ yaratabilecekken , bu tip bir devam filminde tam olarak istediğimiz şeylere dönüşüyorlar .
Green’in yapması gereken vasat değil vasat üstü bir atmosfer kurup , gerisini ‘nostalji hissiyatıyla savrulmayı bekleyen’ seyirciye bırakmak .
David Robert Mitchell’in It Follows’da yaptıklarını , anlatmak istediğim şeyin görsel tasviri olarak sunmak biraz kolaya kaçmak olsa da ‘2014’de yaratılan Carpenter atmosferini’ anmadan buradan geçmek haksızlık olurdu .
Green ise rutin bir slasher çekiyor .
Zincirlerinden boşandığı anlarda akılda kalıcı sahnelere imza atabilmiş ama bunun sürekliliği konusunda ciddi sıkıntıları var .
Myers’ı takip ettiğimiz olmayacak yerde kesilip tekrar devam eden plan sekans , arka bahçede gerçekleşen cinayet ve Laurie’nin evindeki final ‘anlara sahip olsa da’ bütüne sirayet edemiyor .
Neyse ki gölgeler oldukları yerde duruyorlar .
Myers’ı karanlığın içerisinde belli belirsiz göstermek , ona fokuslanmamak , yansımalarıyla gerilim yaratmak filmin en iyi yaptığı şey .
Kimselerin sevmediği ancak şahsım adına reboot’un dört başı mamur bir tanımı olarak gördüğüm Rob Zombie denemesinin yanaşmadığı taraflardan olan bu ‘Halloween kuralı’ eksiksiz yerine getirildiğinde nelere kadir olabileceğini yine gösteriyor .
Green’in dramatik tansiyonu ayakta tutmakta başarılı olduğunu , yeri geldiğinde de ufak mizah kırıntılarını filme serpiştirdiğini söyleyebiliriz .
Filmin ciddiyetine zeval vermeden yaptığı göndermeleri de aldık hiç merak etmesin !
Lakin herhangi bir filmde görmezden gelebileceğim sorular , kolumda dövmesi bulunan bir filmden bahsederken beynimi kurcalıyor .
Dr .
Loomis’in altı kurşunundan sonra hayatına devam eden ‘öcüye karşı’ silahlanmak , bu kadar travma sonrasında sanatoryuma tahmini 42 km. uzaklıktaki Haddonfield’de hayata devam edip başka bir şehre taşınmamak ( haydi , ‘agorafobi ve Myers’ı öldürme isteği’ diyelim ) , tam da Cadılar Bayramı’ndan bir gece önce akla gelen hasta transferi ve sayısız ayrıntı bu denli kendini ciddiye alan bir filmde sakil duruyor .
Kimi zaman unutmamızı istediği önceki filmlerden sahneleri yeniden canlandırması ise ‘neden unutmamızı istediğine dair’ samimiyet sorgulatıyor .
Her şeye rağmen yönetmenliği kadar müzisyenliğine de büyük saygı duyduğum John Carpenter’ın bizzat elden geçirdiği unutulmaz tınılar fonda çınlarken Halloween’e kayıtsız kalmak çok zor .
Teen slasher’ın tamamen bittiği bir dönemde bir efsaneyi dirilterek yeni bir akım başlatma olasılığı oldukça yüksek .
Kendi adıma serinin en iyi devam filminin , orijinal filmin kaldığı yerden devam eden Rick Rosenthal imzalı Halloween 2 olduğunu düşünmeye devam ediyorum .
Alınma yeni Halloween , intizarımız sevmekten …
