Gösterdikleriyle anlattıkları birbirini tutmayan filmlerin samimiyetsiz yaklaşımları bazen beni öyle huzursuz ediyor ki , böyle filmleri izlediğim süre boyunca içimden etrafımdaki herkesi filmin ikiyüzlülüğüne karşı uyarmak geliyor .
Çünkü bu tarz filmler çoğunlukla hikayeleriyle bir insanda var olması gereken bütün erdemleri işaret ettikleri halde gösterdikleriyle bu erdemlerin içlerini boşaltıyorlar .
Yani kendi vurguladıkları bir öğretiyi yine kendileri yalanlıyorlar .
Belki de asıl amaçları bir öğretiyi vurgulamak bile olmuyor , sadece gösteriş yapmak ve ortaya " herkese " hitap edebilecek azıcık içerikli azıcık da şaşalı bir film çıkarmak istiyorlar .
Bu gösteriş merakları ve gişe kaygıları yüzünden de kendi kahramanlarının kendi elleriyle belirledikleri kaderlerini anlamsızlaştırıp , hiç istemedikleri halde onları herkesin önünde küçük duruma dahi düşürebiliyorlar .
İsmi nedeniyle aylarca reklamcılık hakkında çarpıcı tüyolar veren bir sektör kitabı sandığım , aynı adlı romandan uyarlanan Şeytan Marka Giyer , bana kalırsa tam bu kategoriye girebilecek bir film .
Yaklaşık bir senesini Vogue dergisinin baş editörü Anna Wintour'un asistanı olarak geçiren Lauren Weisberger , romanını , dergide geçirdiği süre boyunca edindiği deneyimlerden yararlanarak yazdığını belirtmiş .
Fakat bu söyleme ek olarak romanda anlatılan acımasız moda editörü Miranda Priestly'in Anna Wintour'dan esinlenilerek yaratılmadığını iddia etmiş .
Tabi ki ilk söylemini dikkatli dinleyen hiç kimse Miranda'nın Anna Wintour'u yansıtmadığına inanmıyor .
Yani anlayacağınız bu roman öncelikli olarak güncel bir dedikodu değeri taşıyor .
Herkes Anna Wintour'un özel hayatında ne işler çevirdiğini , Vogue Dergisi'nin kapalı kapıları ardında ne dolaplar döndüğünü merak ediyor .
Kimse romanın başkarakteri Andy Sachs'ın başından neler geçtiğiyle veya başından geçenlerden ne gibi dersler çıkardığıyla özellikle ilgilenmiyor aslında .
Kimin ne giydiği , o sene hangi rengin daha moda olduğu , modayı kimlerin nasıl belirlediği gibi ulvi konular ister istemez her şeyden daha fazla öne çıkıyor .
Görsel materyali insan zihniyle sınırlı olan kitaptan filme gelindiğindeyse Andy Sachs'ın pabucu daha da bir dama atılıyor .
Zihnin sınırlarından çıkıp , gözle görülür hale gelen sıfır beden kadınlar ve şatafatlı tasarımlar önlerine çıkan her konuyu ezip , ilgi çekme maratonunda ilk sıraya yerleşiyorlar .
Hikayesi gereği moda dünyasının acımasız yüzünü gözler önüne seren , eleştiren , dahası moda aleminin insanı şeytana çevirdiğini iddia eden bir filmin , görselliğinin bu kadar ön planda olması ve ister istemez bütün ilgiyi moda dünyasının güzelliklerine yöneltmesi içeriğiyle belirgin bir zıtlık yaratıyor .
Tam bu noktada seyirci , karakterimiz Andy'ninkine benzer bir çelişki yaşamaya başlıyor ; " Acaba kendimi moda dünyasının çekiciliğine kaptırıp , içeriği bir kenara mı bıraksam yoksa içeriğe yoğunlaşıp bu hikayeden kendi adıma bir ders mi çıkarsam ? "
Bu mücadelenin sonunda ister istemez kendimizi öncelikle gelen geçeni izlerken , üstlerine ne giydiklerine bakıp , tavırlarına dikkat ederken buluyoruz ve arada sırada da Andy'nin neler yaptığına şöyle bir göz atar hale geliyoruz .
Bizler Andy gibi erdemli olmayı tercih etmeyip , şeytana uyuyoruz , bununla birlikte Andy'nin ahlakçı tavrını da içi boş ve yavan buluyoruz .
Hayati kararlarını anlamlandıramıyoruz ve Andy ile gerçek hayat arasında bağlantı kurmakta oldukça zorlanıyoruz .
Böylelikle kendilerini film yerine bir moda şovu izlemeye kaptıran diğer izleyicilerle beraber , karakter tahlillerinin ve konusal yaratıcılığın önüne geçen renkli , moda dünyasının resmen kurbanı oluyoruz .
Bu durum bizi memnun ediyor mu ?
Açık söylemek gerekirse ediyor .
Fakat bu memnuniyetimiz başarılı bir film izlemekten öte eğlenceli bir moda şovu izlemekten kaynaklanıyor .
Bana kalırsa Şeytan Marka Giyer'i baştan sona izleme hevesi uyandıran ve onu şık bir defileden bir filme dönüştüren en önemli unsurlar , kuvvetli oyuncu kadrosu ile yerinde kullanılan başarılı esprileri .
Filmin resmen yıldızı haline gelen Meryl Streep , çoğunlukla konuşmayan , konuşsa da hiçbir zaman sesini yükseltmeyen , her duygusunu bakışlarıyla ve beden diliyle dile getiren şirret Miranda Priestly rolünde resmen sadece gözlerini ve mimiklerini kullanarak muhteşem bir performans sergiliyor .
Nigel rolüyle oyunculuk açısından ikinci sırayı alan Stanley Tucci ise filmin sürükleyiciliğine büyük katkıda bulunuyor .
Başarılı oyunculuğa istisna olarak Andy Sachs karakterini canlandıran Anne Hathaway'ı görüyoruz .
İzleyenlere gerek performansı gerekse görünüşüyle nedeni belirsiz bir yerini bulamamışlık hissi veriyor .
Acemi Prenses : Kraliyet Nişanı'ndakine oldukça yakın bir oyunculuk sergileyen Hathaway , canlandırdığı karakterin kimyasını tam kavrayamamış , karakterinin iç çatışmalarını hazmedememiş izlenimi yaratıyor ve ne üzerine giydiği kıyafetleri ne de başından geçen duygusal deneyimleri taşımasını beceriyor .
Şunu belirtmem gerekiyor ki " Bir moda dergisinde bir seneden fazla zaman geçirdikten sonra bir insanın idealleri uğruna bir anda zevksiz giyinmeye başlaması mümkün müdür ? " ve " Film kadınları , diş macunu kullanmaksızın dişlerini fırçalamayı nasıl becerir ? " soruları şahsen benim filmden sonra aklımda oluşan sorgulamaya yönelik ilk konular .
Filmin insanın içine gömdüğü gizli alışveriş dürtüsünü bir anda nasıl ortaya çıkardığındansa söz etmeme bile gerek yok kanımca .
Lakin esprili diyaloglarla süslenen ve kuvvetli oyuncuları sayesinde hikayenin komediye dönük bölümlerinin üstesinden başarıyla gelen Şeytan Marka Giyer , aslında yeterince boş vakti olanları ve moda düşkünlerini oldukça memnun edebilecek eğlenceli bir seyirlik .
