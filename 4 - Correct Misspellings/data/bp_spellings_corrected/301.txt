Suicide Squad , gişede hiç fena bir iş çıkarmasa da asıl olarak ne idüğü belirsizliğiyle zihinlerimize kazınmıştı .
Darmadumanlığın kitabını yazan filmin pop kültüre hediyesi , Halloweenlerin en çok tercih edilen kostümünü ‘Harley Quinn’ olarak güncellemesiydi .
Margot Robbie’nin kendi payına düşen övgüleri ticari zekasıyla harmanladığı ‘bir nevi’ spin - of Birds of Prey , oyuncunun durdurulamaz yükselişinin yeni adımı .
Suicide Squad’tan günümüze 2 Oscar adaylığı elde etmesi ve kurduğu yapım şirketi LuckyChap ile Birds of Prey topunun altına girmesi , henüz 30’una girmemiş bu kadına olan sevgi / saygımızı gitgide arttırıyor .
Joker tarafından terk edildikten sonra aşk acısıyla cebelleşen Harley , bir yandan kendi ayakları üzerinde durmaya çalışırken bir yandan da - kalkan dokunulmazlığının da getirisiyle - peşine takılanlarla uğraşıyor .
Kendisi için kara haber tez yayılıyor , Gotham yer altı dünyası için av konumuna geçiyor .
Sadist gece kulübü sahibi Roman Sionis dışındakiler Harley için çocuk oyuncağı olsa da bu adam özelinde yanına kattığı diğer kadınlarla gücünü katlıyor .
DC’nin , Zack Snyder hakimiyetindeki kendini aşırı ciddiye alan evrenini yapı bozumuna uğratmasının olumlu yansımaları devam ediyor .
Filmlerin kontrolünü tamamen yaratıcı ekibe bırakan ve farklı yönetmenlere kendi stillerini yansıtmak konusunda özgürlük vadeden bu anlayış , DC üzerine yapışan ‘kaybeden’ imajını değiştirmeye başladı bile .
Birds of Prey , anlatıcının Harley olduğu dış ses kullanımı , lineer olmayan kurgu ve dördüncü duvarı yerle bir etmesiyle birçok açıdan Deadpool’la benzeşiyor .
Aynı mizah seviyesi filmin hiçbir anında tutturulamasa da referans aldığı noktaları özgünleştirmek ve gerekli olduğuna inandırmak konusunda hiçbir sıkıntı yaşamıyor .
Her ne kadar yalnız olmasa da bu Harley Quinn’in hikayesi .
Karakterin sallantılı ruh hali ve git gelleri neredeyse kaotik diyebileceğimiz bir hikaye anlatımıyla bize aktarılıyor .
Kronolojiye rahmet okutan , kimi zaman anlatıcının da anlattığı şeyi reddetmesiyle başa saran bu hal , Harley’nin sağlıklı olmayan zihninde çıktığımız bir sabır testi adeta .
İşin ilginç yanı bu sabır testini sevmenizin kuvvetle muhtemel olması .
Karakterin tahmin edilemezliğinin yarattığı merak unsuru , filmin bir iki ufak an dışında hiç kaybetmediği enerjisiyle birleşince alınan keyif katlanıyor .
Yönetmen Cathy Yan , kostüm ve müzik departmanlarının yarattığı çekici kaosu , pop arta varan bir estetikle tamamlıyor .
Renk cümbüşü içerisindeki şiddet sarmalı her daim sert ama sınırları zorlamıyor .
Harley , eline ikonik beyzbol sopasını aldığında kırılan kemik sayısı artsa da Yan’ın derdi karakol basma sahnesinde ortaya çıkıyor .
Pompalı tüfeğin mermi yerine konfeti patlatmasına , rengarenk sis bombalarıyla ortamın şenlenmesine neden itirazımız olsun ki ?
Hem John Wick serisinin yönetmeni olarak dünyamıza güneş gibi doğan Chad Stahelski’nin filmin koreografileri için bizzat çalışması , hem de Cathy Yan’ın olabildiğine geniş planlar ve az kesme ile Chad’i onore etmesiyle aksiyonunu kalburüstü seviyeye çeken Birds of Prey , konu şiddet balesi olduğunda Asyalı bir yönetmenin ellerinde olmanın verdiği güveni tazeliyor .
Süper kahraman filmlerinin süresinin 130-140 dakika bandında açıldığını şu günlerde , daha kısıtlı bir zaman diliminde Harley dışındaki karakterlerin de boş geçilmemesi artı hanesinde .
İstismarcı erkek arkadaşlar , psikopat işverenler ve mesleki açıdan yükselme yolunu kapatan erkek egemen kurumlara koca bir nanik çeken ‘kuşlar’ , özgürlüklerini ilan ederken ihtiyaç duydukları dayanışmayı birbirlerinde buluyorlar .
Margot Robbie’nin tüm benliğiyle inandığı projede Harley Queen’i tamamen kendisine ait kıldığını söylememiz gerekiyor .
Kolaylıkla itici ve çekilmez sıfatına nail olabilecek bir karakteri bize sevdirirken , Suicide Squad’ın kendisini sınırlayan alanını , narsistliğin yakınından bile geçmeyen bir performans paylaşımıyla yerle bir ediyor .
Fetişe edilen kafadan kontak seksi kadının yerini iniş çıkışları olan bir anti kahraman alıyor .
Son tahlilde Birds of Prey ; Hollywood’taki tüm çizgi roman uyarlamalarının aynı olmaması hatta zıt kutuplara evrilmesi gerektiği konusunda keyifli bir hatırlatıcı .
Kendi seçimiyle ‘felaket’ gibi görünüyor ve bu özgüveniyle öncüllerinden ayrılıyor .
