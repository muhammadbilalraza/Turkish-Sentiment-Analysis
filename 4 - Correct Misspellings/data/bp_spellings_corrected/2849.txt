Kanadalı yönetmen François Girard’ın kariyerinde , ilk filmi kargo ve 2007 yapımı İpek’i ( Silk ) saymazsak , hep müzik üzerine filmleri öne çıktı , onlar başarılı sayıldı .
Thirty Two Short Films about Glenn Gould ve ülkesinde 1998 yılında vizyona girip daha sonra Özgün Müzik dalında Oscar ödülü kazanan Kırmızı Keman ( The Red Violin ) filmleriyle uluslararası bir üne kavuştu .
Filmleri arasında seneler koyagelen yönetmen yine müzik temalı bir yapımla karşımıza çıkıyor .
Koro  ( Boychoir ) , babasını tanımadan büyümüş , alkolik annesine göz kulak olmaya çalıştığı için erken olgunlaşmak zorunda kalmış , okulda sorunlar yaşayan Stet adlı bir çocuğun öyküsünü anlatıyor .
Hayatında yanlış giden her şeye rağmen büyük bir yeteneği , çok özel ve pırıl pırıl bir sesi var Stet’in .
Pırıl pırıl çünkü Stet henüz ergenliğe girmemiş ve onun yaşındaki çocukları eğiten , korolara kabul eden okullar var .
Buluğ çağıyla birlikte sesi değişmeye , çatallaşmaya başlamadan önce en fazla birkaç senesi olan erkek çocuklarından oluşan bir okul bu .
Her sene yarışmalara , konserlere katılan , prestijli bir koroları mevcut .
Bu koroyu da Dustin Hoffman tarafından canlandırılan Carvelle isimli bir usta eğitiyor .
Annesini kaybettikten sonra bir öğretmeninin çabasıyla bu okula girmeyi başaran Stet’in de hayatı değişiyor elbette .
Fakat koro içinde solistliğe doğru hızla yükselirken kendine yaşıtları arasından düşmanlar da ediniyor .
Hiç risk almayan bir film Koro …
Hepimizin ezbere bildiği formüller üzerinden ilerliyor .
Klişeleri bazen gülünç olacakları noktaya kadar kullanmaktan çekinmiyor .
Filmin başında her türlü fırsatı elinin tersiyle itmeye hazır olan Stet gibi bir çocuğun , annesini kaybedip yalnız kaldıktan sonra önüne çıkan yeni bir hayat imkanını sahiplenmesi dramatik bir süreç .
Ancak bu süreçte Stet’i tetikleyen , müziğe sarılmasını sağlayan diğer faktörleri vurgulamakta yetersiz kalıyor film .
Böyle bir senaryoyu Yaşam Şifresi gibi yaratıcı bir bilimkurgu filmine imza atmış olan Ben Ripley'in kaleme aldığını görmek şaşırtıcı .
Girard senaryoyu hiç şüphesiz ki tertemiz bir sinemayla perdeye aktarıyor .
Ancak filme bir ruh katmak konusunda herkes yetersiz kalıyor .
Dustin Hoffman , Kathy Bates , Debra Winger , Eddie Izzard gibi deneyimli oyuncular barındıran kadroya güvenip sahneyi aktörlerine bırakıyor yönetmen .
Fakat oyuncuların elinde de onları zorlayacak , kazıdıkça altından etkileyici performanslar çıkartılabilecek bir malzeme yok ki .
Sanki herkes bunun üstlerine düşeni yapıp paralarını kazanacakları , daha fazla çaba sarf etmeyi gerektirmeyen , orta yaş üstü seyircinin içini ısıtmaktan başka amaca hizmet etmeyen orta karar bir proje olduğunu baştan kabullenmiş gibi .
Koro’nun olduğu şey maalesef bundan ibaret .
Dolayısıyla hedef kitlesinden başka kimseye tavsiye etmek de mümkün değil .
Twitter : aliercivan
