Sinema yazarlarının devam filmlerine mesafeli durma geleneği , uzun yıllar boyunca yaşanan sayısız acı tecrübeden doğdu .
Beğenilen filmlerin devamı konusu ciddi bir mesele , hem yapımcılar hem de izleyiciler için .
Bir kere , devam filmi yapmaya karar verdiğinize göre size " bu işte para var " dedirtecek çapta başarı elde etmiş bir " ilk film " mevcut demektir .
Bu ilk filmi sevenleri üzmek gibi bir gaflete düşmemeniz gerekir .
İkinci filmi seyircinin gözünde küçük düşürmeyecek oranda çekirdek kadronuzu korumalısınız .
Dahası , eğer ilk filmin finalinde seyirciyi rahatsız edecek / üşütecek ölçüde kapıyı açık bırakmamışsanız iyi bir çıkış noktası ( senaryo ) bulmanız gerekir .
Yeni Zorro filmi Zorro Efsanesi , bu saydığımız unsurlara fazlasıyla dikkat eden bir ekibin ürünü .
Ama ekibin bunu başarmasına şaştığımızı söyleyemeyiz .
Zira 1998'de çektikleri , bizim " ilk film " deyip durduğumuz Maskeli Kahraman Zorro , aslında bir ilk film değildi .
Frank Niblo'nun 1920'de çektiği ilk Zorro filmiyle başlayan uyarlamaların doğru analizini yapan bir ekibin kotardığı , başrol oyuncularının etkileyici kimyalarından güç alan başarılı bir yeniden çevrimdi .
7 yıl önce çok daha zor bir işi başaran ekibin , seyretmekten keyif alacağımız bir devam filmi çekmesine bu yüzden şaşırmıyoruz .
Goldeneye Martin Campbell'ın beklenenin üzerindeki yönetimi altında 250 milyon dolar gişe hasılatı getiren Maskeli Kahraman Zorro'nun sonunda , kahramanımızı " sevdiği kadına kavuşmuş , ustasından bayrağı devralmış " halde bırakmıştık .
Yeni filmde Alejandro ve Elena'nın evlenip Joaquin adında bir oğulları olduğunu öğreniyoruz .
" İlk film " i de yazan senarist Ted Elliott - Terry Rossio ikilisi , izleyiciye yeni bir Zorro macerasını nasıl izlettirebileceklerini düşünmüş , yeterince iyi bir çıkış noktası bulmuşa benziyorlar .
Zira Zorro'yu sadece narkotik atının tepesinde oradan oraya koşturarak kötü adamları haklarken görmüyoruz , bir aile reisi olarak işi ile ailesi arasında seçim yapmaya zorlanırken buluyoruz .
Dahası , gerçek kimliğini bilmeyen oğluyla atışmaları ve eşi Elena'yı kente yeni gelen Kont'tan kıskanması gibi faydalı metinler , filmin olay akışkanlığını kolaylaştırıyor , usta senaristlerin elinde finalde tüm metinler buluşuyor .
Bu metinler öyle keyifli bir biçimde perdeye yansıyor ki , filmin şaka makam asıl hikayesi olan , California halkının ABD vatandaşı olabilmek için verdiği mücadeleyi fazla ciddiye alamıyoruz .
Zaten " ciddiye alınma " , filmin yapmayı istediği şeylerden biri değil .
Yönetmen Campbell ve senaryo ekibi , tıpkı ilk filmde olduğu gibi Zorro dahil tüm karakterleri zaman zaman komik durumlara düşürüyor ; Zorro yine kimseyi öldürmüyor ( düşmanların ölümü onun elinden olmuyor ) ve seyirci kitlesinin alt yaştaki basamakları düşünülerek hiç kan gösterilmiyor .
Ancak Zorro'nun kimseyi öldürmeye yanaşmaması ve dövüş koreografilerindeki mizah her ne kadar maceranın ruhuna sadıksa da kötü adamların cinayetler işlemesi dengesizlik oluşturuyor .
Bu da Zorro'yu , canilere karşı yapabilecekleri sınırlı bir halk kahramanı ama belki de bir çizgi roman karakteri haline getiriyor .
Zorro'nun kiliseye maskesiz yani Alejandro olarak girip Tanrı'ya ( belki de senaristlere ) isyan etmesi bu yüzden olabilir mi ?
Filmin kendini izlettirebilecek güzel bir metne sahip olmasının dışında yapımcılar , çekirdek kadro meselesini zor da olsa çözmüşler .
Yönetmen ve senaristlerin yanında ; 20'şer milyon dolarlık çekleri ceplerine koymanın şevkinden olacak , Antonio Banderas ve Catherine Zeta Jones iyice döktürüyor .
Kılıçlı sahnelerdeki minimum dublör kullanımı bile bu iki oyuncuyu alkışlamaya yeter .
Ama bu noktada Banderas'a ek bir parantez açmanın belki zamanı geldi .
Kısa süre önce Hollywood'un ünlüler bulvarında yıldız sahibi olan İspanyol aktörün , 45 yaşında olmasına karşın gösterdiği fiziksel efor hayranlık uyandırıyor .
Dahası aktör için , hem etkileyici bir kahramanı oynamak hem de o havalı Zorro kostümüne rağmen bir " loser " ( kaybeden ) gibi görünebilmek o denli kolay ki .
Beden dili , bakış teknikleri ve mimikleriyle , bu oyuncunun her ne kadar bazı çevreler ciddiye almak istemese de ciddi ciddi " büyük " olduğunu artık kabul etmemiz gerekiyor . Wachowski kardeşlerin fiyakalı senaryosu altında Assassins'te ( 1995 ) kötü adamı nasıl oynadığını hatırlayın .
Hem iyi , hem de kötü adamı oynayabiliyor , üstelik komedide de başarılı .
Demek ki iyi oyuncu .
Hollywood'un çoğu kez başardığı kadro seçimi , bu filmde de başarıyı getiren faktörlerden biri olarak öne çıkıyor .
Çekirdek kadroyu korumanın dışında , yeni Zorro macerasının başarılı olması isteniyorsa güçlü bir kötü adam da gerekiyor malum .
Daha önce sayısız filmde Kont veya Prens olarak karşımıza çıkan İngiliz aktör Rufus Sewell , ABD'nin süper güç olacağını kestirip bunu önlemeye çalışan gizli bir Avrupa tarikatının askerinin , Kont Armand rolünün altından kolayca kalkıyor .
Çünkü , senaristler onu kağıt üzerinde çizip bırakmamış , uğruna savaşacağı önemli bir dava da vermişler .
131 dakika gibi çok uzun sayılabilecek süresine karşın ben bu filmi izlerken büyük keyif aldım .
Zorro'nun bir şekilde herşeyi yoluna koyacağını bildiğiniz için , filmin sonunda ne olacağı değil nasıl olacağını merak ediyorsunuz .
Zorro'yu ( İspanyolca'da " Tilki " ) ve güzeller güzeli Zeta Jones'u , bir de tek kelime İngilizce bilmediği halde Joaquin rolünü kapan Adrian Alonso adlı ufaklığı izlemekten sizin de keyif alacağını zannediyorum .
Yazının sonunda , girişte vurguladığımız " devam filmlerine mesafeli durma " olayına dönmek istiyorum .
Sinema bir sanat dalı olduğuna göre , tıpkı diğerlerinde olduğu gibi bu türde de " devam " mantığını kavramakta zorlanıyorum .
Ama zaman zaman yeni Zorro filminde olduğu gibi , ya da James Cameron'un Yaratık 2'si , yine Cameron'un Terminatör 2'si , hatta Zor Ölüm 3 gibi devam filmlerinin güzelliğini görünce , insanın " iyi ki yapmışlar " diyesi geliyor .
Zavallı Leonardo Da Vinci , ilkinin çok tutması üzerine Mona Lisa'nın devamını yapmalıydı belki de : " Hey bu kadının gülümsemesi insanlara cazip geldi , dur onu bir de yarı çıplak halde banyoda resmedeyim ! " .
