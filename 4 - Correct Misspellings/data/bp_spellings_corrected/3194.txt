Eski Yugoslavya’nın parçalanmasına doğru giden süreçte yaşanan savaşın günahları saymakla bitmez , hikâyeleri de .
Sinema sanatı da bu hikâyeleri beyazperdeye yansıtma konusunda alabildiğine ‘bonkör’ bir tavır takınmış durumda .
Dünyanın dört bir yanından sinemacıların ilgisini çeken bu bölge , en son Türkiye’den de bir film çıkmasına vesile olmuş , “Annemin Yarası”yla meseleye bir kez daha dikkat çekilmişti .
Şimdiyse karşımıza İspanya’dan bir film çıktı , İngilizce çekilmiş ve bölgede geçen . “Mükemmel Bir Gün” ( A Perfect Day ) , adından da anlaşılacağı üzere , 24 saatlik bir zaman dilimi içinde geçen bir hikâye anlatıyor . “Balkanlarda bir yerde” diye açılan film , bir grup yardım görevlisinin hikâyesine göz atmamıza fırsat tanıyor .
Bölgedeki insanların içme suyu ihtiyacını karşılayan bir kuyuya atılmış olan cesedi çıkarmaya çalışıyor görevliler , ancak ağırlıktan halat kopuyor ve yeni bir halat bulmaları gerekiyor .
Evet haklısınız , buraya kadar bir hikâyesi varmış gibi görünmüyor film .
Ama devreye Birleşmiş Milletler kontrolündeki bölgede ‘halat arayışı’ girince , tam da istenen hikâye çıkıyor ortaya .
Bir yandan Birleşmiş Milletler’in ‘kuralcı’ yaklaşımı nedeniyle cesedi çıkarma izni alamayan görevliler , bir yandan da bölgenin insanlarının sıcaklığını hâlâ koruyan ‘düşmanlık’ hamleleri arasında slalom yapmaya çalışıyorlar .
Aralarındaki bireysel ‘çatışmalar’ da cabası .
Javier Bardem’li mükemmel ‘işçi / işsizlik’ filmi “Güneşli Pazartesiler”le ( Los Lunes al Sol ) tanıdığımız İspanyol yönetmen Fernando León de Aranoa , savaşın yarattığı ‘güvensizlik’ duygusunu net biçimde ortaya koyduğu “Mükemmel Bir Gün”de , ‘savaş günahları’nda büyük sorumluluğu olan Birleşmiş Milletler’in hantallığına da vurgu yapıyor .
Her türlü yardıma muhtaç , zorlu koşullar içinde hayatta kalmaya çalışan insanlara yardım etme çabasındaki görevlilerin önüne bürokratik engeller çıkaran Birleşmiş Milletler , bölgede bir ‘uzaylı’ imajı çiziyor adeta .
Sahada pratik çözümler üreterek yollarına devam etmek isteyen kahramanlarımızıysa birçok ‘sürpriz’ bekliyor tabii .
Bunların çoğu trajik olsa da ‘komik’ işaret fişekleri de dikkat çekiyor onların serüveninde . “Mükemmel Bir Gün” , belki ‘mükemmel’ bir film değil ama bölgeyle kurduğu ilişki samimi en azından .
Meselenin neden ve sonuçlarını özümsemiş bir senaryo var karşımızda , özellikle de sonuçlarını .
Sonuca ilişkin kurulan cümleler , hep bir ‘dış müdahale’nin ipuçlarıyla süslenmiş durumda . ‘Kaynak’ ve kaynağın çevresinde kümelenen gruplar arasındaki bağ , bölgenin kaderini de belirliyor bir bakıma .
Bugünlere kadar devam eden yan etkiler de bu ilişkiyle açıklanıyor daha çok .
Evet , komşunun komşuya düşman olduğu bir gerçek , ama bu gerçeği daha da içinden çıkılamayacak noktaya çekenler de ‘geç’ ya da ‘yanlış’ müdahalelerde bulunanlar .
Film , bu tespit üzerinden hareket ediyor ve bunu geliştirmekte de bir sakınca görmüyor .
Ancak , bunu yaparken ‘somurtkan’ bir dil kullanmıyor , aksine filmde defalarca söylendiği gibi , bölgenin ‘mizahçı’ tarafına yaslanıyor .
Uluslararası oyuncu kadrosunun bu resme katkısı da es geçilir gibi değil doğrusu .
Başta Benicio Del Toro ve Tim Robbins olmak üzere , çekirdek kadronun hikâyenin mizahî boyutunu kışkırttıklarını söyleyebiliriz rahatlıkla .
Onların bu katkısı , filmi sıradanlıktan çıkarıp söylediklerini can kulağıyla ‘dinlenir’ hale getiriyor .
