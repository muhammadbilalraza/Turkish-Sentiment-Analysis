Ünlü İngiliz matematikçi ve filozof Bertrand Russell şöyle der : ' İktidar , insanları hayvanlardan ayıran bir güdüdür .
Fizikte enerji nasıl çeşitli biçimler alıyorsa sosyolojide de İktidar’ın ; servet , silah gücü , sivil makamlar ve düşünceye söz geçirme gibi biçimleri vardır . '
TV filmlerinden gelen Alman yönetmen Oliver Hirschbiegel’in ' Das Experiment ( Deney ) ' i , Russell’ın sözünü ettiği iktidar güdüsünü bulmak için çıkılan bir yolculuk gibi .
1971 yılında Stanford Üniversitesi’nde yapılan benzer bir deney , yavaş yavaş kontrolden çıkmaya başlamış ve akademisyenler deneyi durdurmuştu . '
Stanford Prison Experiment ' diye bilinen olayla ilgili Mario Giordano’nun yazdığı ' Black Box ' adlı kitap , filmin temasını oluşturuyor .
İnsanların , hapishane koşullarında ne gibi değişimler gösterdiğini incelemek amacıyla 20 kişi , para karşılığında kobay olarak kullanılıyor .
Aslında filmi izleyince ; gardiyan olarak görevlendirilen 8 kişiyi kobay , mahkum yapılan 12 kişiyi ise kobaya sunulan yem gibi algılamak da mümkün .
Zira , deneyi yapanların asıl ilgilendiği , ellerine ' iktidarın bir türü ' verilen gardiyanların , kontrolsüz bırakıldıkları zaman neler yapacakları , gücü ellerinde tutabilmek için sınırları ne kadar zorlayacakları .
Hirschbiegel , filmin ele aldığı konuya uygun tekinsiz bir atmosfer yaratmayı başarmış .
Neredeyse tamamı kapalı mekanlarda geçen filmin her karesine klostrofobi hakim .
İlginç olan ise , şiddetin dozunun her geçen dakika artmasına karşın gerilimin yerinde sayması .
Deneyde mahkum pozisyonunda olanların , gardiyanlar karşısında çabucak edilgen bir hal alması , deneyin sadece üç uzman tarafından yönetilmesi , hem gereksiz hem de başarısız romantizm denemesi gibi nedenlerle , film çok yara alıyor .
Ancak gardiyanların mahkumlara yaptığı eziyetlerin son derece gerçekçi bir biçimde perdeye yansıtılması ve filmin ele aldığı konunun sosyolojik değeri , gemiyi kurtarıyor .
Sorun temelde , yönetmenin üzerinde çalıştığı konunun değerini tam olarak kavrayamamış olmasından kaynaklanıyor .
Film , Russell’ın iktidar güdüsünü bulmaya çalışırken Hirschbiegel , her defasında gereksiz ayrıntılarla anlatımı bozuyor , bazı iyi fikirleri eline yüzüne bulaştırıyor .
Örneğin kahramanımız Tarek’in bir kaza sonucu tanıştığı genç kadınla geçirdiği gece .
O gece yaşananları Tarek’ın , yapay hapishanede pek de yapay olmayan koşullarda hayal kurması esnasında görüyoruz .
Bu fikir , anlatım açısından ne kadar akıllıca ise uygulamada o denli başarısız .
Tarek ile genç kadının yakınlaştığı sahneler son derece kötü çekilmiş .
Böyle olunca ana karakterin ' sevdiği ( ? ) ' kadını düşünürken neler hissettiğini sadece tahmin etmek zorunda bırakılıyoruz .
Bir başka güzel fikir de , geç kullanıldığı için heba olmuş .
Gardiyanların en belalısı Berus , finale doğru Tarek’ın eline bıçak sapladığı sahnede ' ama önce sen başlattın ' diyerek çocuksu bir korku sergiliyor .
Güdülerine yenik düşen bir insanın paniklemesi gibi !
Oysa Berus daha önce çok daha fazla şiddet kullandığı için ( mahkumlardan birini kafasına copla vurarak öldürüyor ) bu sahne , anlatım zinciri içinde karşımıza çok geç çıkmış gibi görünüyor .
Kanımca içsel dönüşüm yaşayan gardiyanların psikolojilerine daha fazla ağırlık verilebilirdi .
Eşcinsellik ile şiddete yatkınlığı bir potada eriten , gardiyan Berus rolündeki Justus von Dohnanyi’nin performansını es geçmemek gerek .
Tarek’a hayat veren tanınmış Alman oyuncu Moritz Bleibtreu ise , sempatik tavırlarıyla seyirciyi yanına alsa da bazı sahnelerde kontrolsüz oyunculuk sergiliyor .
Deney için merkeze geldiğinde kuyruktaki insanlara bakarken sigara içişi gibi .
Yönetmen , oyuncuların diyaloglarını çekerken zaman zaman yanlış yerlerde es vermiş .
Kamera bir oyuncuyu yakın plan çekmeye başlarken oyuncunun konuşmak için birkaç saniye beklemesi sıkıntı yaratıyor .
Sonuçta Deney , biçimsel ve anlatımsal sorunlarına karşın başarılı mekan ve ışık kullanımı , içerdiği şiddetin gerçekçiliği ve bunun sosyolojik açıdan taşıdığı değer nedeniyle önemli bir film .
Ancak gerilim düzeyinin çok yüksek olmadığını ve herhangi bir ' deneyselliğe ' prim vermediğini de belirtmek gerek .
Türümüzün milyonlarca yıldır bilinçaltında tuttuğu , süper egomuzun asla kabul etmeyeceği bazı davranış özelliklerini konu alan yeni filmleri görme umuduyla .
