Türkiye sinema tarihinin en iyi iki filminden birine senarist ( Selvi Boylum Al Yazmalım ) , diğerine de yönetmen ( At ) olarak damgasını vurmuş Ali Özgentürk'ün hikâyesinin tükendiğini belgeleyen son filmi " Yengeç Oyunu " , Osmanlı döneminden modern Türkiye'ye gelinen şu aşamada , adalet sisteminin kadına bakışının değişmediğini vurgulama çabasında bir çalışma havası taşıyor .
Ama bu çalışmanın sadece ' iyi niyetli ' bir çabadan öteye anlamlar taşımadığı da apaçık görünen bir gerçek .
Yaklaşık 100 yıl önce işlenen bir cinayetin perde arkasını aralama niyetindeki bir öğretim görevlisi ile öğencilerinin , bu çabaları sırasında karşılaştıkları engeller ve bunlara karşı geliştirdikleri çözümler üzerinden yürüyen hikâye , bir yandan da Asya ( Selvi Boylum Al Yazmalım'a selam ) adlı öğretim görevlisinin annesi ve kız kardeşlerinden oluşan ailesiyle yaşadıklarını ameliyat masasına yatırmaya çalışıyor .
Asya'nın travmatik geçmişinin yansımaları da belli noktalarda hikâyenin gidişatını belirleme işlevi üstleniyor .
Ama tüm bunların yarattığı dağınıklık , hiçbirinin bir ' üst hikâye ' oluşturmasını sağlayamıyor ve filmi bir tür ' kopukluklar senfonisi'ne dönüştürüyor .
Bu kopukluk içinde yol bulmaksa neredeyse olanaksız hale geliyor .
Ali Özgentürk , ' toplumun kadına bakışı ' gibi dikkate değer ve özenle işlenmesi gereken bir tema seçmiş olmasına karşın , bunu binbir parçaya bölerek bütünlüğün kaybolduğu bir yapı kuruyor filminde .
Zaman zaman didaktiklik tuzağına da düşen yönetmen , özellikle sonlara doğru bu durumun kurbanı oluyor ve söylemek istediklerinin etkisinin neredeyse sıfır noktasına inmesine neden oluyor . '
İddialı ' bir söylem tutturmak için mutlaka karakterlere bu türden ' okkalı ' cümleler sarf ettirmek mi gerekiyor diye de bir soru geliyor aklımıza bu noktada .
Durumlar üzerinden hareketle söylenebilecek her şeyin ifade edilebileceğini düşünüyoruz .
Özellikle ' halk mahkemesi ' sahnesinde ' nokta ' koyma kaygısının zirve yaptığını ve filmin oraya kadar aksayarak da olsa getirdiklerini ' sönmüş bir balon'a dönüştürdüğünü söylemek mümkün .
" Yengeç Oyunu " un oyunculuk açısından da pek şansı yok gibi .
Bunda oyuncuları mı , yoksa Ali Özgentürk'ün bizleri olduğu kadar oyuncuları da inandırmayan senaryosunu mu suçlamak gerek bilemiyoruz .
Hiçbir oyuncu , filmin tamamına yayılan bir tutarlılığı sağlayamıyor ; kiminin trajedisine ortak olalım derken , kimi de karikatür boyutunda bir karakter çalışmasıyla önümüze konuyor .
Hâl böyle olunca , ' oyuncu korosu'nun herhangi bir şekilde uyum yakalamadığına tanık oluyor ve zaten bir türlü içine giremediğimiz hikâyeden iyice kopuyoruz .
Ali Özgentürk'ün bir yönetmen olarak tıkandığını işaret eden " Yengeç Oyunu " , sinemacının eski başarılarını bir daha yakalamasının mümkün görünmediğini gösteriyor bir yandan da .
Sinema sanatının geçirdiği değişime ayak uyduramama probleminin had safhada yaşandığını hissettiren bu durum , Özgentürk'ü " Selvi Boylum Al Yazmalım " ın senaristi ve " At " ın yönetmeni olarak saygıyla anmamıza vesile oluyor , ama yönetmenin gelecek projelerine dair herhangi bir umut kırıntısı sunmuyor .
Umarız yanıltır bizi Ali Özgentürk ve söylediklerimizi ağzımıza tıkar !
Umarız .
