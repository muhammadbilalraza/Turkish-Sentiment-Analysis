Harika bir başlangıç , ilkini destekleyebilecek kadar iyi bir ikinci film , hayal kırıklığı ve muz kabuğu bir üçüncü filmden sonra 3 boyutlu Şrek Sonsuza Dek Mutlu / Shrek Forever After , sadece para kazanmak amaçlı bir gayret , çok belli bir strateji . diye düşüne düşüne salona girip , uzun zamandır bu kadar dolu dolu gülüp eğlenmemiştim diyerek aynı salondan çıkmak , her filme ve izleyicisine nasip olmaz herhalde .
Titanların Savaşı gibi bir filmde dahi , " iyi ki 3D teknolojisi gelişiyor , her filmi de buna uydurmak zorunda değilsiniz ki , olmamış işte " derken , " bu hikaye başından beri 3D için yaratılmış " diye düşünmeme sebep oldu dördüncü Şrek .
Hani çocukken okuduğumuz hikaye kitapları vardı , kapağını açtığımızda kabartmalı bir şekilde büyürdü hikayenin içindeki kişiler , evler , nesneler - sahi hala var mıdır onlardan ?
İşte Şrek Sonsuza Dek Mutlu , sizi başladığı andan itibaren öyle bir kitabın içine alıveriyor .
Artık o hikayenin içindesiniz , Şrek'in evine , Rumpelstiltskin'in şatosuna davetlisiniz .
2001 yılında girdi hayatımıza bu yeşil canavar .
O yıllarda olay yaratmıştı , Amerikan animasyon sinemasına yeni bir boyut getirmişti , hem çizimlerin , görselliğin kalitesi hem de hikayenin farkıyla .
Evet , karşımızda , animasyon diye anılan diğer çizgi filmlerin arasından sıyrılan , sadece çocuklara hitap etmeyen esprilere sahip , hem popüler kültürün öğelerini hem de çocukluğumuza ait masal karakterlerini ( pinokyo , kurbağa prens gibi ) hikayesine katarak oluşmuş değişik bir dünya vardı .
Devamı güzel gelse de üçüncüde genel kanı , " kötüye gidiyor " ken , bu son bölüm , yarattığı grotesk havayla , elle tutulur güzel hikayesiyle yüreklere su serpiyor .
Sinemada konu olarak işlenmesi belki de 46 yapımı klasik " It's a Wonderful Life " ile başlayan ve biraz klişeleşmişse de her zaman geçerliliğini koruyan " sen olmasaydın bu hayatta neler değişirdi , hayatının kıymetini bil " bakış açısını Şrek'in varolan hikayesine oturtmak oldukça iyi bir fikir kanımca .
Şrek , prenses Fiona'yla evlidir , çocukları , mutlu bir yuvası vardır , kasabalılar da onu çok sevmektedir , hayat şahanedir ama şahane hayat insanda her zaman bir sıkıntı yaratır .
Allah'ım her şey bu kadar güzel olmamalıdır , mutlaka bir sıkıntı olmalıdır .
Bu mükemmelliği bozmakta bize yardımcı olan duygu da monotonluktur genelde .
Devleri bilmezdim ama insanlar kaşınır .
Şrek de eskiden insanları korkutan bir dev olduğu , özgür olduğu zamanları özler ve evet o da kaşınır .
Rumpelstiltskin'in oyununa gelerek elinde ne var ne yok kaybeder , Fiona'yı kurtarmamış , bir aile kurmamıştır , hatta Şrek aslında hiç doğmamıştır !
Önünde bir günden bile az bir süre vardır herşeyi düzeltmek için ve bu esnada , eğer gerçekten hiç doğmamış olsaydı işler nasıl değişecekti , bunu görme fırsatı bulur .
Rumpelstiltskin'in , moduna göre değişen perukları , süpürgeli cadıları , fareli köyün kavalcısının herkesi zorla dansettiren kavalı , pisinin şişmanlamış halleri , eşeğin o kendine has tavırları ve daha bir çok yeni espri mevcut filmde .
Bu kez Tim Burton'vari bir şenlik havası var adeta .
Gerçekten yetişkinlere sanki daha çok hitap ediyor Şrek .
Popüler kültür öğeleri , Şrek'in münasebetsizliği ve her zaman masallarda anlatılan süslü yalanlardansa daha net , kaba ama gerçek hali , bu filmi çok farklı kılıyor .
Ama elbette çocuklar da seve seve izleyecektir .
