Komedi filmleriyle adını duyurmuş ama bir taraftan da başarılı dram filmleriyle göz dolduran Adam Sandler ve Kazananlar Kulübü , The Visitor gibi dâhice filmlerin hem yönetmenliğini hem senaristliğini yapmış Thomas McCarthy’i aynı projede görünce ister istemez beklenti yükseliyor .
4 kuşak boyunca babadan oğula geçen bir ayakkabı dükkanında ayakkabıcılık yapan Max Simkin ( Adam Sandler ) ’in kendi dikiş makinası bozulunca , büyük büyük dedesinden kalan dikiş makinasını kullanmak zorunda kalmasıyla hikaye başlıyor .
O makinayla diktiği her ayakkabı , sihirli bir ayakkabıya dönüşüyor çünkü Max ayakkabıları giydiği anda o kişilere dönüştüğünü fark ediyor .
Dönüştüğü kişiler arasında transseksüel bir kadın , mafyalarla iş birliği yapan siyahi bir adam , kendi halinde şişman siyahi bir çocuk , güzel ve alımlı komşusunun erkek arkadaşı var .
İlk başlarda bu durum eğlenceli bir deneyimken bir zaman sonra tahmin edilebileceği üzere Max’in başına işler açmaya başlıyor .
Film boyu bu belalar daha da karmaşıklaşıyor , hatta hızlı bir sona doğru ilerlerken saçmalıyor .
Filme senaryo açısından baktığımızda bir animasyon filmi senaryosu olarak daha başarılı olabileceğini görmek mümkün .
İzleyicinin yaşadığı sorun Adam Sandler ile ilgili değil , tamamen yönetmen ve senarist Thomas McCarthy ile ilgili .
Senaryodaki kopukluklar ve akılda sürekli soru işareti oluşturan sahneler film boyu sürüyor .
Bazı filmler senaryo halindeyken çok iyi görünür ve kulağa başarılı gelebilir ancak beyazperdeye aktarıldığında sonuç farklı olur .
O film kağıtta kalmalıdır !
Şans Ayağıma Geldi hem senaryo anlamında hem de yönetmenlik anlamında başarılı olamamış filmlerin arasına giriyor .
Eğlendirmek isterken sıkıcı bir karışıklığa doğru yol alıyor .   McCarthy gerçek karakterler yaratmadaki başarısını bu filmde gösteremiyor .
Belki de filmin tek iyi yanı günümüz insanlarının çekincelerini gözler önüne sermesi .  ‘Bir insana dış görünüş olarak benzemek istemek aslında beklenmedik şeylere yol açar’ mesajını film boyunca görüyoruz .
Adam Sandler ,  Click , Punch - Drunk Love ya da Reign Over Me filmlerindeki kadar iyi bir oyunculuk sergilememiş olsa bile hayattan beklentisi kalmamış bir orta yaş bunalımlı ayakkabıcıyı izleyiciye yansıtmış .
Dustin Hoffman ve Steve Buscemi’yi kısa da olsa filmin içinde görmek gülümsetiyor .
Adam Sandler’ın belki en kötü filmi olmayabilir ancak Şans Ayağıma Geldi iyi bir film maalesef değil . twitter . com / ekinlimonj
