" 40 " filmini iki sene evvel izlememe rağmen sanki yıllar evvel izlemiş gibiyim .
Bu yoğun film bombardımanının ortasında bir filmin hafızamda bu kadar arkalara düşmesi çok normal gerçi ama yine de şaşırdım .
Emre Şahin imzalı " 40 " ı izlediğimde bendeki ilk hissiyatı Türk sinemasında aksiyonla dramı birleştiren nadide örneklerden biri olmasıydı .
Çünkü bizde aksiyon komediye katık edilir , dram ise minimal tatlarda en kasvetli haliyle sunulur .
O yüzden yeni bir örnekleme heyecanıyla izledim .
Bir yandan da geç gelen vizyonunu bu filme yapılmış büyük bir haksızlık olarak görüyorum .
Yığınla filmin vizyon şansı bulduğu bu yoğunlukta " 40 " ın geri planda kalmasını ayrıca incelemeye almak gerek .
" 40 " , bir kesişme hikayesi özünde .
İçine adına taşıdığı sayıların gizemini de katarak yol almaya çalışıyor İstanbul'un arka sokaklarında .
Karakterlerin kesişme hallerinden dolayı birebir kaybeden olduklarını söyleyemeyiz , zira bu kesişme öykülerinin temeli daha marjinal karakterler barındırır .
Ali Atay'ın harika oyunculuğuyla taçlandırdığı Metin , doğunun yoksulluğu ve sakinliğinden İstanbul'un kaosuna kaçıp gelmiş bir taksi şoförü .
Lanetli olduğuna dair inancı tam .
Bıçkınlığı ve umutsuzluğu aynı bünyede iyice yoğuran Atay , oyunculuktaki absürt çizgisini " 40 " filmiyle dallandırıp budaklandırıyor .
Filmin bir diğer karakteri Godwill ise Nijerya'dan kalkmış gelmiş ve Beyoğlu'nun karmaşasına karışmış bir Afrikalı .
Metin'in aksine bir kaybeden değil seçilmiş insan olduğuna inanıyor .
İstanbul onun için daha güzel bir yere kapak atmak için bir basamak .
Tarlabaşı'nın kaosundan , çeteler ve uyuşturucu şebekeleri çatışmasından bile kendisine olumlu bir pay çıkarıyor .
Filmin üçüncü kişisi Sevda .
Kendini bulma yolunda sayılarla ve uhrevi duygularla arasını iyi tutan hemşire Sevda da herkesin hayatını alt üst eden çantanın peşinde helak oluyor .
Film para dolu bir çantayla insanların kaderleriyle oynuyor adeta .
Bunu yaparken İstanbul'a öyle güzel bir bakış atıyor ki filmin ayrı bir yerinde bir belgesel oynuyor .
Film duraksamalara izin vermeden hızla yol alıyor ve Türk sinemasının son zamanlardaki yavaşlığından hızla uzaklaşıyor .
Bu anlamda da popüler ve minimal arasına kanat gererek aslında daha zor olanı başarmanın derdine düşüyor .
Aslında film zamanında vizyona girebilseydi teknik olarak bir ilke imza atmış olacaktı .
O da 35 mm yerine red kamerayla ( redcam ) dijital olarak çekilmesi .
Yani dijital olarak en yüksek kalitede görüntü veren bir sistem .
İki yıl önce sinema filmlerinde kullanılmayan bu sistem şimdilerde kullanılıyor .
" 40 " ın müzikleri de ince ince elden geçirilmiş ve filmin dokusuna uydurulmuş durumda .
Ses kalitesi , müzik yoğunluğu , görüntü netliği ve aksiyon bir araya gelince ortaya keyifli bir seyirlik çıkıyor .
Antalya Film Festivali'nde Behlül Dal Özel ödülü kazanan " 40 " , ilgiyi hak ediyor , özenli film çekmenin anahtarlarından biri olarak kalıyor benim aklımda !
Sayıların gizemiyle ilgilenenler için de filmin anlamı epey geniş perspektif sunabilir .
Zira kırk sayısının ifade ettiği şeylere bakınca filmi bu anlamların içine katmak için ufak bir beyin fırtınası yapabilirsiniz .
Ben yaptım ve bir paranın peşinde odaklanan yaşamlarla ilgili insanların paralarının kırkta birini zekat olarak dağıtması olarak çıkarsamada bulundum .
Eminim herkesin algısı farklı olacaktır .
Film belki zorunluluktan yazın vizyona giriyor ama ‘yazın da Türk filmi izlenebilir ' demeye çalışıyor .
Büyük yapımların yaz vizyonunu tercih ettiği bu arenada Türk filmlerinin altı - yedi aylık bir dilime sıkışması artık çok da mantıklı görünmüyor .
" 40 " geç gelen bir film olsa da vizyona girmek için inatçı davranan filmlerden .
İlkleri , aksiyonu ve gizemi olan bir ilk film .
Yaz sıcağında , soğuk bir salonda izlemek için bir hayli ideal . banubozdemir@gmail.com
