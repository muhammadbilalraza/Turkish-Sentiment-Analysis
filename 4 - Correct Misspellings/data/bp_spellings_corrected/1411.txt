Reha Erdem'in çektiği bir filmi ele alırken yönetmenlik yetenekleri , bizzat kendisinin yaptığı ses tasarımı ve uzun süreli ortağı Florent Herry'nin fazlasıyla başarılı sinematografisini uzun uzadıya konuşmak bir alışkanlık haline geldi .
Tüm bu konularda erişilmesi güç bir standart yakalamayı başaran Reha Erdem filmlerinin , anlattığı hikaye paralelinde olgunluğunu tamamladığını söyleyebiliriz .
Bu noktada yarattığı düşüş göstermeyen standardı  bir kenara atmak kendisine büyük bir haksızlık olur .
Zira böyle bir durumda , tıpkı Nuri Bilge Ceylan'a yapılan ' teknik yetkinlik tamam da . ' geyiğinin tam ortasına düşmüş oluruz .
Küçücük bir alana hapsolmuş , televizyon dizisi estetiğindeki depresif , kişisel , sorunlu karakterli filmlerimizden bunalan kitlelerin , sinemayı gerçekten bildiği her tercihinde belli olan bu gibi sinemacıları eleştirirken biraz daha sakin olması gerektiği kanısındayım .
Erdem'in dağda yaşayan bir gerillanın hayatını anlatırken , önceki filmlerinde sıkça rastladığımız tinsel bir bakış açısı kullanması anormal bir durum değil .
Her ne kadar kimi anlarda ana karakteriyle özdeşleşmek zor olsa da , kendinizi onun peşinde bulduğunuz an , işlem tamamlanmış demektir .
Kişisel olarak , Reha Erdem'in daha önce sözünü ettiğim yaklaşımının tavan yaptığı Kosmos'unu ne kadar sevmediysem , bunu belli bir seviyede tuttuğu Hayat Var'ı o kadar sevdim .
Belki de Jin'in benim için iyi bir film olmasının da nedeni budur .
Kürtçe'de şapkalı haliyle ' hayat ' , şapkasız haliyle ' kadın ' anlamına gelen Jin , aynı zamanda hikayenin ana kahramanı olan gerillanın da adı .
Filmin adında yatan anlamları da düşündüğümüzde Hayat Var'daki Elit İşcan'la , Jin'deki Deniz Hasgüler'in birbirleriyle bağlantılı iki karakter olarak kurgulandığını bile hayal edebiliriz .
Birbirlerine benzeyen bir çok yanı olan bu iki kız , aslında sanki tek bir kız ve büyüme yolunda ilerliyorlar .
Her ne kadar motivasyonundan emin olamasak da , grubundan ayrılan Jin'in kendini keşfetme macerasına atıldığını hissedebiliyoruz .
Meskeni olan ve çok iyi bildiği dağlarda , sadece karşısına çıkan hayvanlarla iletişim kurarak gerçekleştirdiği bu içsel yolculuk , aşağı inmeye karar vermesiyle bambaşka bir boyut kazanıyor .
Filmin tam da bu anlarda fazla tekrara düştüğü gözlemleniyor .
Reha Erdem'in özel olarak Hayat Var'da genel olarak tüm sinemasında kullanmayı sevdiği , " güvenilmez karakterlerin etrafta cirit atması " pek inandırıcı değil .
Bunun , içinde yaşadığımız ülkenin bir gerçeği olduğunu kabul etsek de her iki erkekten birinin etrafta bilinçsizce dolaşan küçük kızlara ' ceylan gibisin ' demesi fazlaca net bir yargı barındırıyor .
Aynı zamanda iyi olarak çizilen karakterlerin de fazlaca iyi olmasıyla bu durumu netleştirebiliriz .
Demek ki Erdem'e göre bu işin bir sınırı yok , ya melaikesindir , ya da çocuk tacizcisi .
Çocukluğundan beri yaşadığı dağlardan aşağıya inen bir kızın yüzleştiği , tecrübe ettiği , korku duyduğu insan davranışlarında çeşitlilik olması daha iyi olabilirdi .
Yaşadığı yeri terketmek ve yaşadığı yere çabucacık dönmeye karar vermek her ne kadar kafa kurcalasa da , asıl mesele Reha Erdem'in her iki halkın insanını da üzmemek gibi bir yaklaşımda olmasıyla ortaya çıkıyor .
Bir " auteur " olarak düşündüğümüzde , hiçbir zaman politik tavrını ön plana koymayan Erdem'in , bir gerillanın yolculuğunu anlatırken politik olma gibi bir zorunluluğu yok elbette ki .
İsterse duruma romantik yaklaşır , isterse siyasi .
Eğer ki ilk seçeneği seçerse - ki seçmiş - daha önceki işlerini bayıla bayıla izleyenlerin onu bu konuda yermeye hakkı olup olmadığını düşünmeye başlarız .
Cevabı da çok nettir zaten .
Keşke Kürtçe bir türkü dinlememizin karşılığında Türkçe bir türkü dinlemek gibi basit eşitlikçi bir tavra girilmeseymiş .
Çok açık bir örnek ve özet olarak gösterebileceğimiz bu tavrın filmin bütününe de yayıldığını görmek zor değil .
Yine de Reha Erdem şunu unutmuş : Toplumumuzda bir gerillanın Türk askerinin hayatını kurtarması Türk askerini aşağılamak , aynı gerillanın hayvanlarla iletişime geçtiği bir ' Kırmızı Başlıklı Kız ' masalına atılması , içinde bulunduğu davayı ciddiye almamak olarak görülebilir .
Kısacası herkesi , özellikle politik ya da apolitik olmayı kafaya takan insanları memnun etmek çok zordur .
Son kertede Jin , uzun sayılabilecek süresine rağmen keyifle izlenen , sinemamızda daha önce görülmemiş bir başarıyla hayvanları hikayeye dahil eden , tüm planlarıyla olduğu gibi final sahnesiyle tüylerinizi diken diken etmeyi başarabilen bir karakter hikayesi .
Kendisine yöneltilen tüm eleştirilere rağmen bana yetti , gerisi size kalmış .
twitter : firatatac / firatatac@hotmail.com
