Duncan Jones'un ilk uzun metraj yönetmenlik denemesi olan Ay'ın hikayesinin önüne geçen en önemli ayrıntı hiç kuşkusuz ki Jones'un ünlü müzisyen David Bowie'nin oğlu olması .
Bowie'nin Amerikalı top model Angela Bowie ile 1970 yılında yaptığı evlilikten doğan tek çocuğu olan Zowie Bowie ( bugünkü bilinen adıyla Duncan Jones ) çocukluk yılları boyunca Berlin , London , ve Vevey'de yaşamış .
Beklenenin aksine oldukça ' normal ' bir çocukluk geçirdiği sezilen Jones , üniversitede felsefe okumuş .
Ardından Amerika'da doktora yapmaya başlamış .
Fakat doktorasını yarıda bırakarak Londra Film Okulu'nda sinema eğitimi almaya karar vermiş .
Bunun sonucunda da karşımıza yönetmen Duncan Jones olarak çıkmış .
Jones'un ilk uzun metraj filmi , hemen hemen her ilk film gibi oldukça kişisel aslında .
Ya da en azından izleyenler için filmi sadece 2001 : A Space Odyssey ( 1968 ) , Solaris ( 1972 ) ve Blade Runner ( 1982 ) gibi bilimkurgu klasikleriyle The Shining ( 1980 ) filminin bir karışımı olarak düşünmek yerine kişisel bir boyuta taşımak daha eğlenceli bir düşünce trafiğine olanak tanıyor .
Hikaye süresince , 2001 : A Space Odyssey'in setine benzer bir ortamda Gerty adında tekinsiz bir bilgisayarın mekanik konuşmasından başka bir ses ve gri kum tepeleri dışında bir manzara görmeden yaşayan Sam Bell'in gündelik hayatı , David Bowie'nin unutulmaz şarkısı Space Oddity'den bir sahne gibi ilerliyor .
Nicolas Roeg'in kült filmi Dünyaya Düşen Adam'da ( 1976 ) yitip , gitmekte olan gezegenine su bulabilmek için dünyaya gelen insansı bir uzaylıyı canlandıran David Bowie gibi , Duncan Jones'un baş karakteri Sam de tüm gününü dünyaya enerji sağlamak için çalışarak geçiriyor .
Bütün bu özellikler yanyana konduğunda , Ay'ın bir yanıyla hep David Bowie'ye bağlanan ve içerisinde 1970'li ve 80'li yılların bilimkurgu filmlerine duyulan hayranlığı barındıran kişisel bir yapım olduğu hissediliyor .
Filmin senaryosunun Duncan Jones'un kaleme aldığı bir kısa öyküden uyarlanmış olmasının da bu tezde payı büyük .
Bununla birlikte , Ay'ın her dakikasında Jones'un aldığı felsefe eğitiminin izlerine rastlamak da mümkün .
Film , süresi boyunca insan ve makine arasındaki ince ayrımı , melankoli hissini ve insanın hayatta kalabilmek için başka insanlara duyduğu ihtiyacı sorguluyor .
Ay gezegeninin mitolojik ve mistik karakterinden yararlanarak " insanı insan yapan nedir ? " sorusuna odaklanan Ay , aynı zamanda aile , ölüm ve kimlik gibi kavramlar üzerine de kafa yoruyor .
Bütün bu bahsedilen kavramlar , Duncan Jones'un etkilendiğini düşündüğümüz bilimkurgu klasiklerinde de uzun uzadıya sorgulanmış olsa da Ay'ı tüm bu çalışmalardan ayıran ve onu bütünüyle özgünleştiren tek bir özellik var ; o da filmin adı geçen kavramları bugünün koşulları ve gelecek tasarımı üzerinden inceleyerek yepyeni bir işçi profili yaratması .
Lunar Şirketi ile imzaladığı üç yıllık kontrat gereği , görev süresi boyunca Ay'da bulunan helüm - 3 maddesinin hasadı ve dünyaya gönderiminden sorumlu olan Sam Bell'in tam bir zamane işçisi olduğunu söyleyebiliriz .
Etrafını donatan teknolojik aygıtlar ve muhakeme yeteneğine sahip bir bilgisayar ile çalışmalarını bedensel güç harcamadan yürüten Sam , günümüzün çalışma koşullarının insanların kendi bedenleriyle ilişkisine nasıl ket vurduğunu , sanal alemde yürütülen çalışmaların insanları nasıl yalnızlaştırdığını ve elle tutulamayan ürünler ortaya koymanın verdiği melankoli duygusunu başarıyla yansıtıyor .
Bu tür mesleklerde , çalışmayı yürüten kişinin , işin sürdürülebilirliğinde hiçbir etkisinin olmaması , iş ile hiçbir zihinsel bağ kurmaması ve her an yenisiyle değiştirilebilir olması da Ay'da etkileyici bir biçimde vurgulanıyor .
Filmde , Duncan Jones'un kullanmayı tercih ettiği minimalist set tasarımları ve mat renkler hikayenin tüm felsefi altyapısını desteklercesine izleyenlerin donuk ve tepkisiz bir ruh haline sürüklenmesine de sebep oluyor .
Bu ruh hali sayesinde izleyiciler öncelikle Sam Bell karakterinin soğukkanlılığı ve otomatikleşmiş gündelik hayatı ile özdeşleşme olanağı buluyorlar ; ardındansa her gün değişen ve gündelik yaşamı bilimkurgusallaştıran teknoloji aygıtlarının kendi hayatlarına yaptığı canavarca müdahaleye karşı takındıkları tepkisiz tavrı yeniden üretiyorlar .
Tüm bu nedenlerden dolayı Duncan Jones'un ilk yönetmenlik denemesi olan Ay , düşündürücü alt metinleri ve kuvvetli görselliğinin de etkisiyle izlenmeye değer bir filme dönüşüyor .
Sam Rockwell'in filmin genel ruh hali ve arka planıyla birebir uyum sağlayan , uyurgezer performansının da filmin başarısına olan katkısı oldukça etkili .
Anlaşılan o ki , Duncan Jones ilk yönetmenlik denemesinde bizleri babası David Bowie'nin baskın mevcudiyetinin peşinden sürüklese de , kariyerinin geri kalanında kendi ayakları üzerinde durabilecek nitelikte bir sinemacı ve bu duruşu sayesinde de gelecek çalışmaları merakla beklenen başarılı bir yönetmen olmaya aday .
