Sinemasını , politik duruşunu takdir edersiniz ya da etmezsiniz ; sizin tercihinize kalmış …
Ama yeni filmi vizyona girdiğinde kayıtsız kalamayacağımız sinema adamlarından biri Fatih Akın .
Hafta başında sinema yazarları ve gazeteciler için gerçekleştirilen basın gösteriminin , senenin en kalabalık salonunu oluşturması da bunu kanıtlar nitelikteydi .   Şahsım adına , çekim aşamasında merak duygularımı kaşıyan Kesik / The Cut filmi için prömiyerinin yapıldığı Venedik Film Festivali sonrası neler yazılıp çizildiğinin detaylarına bakmadım ; önyargılarımı tetiklememesi adına özellikle uzak durdum .
Doğru bir hamle yaptığımı da film çıkışı bir kez daha idrak ettim .
Giriş bölümündeki konusu itibariyle , ülkemizde I. Dünya Savaşı yıllarında yaşanan Ermeni tehciri öne çıkartılarak lanse edilen film , aslında biçilen politik kılıftan yer yer ayrışan bir örgüye sahip .
Açılışta Mardin ve çevre bölgelerde yaşayan Ermenilere karşı Osmanlı Devleti’nin aldığı tavır en basit kelimelerle " insanlık dışı bir zalimlik " boyutunda gösterilirken , senaryoda herhangi bir tarihi gerçeğe ya da belgeye / kayda yaslanma ihtiyacı hissetmemiş Akın .
Bu yüzden , filmin bu ilk bölümündeki “masum Ermeniler / Gayrimüslimler - zalim Osmanlı / Türkler” şablonu klişeye bulanmış gözüküyor .
Girişteki açılış cümleleri ile seyirciyi baştan provoke etse de , Fatih Akın’ın bu filmle “Ermeni soykırımı olmuştur / olmamıştır ; ispatı buradadır vs. ”  gibi bir argümanı yok aslında .
Akın , insanlık tarihine geçmiş bir savaş dönemini ve o dönem içerisinde yaşanan acıları alıyor ve insani bir öyküye dönem fonu yapıyor işin özünde .
Filmin ilk bölümünde 1915’te Mardin - Halep arasında geçen “evlerden sürülme , katledilme ,   kamplarda ölüme terk edilme” sahnelerini ,   dünyanın herhangi bir yerinde geçmiş ya da şu anda yaşanan başka bir savaş sahnesiyle , insanlık dramıyla değiştirebilirsiniz ; örneğin yurtlarından kaçmak zorunda kalan kapı komşumuz Suriyeliler , canlarını zor kurtaran kuzey Irak Türkmenleri ya da Bosna’da taş üstünde taş bırakmamış olan Sırplar …   Senaryoyu Mardik Martin ile kaleme alan Akın’ın amacının ülke tarihimizin halen kanayan bir yarası hakkında ahkam kesmek olmadığına ; fakat bir karakter yolculuğunu anlatmak için mümkün olduğunca sert bir insanlık dramına el attığına , bunu da ‘memleketindeki’ bir yaşanmışlıktan hareket ederek yaptığını düşünüyorum .
Yoksa hayatını geçirdiği Orta Avrupa’da yaşanan herhangi bir acı tabloyu da önümüze koyabilirdi ; üzerine örtmeyi adet edindiğimiz meseleleri sinemada görünür ve konuşulur hale getirmesi kendi yönetmenlik tercihidir .
Uzun lafın kısası , bir dramının neden olduğu meşakatli bir yolculuk ve arayış öyküsü aslında Nazaret'inki .
Kızlarının ardı sıra yollarda yaşadıklarıysa aslında bambaşka filmlere bile gebe .  Bu noktada minik bir parantez açarak filmin adı olan “Kesik / The Cut” ifadesinin bariz biçimde metafor amaçlı kullanıldığını da ekleyelim .
Kesik’in sözlük anlamından öte , ‘yerinden yurdundan , ailenden koparılma , sürgün edilme’ ; bir şeylerin ‘pat ! ’ diye kesintiye uğraması anlamını da içerdiğini kenara not edelim .  
Sorunları olan senaryonun en dokunaklı ve en göndermeli sahnelerinden biriyse , bahsetmeden edemeyeceğimiz Charlie Chaplin'li film gösterimi bölümü .
O dönem için ' şeytan işi ' olarak nitelendirilen ve henüz ' sessizliğini ' koruyan sinema gösterimi sekansı , Nazaret'in duygu durumu ile tıpa tıp örtüşen bir detay olarak seyirciye geçiyor .
Sinema sanatının kendisine de tatlı bir saygı duruşu gönderiyor Akın .   Filmin konusu hassas ve dallı budaklı olunca sinematografiye ayrılan konuşma alanı da daralıyor haliyle .   Fatih Akın daha önce Solino , Duvara Karşı , Yaşamın Kıyısında , Aşka Ruhunu Kat filmlerinde beraber çalıştığı , ödüllü görüntü yönetmeni Rainer Klausmann’a bir kez daha filmini emanet ediyor .
Bir dönem filminin hata affetmeyen öğeleri olan sanat yönetimi ve kostüm gibi teknik konularda Kesik , Klausmann’ın deneyimiyle birlikte kusursuz bir prodüksiyon sınavından , tam not ile geçiyor .
Alman müzisyen Alexander Hacke’in filme müzikleriyle kattığı duyguyu da es geçmeyelim .
Fakat Akın’ın Tahar Rahim takipçileri içinse tatsız bir sürprizi var ; oldukça dramatik ve ağır bir rolü sırtlamaya çalışan Rahim’in köşeli İngilizce aksanı hiç ama hiç olmamış .
Sadece onun değil tabii , tüm Ermeni halkının İngilizcesi kulakları tırmalıyor .
Özdeşlik kurmaya çalıştığınız başrol sizi ilk 20 dakika içine alamıyor maalesef .
Hayatta kalmaya çalışan ve sonrasında ailesini şehir şehir , hatta ülke ülke arayan Nazaret karakterine ısınabilmeniz tamamen ruh halinize kalmış .
Üstelik Akın'ın bu bilinçli tercihi , ( tüm Ermenilerin ingilizce konuşması ) filmin yanlı bakış açısını katmerlemiş .
Rahim harici yan rollerde Kevork Malikyan en göze çarpan isim olurken , Bartu Küçükçağlayan’ın performansını da atlamamak gerekiyor .   Sonuç olarak Akın , Duvara Karşı ile başlayan ve Yaşamın Kıyısında ile devam eden ‘insana dair öyküler anlatma’ macerasını Kesik ile ‘üçlüyor . ’ En iyi işi değil belki ama bunca tartışmadan sonra şüphesiz ki ilgiyi de hak ediyor … twitter . com / duygukocabayLimonluk . net
