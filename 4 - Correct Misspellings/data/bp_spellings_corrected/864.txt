Yetimhane , Guillermo Del Toro'nun 2001 yılında Devil's Backbone ile başlattığı , atmosfer ve tansiyon ağırlıklı modern İspanyol korku sinemasının izinden gidiyor .
Devil's Backbone , doğaüstü korku elementlerini göstermekte bayağı bir zaman alan , yavaş temposuna rağmen etkileyici ve orijinal bir hayalet hikayesiydi .
Del Toro'nun İspanyol sivil savaşına geri dönüşte bulunduğu yetişkin peri masalı şaheseri Pan'ın Labirenti ise , türün resmi bir üyesi olmasa bile gayet ürkütücü sahnelerden güç alıyordu .
Del Toro'nun yönetmenlikten prodüktörlük koltuğuna geçişte bulunduğu Yetimhane , Devil's Backbone'un klasik korku formülüne geri dönüyor .
Bol bol kan ve ani şiddetten güç alan bir korku yerine salyangoz misali yükselen tansiyona ve yarattığı karanlık görsel havaya odaklanan İspanyol korkularını , aynı numaralara başvuran Japon korku sinemasıyla karşılaştırmak kolay .
Kanımca hatta bir adım daha ileri gidebiliriz ve Devil's Backbone ile Yetimhane'yi , Japon korkularından bile daha atmosfer bazlı , tempo bakımından daha ağır olmakla suçlayabiliriz .
Bu da demektir ki , gerçek anlamda korkutucu her hangi bir sahneye gelmeden filmin ana hikayesi üzerine rahat bir 50-60 dakika geçireceğiz .
Durum böyle olunca ise filmin korku elementlerini destekleyen hikayenin , uzun bir süre ilgimizi çekecek kadar başarılı olması lazım .
Devil's Backbone , bu alanda yavaşlığını hissettirse de başarılı oluyordu .
Pan'ın Labirenti ise , fantazi dünyası kadar heyecan ve gerilim uyandıran sivil savaş hikayesine aynı oranda ağırlık vererek mükemmel bir " iki film birden " havası yaratıyordu .
Diğer yandan Yetimhane , 20 sayfayı doldurması zor olacak bir kısa hikaye formatını uzun metraja uyarlamak için atmosferi ve tansiyonu uzatabildiğince uzatıyor .
Laura ( Belen Rueda ) , çocukluğunun ilk yıllarını geçirdiği yetimhane'yi yeniden açmak amacıyla bu unutulmuş mekana geri döner .
Bir süre sonra evlat edindiği oğlu Simon , hayali bir arkadaş edinir .
Simon'un kaybolmasıyla beraber Laura , vahşice öldürülmüş çocukluk arkadaşlarının aslında yetimhaneyi hiç bir zaman terk edemediklerini öğrenir .
Yetimhane , ne yazık ki bu küçük paragrafın ötesinde fazla bir alt hikaye kurmuyor .
Film , siyahın bütün diğer soluk renklere üstünlüğünü ilan ettiği , etkileyici ve ürkütücü bir görsel palete sahip .
Yetimhane ile ilk uzun metraj sinema deneyiminde azımsanmaz bir kişisel stil belirten Juan Antonio Bayona , senaryonun yarattığı boşluğu bu görsel stille doldurmak için her adımda incelikle işlenmiş kamera hareketlerine başvuruyor .
Saklambaç tarzı bir oyun sırasında , ileri geri pan eden kamera ile hayaletlerin giderek yaklaştığı sinir gerici bir sahne haricinde , filmin yavaş ilk saatinden sonra beklediğimiz korku dolu üçüncü perde bir türlü somutlaşmıyor .
Bu handikapın en büyük sebebi Laura'ya musallat olan hayalet çocukların kötü motivasyonlara sahip olmadıklarını , yani bir bakıma iyi ruhlu hayaletler olduklarını baştan bilmemiz .
Bu durumda seyirci olarak Laura adına ciddi bir tehlike hissi edinmediğimiz için filme duyabileceğimiz kişisel bir merak ve endişe hissi giderek azalıyor .
Korku , tıpkı komedi gibi gayet sübjektif bir sinema türü .
Neyi kimin korkutacağı , kişiden kişiye tamamıyla değişir .
Yetimhane , büyük ihtimalle türün hayranlarını etkileyecek , türün acemilerini korkutacaktır .
Benim için ise görsel açıdan başarılı bir film Yetimhane .
Fakat yavan hikayesi , kolayca tahmin edilebilir sonu ve en önemlisi , yeterince korkutucu sahneye sahip olmaması yüzünden " kolayca unutulabilir " kategorisinde yer ediniyor korku listemde .
