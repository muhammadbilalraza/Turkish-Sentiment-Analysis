Yıllardır çeşitli çevreler " Türk sineması neden gelişmiyor , neden ilerlemiyor ? " şeklinde serzenişte bulunurdu .
Neyse ki bu muğlak " gelişme " tanımının maddiyat ile ilgili eşiğini şimdilik atlatmış görünüyoruz .
Bizim de filmlerimize milyon dolarlar dökülüyor , biz de CGI efekti yapabiliyoruz , biz de ağır çekim dövüş - çatışma - patlama sahnesi çekebiliyoruz !
Ne mutlu Türk sinemasına , bugünleri de gördük ama film çekerken , hikâye örgüsü dediğimiz , ‘kimi çevrelerce ' bir filmin olmazsa olmazı olarak nitelendirilen senaryo kısmını ne hikmetse atlıyoruz !
Fikirlerimiz gelişmesine gelişiyor ama bu parlak nüveleri nedense bir türlü sinema sanatına yedirmeyi başaramıyoruz .
Öyle ki " Türk sinemasında başarılı olamamış aksiyonlar " üzerine doktora tezi yazılacak malzeme birikti elimizde , üstelik Yeşilçam'dan da bahsetmiyorum ; bu filmler maalesef yakın döneme ait ve kendisini gayet ciddiye alan yapımlar .
Bu cuma vizyona giren Kaos : Örümcek Ağı filminin dakika bir gol bir hatası da kendisini fazlasıyla ciddiye alıyor oluşu .
Elbette " Türkiye'de hiçbir prodüksiyon masrafından kaçınmadan aksiyon çekme " hayalini gerçekleştirmek ciddiye alınmalı , ama " şimdiye kadar yapılamayanı biz yaptık ! " iddiasını ve özgüvenini taşımak , bütçedeki sıfırlardan daha fazlasına muhtaç bir söylem .
Karşımızdaki yapım eline , büyük Ortadoğu projesi , masonlar , piyon politikacılar ve halklar ekseninde aslında sağlam bir kurgu malzemesi almış olmasına rağmen , maalesef bir sinema filmi olma yeterliliğinden uzakta , bol patlamalı aksiyon klibi tadında çekilen bir iş olarak sonuçlanmış .
Filmin ilk yarısında olaylar fazla uzun anlatılırken , tempo ikinci yarıda yükseliyor ama yapımın genelinde seyirciye geçen bir doku , bir renk yok .
Dahası başroller abartılı oyunculuğun zirvesindeyken , diyaloglar farklı Amerikan filmlerinden çevrilmiş de senaryoya yapıştırılmış hissi veriyor maalesef .
En ön plandaki hal böyleyken , Levent Can , Kazım Akşar gibi başarılı isimlerin çabaları ve kalitesi de gölgede kalıyor .
Örneğin son dönemde Geniş Aile dizisi ile kendisini sevdiren genç isim Bora Akkaş'ın canlandırdığı ve her gizli istihbarat biriminin temel adamlarından olan bilişim kurdu karakteri inandırıcı olabilecekken , " dev dev oyunculukların " arasından sıyrılamıyor .
Bu filmin kötü adamı olan Cemal Hünal belli ki üstüne yapışmak üzere olan " burjuva çapkın adam " sıfatını yırtmak istercesine , rolüne yükleniyor , kısmen de olsa altından kalkıyor , yer yer role inandırıcılık katıyor .
Ama maalesef hepsi bundan ibaret .
Filmdeki kimi mantık hatalarına ise hiç girmemeyi tercih ediyorum .
Öte yandan , bu yapımın en beğenilesi yanı ise şüphesiz ki müzikleri .
Zira aksiyon sahnelerinde insanı heveslendiren yegane unsur Hayko Cepkin imzasını taşıyan oldukça sert müziklerdi .
Fakat diyaloğun olmadığı hemen hemen her sahneye de müzik giydirildiği için film bittiğinde kendimi sinemadan değil de Hayko Cepkin konserinden çıkmış gibi hissediyordum .
Ama bu konuda şikayetçi olamayacağım .
Uzun lafın kısası , karşımızda gene çok büyük vaatlerle yola çıkan ama bu iddialarının içini seyirci gözünde doldurma ihtimali şüpheli bir yapım var .
Kaliteli aksiyon sinemasına bütçelerimiz yetmiyor ezikliğini yavaş yavaş üstümüzden atarken , bu sefer de dönüp tökezleyen diğer yönleri toparlamamız epey vakit alacağa benziyor .
Türk işi patlama seyretmek isteyenlerin bu haftaki tercihi olacak olan Kaos : Örümcek Ağı , haftanın tek yerli yapımı olarak vizyondaki yerini alırken , benzeri olan Anadolu Kartalları gibi çok para dökülen ama sinema anlamında düzgün kotarılamayan örneklerin gitgide azalacağı , öte yandan Labirent gibi sinema duygusuna sahip filmlerin artacağı bir Türk aksiyon sineması hepimizin temennisi olsun .
twitter . com / duygukocabay
