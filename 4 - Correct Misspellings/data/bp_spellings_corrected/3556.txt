Malumunuz buluntu belgesel fenomeni , internet üzerinden paylaşılan videoların sadece birkaç dakika içerisinde milyonlara ulaşmasıyla birlikte ; hızlı bir biçimde heyecanlı sinefilleri ensesinden yakalamayı başarmıştı .
Çok kısa bir süre içerisinde , türün pek çok yaratıcı ve eğlenceli örneğini izledik izlemesine de ; found footage gargaraları , bizleri sardığı kadar hızlı bir biçimde sıkmayı da başardı .
Nihayetinde bu gün dönüp baktığımızda ; bu alt türün aşağı yukarı aynı matematiği diretmek konusunda ısrarcı olduğunu görerek , türün yeni örneklerini gördüğümüz noktadan koşarak uzaklaşma gibi bir refleks geliştirdik .
Neyse ki bu sefer durum farklı …
Ya da daha doğru ifade etmek gerekirse bu sefer durumun biraz daha farklı olması gerekirdi diyelim …
Nihayetinde tüm zamanların en çok iş yapan filmi olan Blair Cadısı ile birlikte buluntu belgesel konseptini bambaşka bir noktaya taşıyarak ; kimilerine göre yüzyılın son balonlarından birini patlatan , kimilerine göre ise ; kendisinden önce çok da fazla ciddiye alınmamış olan alt türe yeni bir soluk getirmeyi başaran yönetmen Eduardo Sanchez’in , şahsi ihtisas alanından söz ediyoruz burada .
Her ne kadar nitelik ve nicelik açısından fakir kabul edilebilecek filmografisinde Altered ve Seventh Moon gibi yere çakılmış sinemasal hüsranlar yer alsa da ; V / H / S / 2 ile “köklere dönüş” müjdesi veren Sanchez’in ; öncüllerinin yarım adım bile olsa önüne geçebilmiş bir filme imza atmasını beklemek , bizler için lüks olmamalıydı !
Hem de Kocaayak Efsanesi gibisinden ; “her devirde alıcısı bulunan” bir miti perdeye taşıdığı düşünülürse …
Peşin peşin belirtelim ki Sanchez ; türe herhangi bir yenilik getirme derdi taşımıyor .
Hatta aradan geçen zamana rağmen Blair Cadısı’nın “tartışmalı” etkileyiciliğinden bile neredeyse eser yok ortada .
Trolljegeren ya da What We Do In The Shadows gibi hınzır ve yaratıcı örneklerin ya da Chronicle , REC , Behind the Mask veya Cloverfield gibi farklı türleri aynı kazanda eritebilmiş seyir zevki sunan yapımların kırıntısını bile aramak bünyenize fazla gelebilir .
Sanchez’in yaptığı en önemli şey “köklere dönüş” kisvesi altında tam 17 yıl önce kurcaladığı metotların üzerindeki tozu üflemekten fazlası değil .
Korku – gerilim müptelaları olarak böyle bir talepte bulunduğumuzu hatırlamasak da ; burada söz konusu olan bir 80’ler ruh çağırma ayini değil ; hepi topu 90’ların ruh kovma ritüeli olabilir .
Sanchez , 90’ların sonunda Daniel Myrick ile birlikte başarı örneğine imza attığı filmin mirasına yeniden parmak basma arzusunu daha filmin ilk dakikasında ; “güneye inen gençler” klişesiyle ilan ediyor .
Uyuyan arkadaşlarının sakalını çakmakla yakarak eğlenen , ormanda sevişen arkadaşlarını kamerayla dikizleyen bir güruhun yaptığı / yapabileceği herhangi bir haftasonu atraksiyonu ve kafi miktarda ergen muhabbeti ilginizi çekiyorsa , her türlü riske rağmen bu filme bir şans tanıyabilirsiniz .
Fakat türün tüm klişelerine rağmen eğlenceli olmayı başaran orta karar bir örneğini izleme arzusundaysanız , adres kayıt defterinizi ve randevularınızı bir kere daha gözden geçirmenizde fayda var .
Muhtemelen oralarda bir yerlerde daha eğlenceli bir şeyler bulmanız mümkün olabilir .
Sanchez , artık sinir bozmaya başlayan mock prototiplerine yeni filminde de epey yer veriyor .
Yarım saat boyunca , çekimde ne gibi teknik teçhizat kullanacağının tanıtımını yapan buluntu belgesel arketipinin de ufaktan ufaktan oyun dışına mı çekilmesi gerekiyor nedir ?
Her türlü teknolojik ürüne vakıf olan ilgisiz kız arkadaşın , elinde tuttuğu Go - Pro’yu kameraya doğru uzatarak “bu nedir ? ” diye sorması ve ardından gelen orta çaplı tanıtım metni zaten samimiyetsizlik sancıları çeken türü mezara fırlatmak için yapılmış bilinçli hamleler gibi duruyor adeta !
Evet 90’ların sonunda ve 10-17 yaş aralığında olsaydık , Sanchez’in bit pazarında muhtemelen ilgimizi çekecek birkaç zerzavat bulurduk ama , bu gün ve bu koşullar altında biraz zor !
Son tahlilde Dehşet Gecesi , salt mockumentary meraklılarının bile canını acıtacak kadar yavan bir örnek !
Sanchez’in , aradan geçen 17 yılın ardından , gece görüşünden ve ağaç dallarından medet umarak önümüze fırlattığı film ; ne eğlendirmeyi ne de izleyicisini gerebilmeyi başarıyor .
Türün en ilkel , bütçesiz ve yaratıcılıktan yoksun ürünlerinde bile yeri geldiğinde bir iki şık hamleyle karşılaşabiliyorken ; Dehşet Gecesi bir buçuk saate yakın bir hava boşluğundan fazlasını sunmuyor .
Bu durumda olan , yine özensiz bir senaryo ile beyazperdeye taşınarak sündürülen Koca Ayak Miti’ne oluyor !
