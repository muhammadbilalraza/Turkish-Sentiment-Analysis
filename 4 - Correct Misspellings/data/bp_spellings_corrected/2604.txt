Ferzan Özpetek'in gerçek bir hikayaden esinlendiği 10.filmi ile karşı karşıyayız .
10.filmi hakkında değerlendirmeye başlamadan evvel , biraz Ferzan Özpetek genellemesi yapalım .
Geçmişe özlemi , evliliği , aşkı , aldatmayı , orta yaş krizlerini , gençlerin büyüme sorunlarını , acıyı , aile yaşantılarını ve gündelik sıkıntıları aynı potada eriten Ferzan Özpetek , genelde  farklı inançlara ve farklı tercihlere sahip kişilerin yaşantılarından kesitler sunar .
Güldürü unsurları ile dramatik öğelerin iç içe oluşu geçmişle kurulan bağın gücüne güç katar .  
Toplumun çeşitli sınıfsal kesimlerinden gelen insanların yaşayış biçimlerini , sosyal ilişkilerini ve aile kültürlerini “sosyolojik” açıdan inceleyen Özpetek , izleyiciye sanki kısa epizotik hikayeler anlatır .
Minimalist bir bakış açısı benimseyen Özpetek , genellikle toplumun orta sınıfındaki aileleri , hikayenin ana merkezine oturtur .
Mekan kavramını vurgulamayı seven Özpetek'in filmlerinde hikaye İtalya’da akar ve içerisinde Türk kültüründen parçalar yer alır .
Örnek : Türk müzikleri …
Klasik anlatı , yerleşiklik ve devingenlik üçlüsünden oluşan filmler , geçmiş ve bugün arasında bir köprü kurar .
Özpetek’in Türklüğünü öne çıkarmayı sevmesi de kamerasını turistik mekanlara yöneltmesiyle gerçekleşir .
Ferzan filmleri mistik unsurlar ile David Lynch’i , dramatik ve melodramatik unsurlar ile de Pedro Almodovar’ı anımsatır .
Özpetek ve Almodovar’ın sinemasına genel bir bakış attığımızda ortaya şu sonuç çıkar : Aile ve kadınların dramatik yaşam hikayeleri ( yarı komik , yarı duygusal ) yalın bir şekilde perdeye yansıtılır .
Sinemasal tabloya göre ; Ferzan Özpetek sinemasının özü hem ağlatıp hem güldürmesidir .
Peki , bu sefer hem  gülüp hem ağlayacak mıyız ?
Sanırım bu sefer daha çok güleceğiz …
Kemerlerinizi Bağlayın’da , komediyi dramdan daha fazla öne çıkartan Özpetek , bayrağı İtalyan halkına teslim ediyor .
İtalyan halkının komediyi sevmesi nedeniyle çizgisini değiştiren Özpetek , dramatik hikayede yer alan karakterlerin duygu ve düşüncelerini ötekileştirerek seyircinin odağını çok farklı bir noktaya çekiyor .
Duygusallıktan kurtulmaya çalışan karakterlerin zıtlıklarını vurgulayan Özpetek , kamerasını onların yaşayacağı aşka yöneltiyor .   Bir yandan aşk , diğer yandan ötekileştirme devreye giriyor .
Herşey iç içe geçiyor .
Saman alevi gibi çabuk sönen aşklara atıfta bulunan Özpetek , değişken duygular nedeniyle , paramparça olan yaşamların neden ve sonuçlarını irdeliyor .
Bunu yaparken ; tilt ( dikey çevrinim )  ve pan ( yatay çevrinim ) yaptığı kamera hareketleri ile hem kederi , hem mutluluğu aynı potada eritiyor .
Örneğin yağmur yağarken kameranın tilt yapması hüznü simgeleyen en önemli metaforlardan biri …
Tabii şunu da unutmamak gerek ; filmin baş karakterlerden biri olan Antonio ile yağmurun özdeşleştirilmesi çok anlamlı çünkü yağmur ile romatizm havasına girmek mümkün .
Ama bu yağmur Antonio’nun yalnızlığını da simgeliyor olabilir .
İşte filme dair sinyaller burada verilmiş oluyor .
Antonio’yu tümden değiştirecek olan  “sahici aşk” kapısını çalmakta gecikmiyor .
O aşkın sonu ne olacak derseniz , orada durmanızı öneririm çünkü Özpetek’ten kesinlikle yanıt alamazsınız .
Neden mi ?
Çünkü hikayenin nihai sonucunu seyirciye bırakıyor .
Bol bol Almodovar’dan beslenen Özpetek aşk sahneleri arasına serpiştirdiği hipnoz edici müziklerle hikayeye can veriyor , sahneler kazınıveriyor beynimize adeta …
Derken zoom yapan kamera Elena ve Antonio’nun çevresinde cereyan eden olaylara doğru yöneliyor .
Bazen seyirci olarak , karakterlere müdahale edesimiz geliyor .  Genel itibariyle ; önceki filmlerinden daha az beslenen Özpetek Kemerlerinizi Bağlayın ile yönetmenlik anlamında iyi ve farklı bir duruş sergiliyor .
Geldik bazı kusurlara …
Kemerlerinizi Bağlayın hızlı hızlı konuşmayı seven İtalyanları öne çıkararak , hikayeye biraz gölge düşürüyor .   Hikayeyi ve alt - metni ironik espirilerle dolduran ve hikayedeki gediklerin üzerlerini örtmeye çalışan Özpetek , seyircinin odağını filmdeki ironik espirilere doğru çekiyor .
Bunu da oldukça iyi başarıyor .
Zeki hileler aracılığıyla filme ivme kazandırdığını saklamayan Özpetek herşeye rağmen seyirciyle empati kurmayı ihmal etmiyor .
Bu hilelere çok da güzel kanıyoruz dersek haksız çıkmayız herhalde …
Kimbilir belki de Ferzan Özpeteğin sırrı budur …
Yönetmenin , hemen hemen her filminde kullandığı , uzak plan çektiği yemek masasını da unutmayalım .
Buraya kadar herşey tamam ama , duygusal sahnelerin derinliğine ne demeli ?
Filmde  üç ya da dört duygusal sahne var , onlar da oldukça yaralayıcı …
Filme şöyle bir bakış attığımızda önemli bir konunun bahsini açmadan geçmek de olmaz .
Elena’yı oynayan Kasia Smutniak yer yer Monica Belluci’yi hatırlatıyor .
Keşke hatırlatmasaydı diyebiliriz .  
Sonuç olarak , eğer sevginin gücünün en iyi sihir olduğuna inanıyorsanız buyur biletiniz hazır !
