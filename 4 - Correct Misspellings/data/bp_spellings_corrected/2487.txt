Anlatılacak herşey bitmiş olsa , her gün yüzlerce kitabın yayınlanmasına ne diyeceğiz ?
Sinemadan anladığımız sadece Hollywood ise ve artık filme çekecek bir öykü kalmadığını düşünüyorsak Kuzey'den gelen bu akıllı yaşam belirtisini nasıl açıklayacağız ?
Norveç gibi AB ortalamalarının bile üzerinde refaha sahip bir ülkeden böyle bir filmin çıkmasına çok da şaşmamalı .
Refah içindeki Kuzey ülkelerinde intihar oranlarının neden bu kadar yüksek olduğu hep sorulageldiğinden kelli , filmimiz kendini bu konuya eğilmekle görevlendirmiş .
Sonuç , son derece içten .
Fazla gelişmişlikle mutluluğun koşut olmadığını anlatan bu minimalist sinema örneği , Cannes dahil festivallerde jürinin aklını başından almış .
İstanbul Film Festivali sayesinde haberdar olduğumuz , izleyerek son derece isabetli karar verdiğimizi düşündüğümüz Sorun Yaratan Adam ( Den Brysomme Mannen ) , 40 yaşlarında Andreas adlı bir adamın hiç tanımadığı bir kente gelişini , burada kolayca iş bulmasını , akabinde yeni dostlar ve bir sevgili edinmesini anlatıyor .
Ama Andreas , bu refah içindeki kentte yolunda gitmeyen birşeyler olduğu kuşkusuna kapılıyor ( uyumsuzluk işte ) .
Yönetmen Jens Lien , Spike Jonze'nin John Malkovich Olmak'ını andıran içgüdülerle sahnelerini birer birer örüyor ; bu kusursuz kentte tek kusurlu olan Andreas'mışcasına matrak bir 95 dakika kurguluyor .
Bu ' uyumsuz ' adamın öyküsü , sahip olduğu tüm minimalist sinema özellikleriyle ruhumuzu sarmalıyor .
Andreas , sevgililerin birbirleriyle gözleri açık biçimde öpüştükleri bu ruhsuz şehirde , kurtuluşun ' diğer tarafta ' olduğunu düşünmeye başlıyor .
Ya hızla giden trenin önüne atıyor kendisini , ya da bir apartman dairesinde keşfettiği , içinden güzel müzik ve kokunun yayıldığı ( vajinayı andıran ) ovuğa girmeye çalışıyor ( belki de en başa dönme çabası ) .
Bu önlenemeyen ' diğer tarafta ' olma isteği , onu daha da uyumsuz yapıyor .
Sorun Yaratan Adam , herşeyin otomatik olduğu , eşyaların insanları , bedenlerin aşkları satın aldığı , rahat ama ruhsuz , aşksız , ahlaksız bir dünyada geçiyor .
Uyumsuz olanların dışlandığı , kendi katı kuralları olan bu dünya bize biraz da açlık , hastalık ve savaşlar yüzünden ölen milyonları ' öteki ' diye sınıflandıranları hatırlatıyor .
Kendi katı kurallarıyla kendilerini hapseden toplumlara yönelik eleştiri çok ender bu kadar incelikli , ironik ve minimalist olabilir herhalde .
Üstelik bu eleştirinin " hey , böyle bir topluma doğru gidiyoruz " diye bağıran , o kalabalığın bir üyesinden geliyor olması başlı başına önemli .
