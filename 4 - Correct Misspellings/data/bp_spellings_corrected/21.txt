Sinemanın en yaratıcı ve nevi şahsına münhasır yönetmenlerinden Wes Anderson’ın son filmi The French Dispatch , festivallerden sonra genel gösterimle ülkemiz seyircisinin karşısına çıkıyor .
Anderson’ın The New Yorker’a olan hayranlığından yola çıkarak ,  Roman Coppola ve Hugo Guinness’in hikayesi üzerinden kaleme aldığı ve yönettiği film , tarihin en yaratıcı ve farklı gazetecilik filmi olarak ayrı bir yerde duracak .
Filmde yine yıldızlar topluluğu yer alıyor .
Benicio Del Toro , Frances McDormand , Jeffrey Wright , Adrien Brody , Timothée Chalamet , Léa Seydoux , Tilda Swinton , Mathieu Amalric , Lyna Khoudri , Stephen Park ,  Owen Wilson ve Bill Murray filmin önemli rollerini üstleniyor .
Üç ayrı hikaye ve deneysel bir anlatımın yer aldığı film , yılın en önemli ve iyi filmlerinden .
Anderson’ın yine birçok yıldızı bir araya getirdiği bir sonraki filminin prodüksiyonunun başladığını da belirterek müjdeyi verelim ve filme geçelim .
   Anderson’ın alıştığımız renk paletleri , kendi stilini yansıtan kadrajları ve geçişleri yine bildiğimiz gibi filmde yer alıyor .
Biçimsel anlamda , sevdiğimiz Anderson sineması yine izleyiciyi karşılıyor ve bu açıdan her zamanki gibi kusursuz bir iş ortaya çıkmış .
Hikayenin gidişatına ve manevralarına göre , siyah beyaz , renkli ve animasyon sahneler tercih edilmiş ve hepsi sinema sanatına olan tutkumuzu yükseltecek kadar iyi kotarılmış .
Anderson , bu kez içerik anlamında daha zengin bir film yaratmış ve en çok konuya temas eden filmlerinden birine imza atmış .
İçerik demişken belirtmek gerekir ki , gazetecilik filmleri listeleri yapıldığında ya da konuşulduğunda The French Dispatch , en yaratıcı ve en farklı yerde duracak ve bu anlamda yıllar geçtikçe çok daha değerli hale gelecek .
Filmde , bir gazete sahibi , editörleri ve çalışanlarının yaşadıklarını görüyor , kurgusal anlamda , filmin başında ve sonunda gazete işleyişi hakkında deneysel bir anlatım izliyoruz .
Orta kısımda ise üç yazar / editör üzerinden üç farklı hikaye , çatısı birbirine bağlı olsa da içeriği tamamen farklı bölümler izliyoruz .
Bu bölümler , aynı zamanda derginin belli sayfalarını ve yazarların okuyucuyla buluşan makalelerini temsil ediyor .
Anderson , özellikle hikayelerden geri kalan kısımlarda , Murray üzerinden gazetecilik mesleğindeki hiyerarşi , karar verme mekanizmaları , yazar özgürlüğü ve editör dokunuşları gibi , mesleğe vakıf olanların iyi bildiği küçük detaylara da yer veriyor .
Hikayeler ise hem yazar - özne ilişkilerini , hem de modern sanattan siyasete kadar birçok alandaki Anderson görüşlerini temsil ediyor .
Anlatıda Anderson’dan Godardvari tatlar yakalıyor , James Baldwin gibi birçok yazara saygı duruşu görüyor ve politik söylemler işitiyoryuz .
Elbette , bunlar olurken Anderson sinemasının ilginç karakterleri ve her zaman kullanmayı çok sevdiği farklı aşk hikayeleri , mizahi bir sosla senaryoda kendine yer buluyor .
 İlk hikaye , filmin en güçlü ve iyi bölümünü oluşturuyor .
Keşke tekil olarak filmi olsaydı dedirten , tadı damakta bırakan bir hikaye mevzut .
Özellikle Benicio Del Toro’nun muhteşem bir performans sergilediği bölüm , ressam bir mahkum ve bir gardiyan arasındaki aşktan , modern sanata , sanat simsarlığı yapan tüccarlardan , yetenekli bir insanın psikozlarına kadar birçok konuya temas ediyor .
İkinci hikayede ise , Avrupa’da ses getiren 68 öğrenci hareketleri ve protestoları işleniyor .
Orta yaşlarını biraz geçmiş bir yazar ve genç bir protestocu üzerinden yine ilginç bir ilişki ve bolca politik söylemler görüyoruz .
Bu bölüm , mizahın en kuvvetli olduğu bölüm aynı zamanda .
68 olayları anlatımı arada sert söylemler barındırsa da biraz karikatürize edilmiş .
Frances Mc Dormand ve Timothee Chalamet’nin performansları hikayeye seviye atlatsa da politik keskinlik beklentisindeki izleyiciler , karikatürize edilmesi konusunda hikayeye biraz olumsuz bakabilir ama netice itibarıyla güçlü bir hikaye olarak nihayete eriyor .
Son bölümde ise James Baldwin ve A. J. Liebling karması bir karakter var .
Şiirsel bir anlatım söz konusu ve bu bölümde etkileyici ve nostaljik bir animasyon kullanımı var .
Ancak , finale denk gelmesinin de payı ve diğer hikayelerin gücüyle , en zayıf hikayenin bu olduğunu da söylemek gerekiyor .
Filmin finalinin aceleye gelmesi , daha doğrusu aceleye gelmiş hissi vermesi , üç hikaye sonuna son not koymak için , çok az süresi olması , bitişteki sağlam etki şansını ortadan kaldırmış .
Elbette bu tercih hikayelere zarar vermiyor ama vurucu bir finali kesinlikle hak ediyordu .
Son tahlilde demek gerekir ki ; Anderson , yaratıcı bir anlatımla gazeteciliğe duyduğu sempatiyi , hatta aşkı peliküle aktarmış .
Godard Fransa’sını , dergide emek veren göçmen karakterlerin üretim motivasyonlarıyla birleştirerek , çok sevdiği “ikinci ülkesine” sevgisini dile getirmiş .
The French Dispatch , yılın iyi filmlerinden biri ve sinemada deneyimlenmesi elzem bir görsel - işitsel şölen .
Anderson , kendisinin ve sinemasının hayranları nasıl seviyorsa öyle film çekmeye devam ediyor ve bu konuda çok başarılı ama tekrar söylemeden edemeyeceğim ; Anderson ya da izin vereceği bir başka yönetmenin , Benicio Del Toro , Adrien Brody ve Lea Seydoux’lu bölümün uzun metrajlı halini çekmesi en büyük mutluluklarımdan biri olurdu .
