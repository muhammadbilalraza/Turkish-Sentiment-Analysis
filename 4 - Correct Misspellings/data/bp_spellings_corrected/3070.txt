Seksenli ya da doksanlı yıllarda izlediğimiz distopik filmlerdeki hemen hemen çoğu şeyi hatta bazı açılardan fazlasını bile yaşadığımız bir çağda , distopik film çekme fikriyle yola çıkmak hayli iddialı bir arzu aslında .
Üstelik çok uzun zamandır aynı hükümet tarafından adeta tekelden yönetilen bir ülkede …
Zira özellikle karantina günlerini de düşünürsek her gün bir distopik filmin içinde uyandığımızı ya da bir kâbus gördüğümüzü düşündüğümüz süreçte bu anlamda bir film , biz seyircileri ne kadar şaşırtabilir .
Yani farklı olarak ne anlatarak bizi şaşırtabilir ?
Bu nedenle yönetmen ve senarist Orçun Behram’ın Toronto Film Festivali’nin Keşif Bölümü’nde dünya prömiyerini yapan , daha sonra ise 56. Uluslararası Antalya Film Festivali ve 39.İstanbul Film Festivali Ulusal Yarışma seçkisinde seyirciyle buluşan “Bina” filmi , tüm bu soruların içinde buluyor kendini .
Zira Behram , korku öğeleriyle de desteklenmiş distopik bir filmle çıkıyor karşımıza .
Filmde otorite , iletişim araçları vesilesiyle toplumun en uç noktalarına kadar sirayet ederek yavaş yavaş zehrini enjekte ediyor .
Üstelik bu senaryo için Behram kendine seksenli yılları referans almış .
Yani henüz internetin , akıllı telefonların , sosyal medyanın hayatımıza girmediğ , i sadece televizyon , radyo ve gazetelerin iletişim aracı olduğu yıllar .
Hatta Behram , sadece radyo ile televizyona odaklanıyor .
Böylece alanını kısıtlamak istemiş sanırım .
Lakin sorun şu ki medyanın tamamen tekelleştiği , oto sansürün ayyuka çıktığı , elimizdeki akıllı telefonlar nedeniyle adeta beynimize çip yerleştirilmiş gibi sürekli takip edildiğimiz , her yazdığımızın , her sözümüzün aleyhimize delil olarak kullanıldığı , sosyal medya mecralarında dile getirdiğimiz iki çift laf için tutuklandığımız , sokaklara adeta milim milim döşenmiş mobese kameraları tarafından takip edildiğimiz bir süreçte otorite tarafından ele geçirilme fikri , açıkçası artık çok iyi öğrenilmiş bir çaresizlikten başka bir şey değil .
Demem o ki film , referans aldığı yıllarda ( seksenler ) çekilmiş olsaydı , işte o zaman gerçekten ülke sineması için büyük bir keşif sayılabilirdi “Bina” .
Tıpkı ismiyle aynı yıl gösterime giren “1984” filmi gibi .
Ama Behram , tam da günümüzden seksenlere baktığı için her şey zaten bırak söylenmiş olmasını bizzat yaşanmış durumda . “1984”ten bahsetmişken , her evde bulunan ekran sayesinde otoritenin istediği zaman insanların evine adeta fütursuzca girerek , egemenliği altındaki insanlara seslenişi ile “Bina”daki uydular sayesinde günün farklı dönemlerinde bülten adı altında yapılan seslenişler oldukça benzer bir yerden yaklaşıyor mevzuya .
Zaten biraz sonra da bahsedeceğimiz üzere tüm film , Behram’ın tür sinemasına ait hayranlığından besleniyor .
“Bina” , tamamıyla apartman dairesinde geçen bir tek mekân filmi öncelikle .
Kendine seksenleri referans olarak alsa da daha çok zamansız ve mekânsız bir film diye tanımlayabileceğimiz “Bina”nın böyle bir tercih yapması elbette işini oldukça kolaylaştırıyor .
Zira seksenlerde geçen bir filmin dışarıda gezinmesi işleri oldukça zorlaştırırdı .
Çünkü darbe günlerinde ülke sokaklarında gezen bir filmi yapmak , dikkat edilmesi gereken birçok farklı detayı da beraberinde getirirdi .
Uydunun ülkeye yeni girdiği bu süreçte odağımızdaki apartman , uyduyu sıraya girip de ilk taktıranlardan .
Ne var ki başkarakterimiz Mehmet’in ( İhsan Önal ) gözünden ağırlıklı olarak izlediğimiz filmde , otorite daha ilk andan kurban alarak sarsıcı bir şekilde başlıyor eylemlerine .
Ne var ki uyduyu takan kişinin çatıdan düşüp ölmesi neredeyse kimseyi 
- Yasemin ( Gül Arıcı ) ve Mehmet hariç - pek de ilgilendirmiyor açıkçası .
Zira herkes deneme yayınlarına başlayan bültenlere odaklanmış durumda .
Böylece otorite gerek bültenleri gerek piyasaya sürülen ürünleriyle uyuşturduğu beyinlerin tüm hayatına sinsice sızıyor .
Behram , bu sızıntıyı da siyah , balçık gibi , yapışkan , tiksinti verici bir sıvı ile yapıyor .
Açıkçası bu siyah sıvının etkileyici bir metafor olduğunu düşünüyorum .
Bina’yı yani ülkeyi içten içe ele geçirerek , çürüten ama ne yapsan da temizlenemeyeceğin kadar da kalıcı bir sıvı bu .
Bulaşan yerden arınması adeta mümkün değil gibi .
Apartmanın en üst katında oturan yönetici , adeta üç maymunu oynayan ve böylece iktidarın bekasını koruyan biri .
Kapıcı olan Mehmet ise toplumun her kesimine yayılan tüm bu sürece bire bir şahit olup , tüm arta kalan pisliklerle uğraşan ama bir yandan da derhal otoriteyi alaşağı etmek gerektiğini fark eden bir karakter .
Fakat diğer taraftan Mehmet’in gerçeklik algısı da bozuluyor bu süreçte .
Çünkü bir şeylerin yolunda gitmediğini fark ederek sarsılıyor .
Zira Mehmet bültenlere değil de gerçeğe odaklanan bir karakter .
Belki bir şeylerin Mehmet kadar farkında olan bir diğer karakter de Yasemin .
İkisi de bülten izlemiyor .
Hatta Mehmet bir defasında bülteni dinlemek için radyoyu çalıştırmaya çalışsa da başarılı olamıyor .
Zaten filmde gerçek anlamda birbirleriyle iletişim kurabilen sadece bu iki karakter neredeyse .
Onun dışındakilerde derin bir uyku hali çoktan baş göstermiş durumda ne yazık ki .
Bina’nın işsiz olan ailesinin en alt katta , devletin bir nevi maşası olan yöneticinin en üst katta oturmasından tut da Mehmet’in Bina’nın içinde bile yaşamaması da önemli detaylar .
Bültenleri sıkıca takip eden ve tek kurtuluşun devlet kapısı olduğunu düşünen erkin , ensestten tut da kadın cinayetlerine kadar uzanan portresi diğer dikkat çekici bir ayrıntı .
Yine artık sinema tarihinde muazzam örneklerine şahit olduğumuz yemek masası sahnesinde , Yasemin karakterinin babası ve annesinden farklı olarak et yememesi bir diğer detay .
Anlaşılan o ki Behram , birçok detayla Yasemin ve Mehmet’i elinden geldiğince bu dünyaya dâhil etmemeye çalışmış .
Elbette burada tek tek bahsedilmeyecek kadar daha birçok detay ( Kocasının , kızına yaptıklarına göz yuman annenin varlığı , yalnız yaşayan bekâr kadının ilk kurbanlardan biri olması gibi … ) var filmde .
Behram , aslında birçok şeyi incelikle düşünmüş .
Zaten senaryoyu yazması bir yıl gibi uzun bir sürece yayılmış .
Fakat yine de tüm bu detayların senaryodaki gedikleri örttüğü söylenemez ne yazık ki .
Zaten bu çok detaylı yapının yanında Behram’ın tür sinemasına olan hayranlığı da film için bir nebze olumsuz bir duruma sebebiyet vermiş kanımca .
Behram , bugüne kadar izlediği ve çok sevdiği filmlerden referans almış hep .
Öyle ki bir süre sonra seyircinin , ilk filmini yapan bir yönetmenin filmini mi izliyor yoksa tür sineması külliyatından bir kolaj mı izliyor diye kafasının karışması çok mümkün .
Hatta bazı sahnelerde doğruyu söylemek gerekirse , ben artık kendimi referans filmleri tahmin etme yarışına girmiş bir şekilde buldum .
Bu kadar referansın seyirciyi odaktan koparma tehlikesi taşıdığı göz ardı edilmeseydi keşke .
Behram da ne yazık ki ilk uzun metrajını yapan birçok yönetmenin düştüğü tuzağa düşerek , eteğindeki taşların hepsini eserine nakşetmek istemiş .
Birçok röportajında David Cronenberg ve John Carpenter’dan daha çok etkilendiğini söylese de David Lynch , Stanley Kubrick , Dario Argento , Roman Polanski’den de birçok iz görmek mümkün filmde .
Filmin tür sinemasına böylesine hâkim olan birinin elinden çıkması elbette anlamlı , fakat dediğim gibi fazlası olumsuz bir etkiye de sebebiyet veriyor .
Lakin filmin atmosferi , ses miksajı ( Sistematik sesler özellikle filmde oldukça başarılı kullanılıyor . Hatta botoks sahnesindeki sesin boğuk boğuk ve yer yer rahatsız edici tınısı da seksenlerdeki yayınları ya da kasetlerdeki ses kalitesini düşününce çok gerçekçi . ) başarılı .
Ama sanat tasarımı kısmının daha iyi olmasını dilerdim .
Kamera kullanımında ise özellikle uydunun gözünden kurbanlara bakılan sahneler oldukça etkileyici .
Tanrısal bakış açısıyla otorite her an kendini anımsatıyor böylece .
Behram yine bir röportajında çizgi roman tarzı bir estetik yakalamak istediğini söylemiş .
Açıkçası bunu bir nebze de olsa başardığını söylemek mümkün .
Filmin karanlık atmosferi , pis ve tiksinti verici hali ve yer yer insanın beynini kemiren sesleriyle tam da filmden beklenen mide bulantısı halini yaratıyor .
Behram’ın bu stilize ettiği dünyayı belki çok daha iyi bir bütçeyle bir tık daha yukarı taşıması mümkün olurdu .
Fakat biliyoruz ki ülke sineması ne yazık ki genelde kısıtlı bütçelerle şekilleniyor .
Bu nedenle teknik anlamdaki çoğu sıkıntıyı görmezden gelmek mümkün zaman zaman .
Lakin böyle bir durumda da film , senaryo veya oyunculuk açısından açık kapı bırakmasın ki bu deformasyonlar perdelenebilsin .
Daha sağlam bir senaryo ve daha karakterine hâkim oyuncularla çok daha tatmin edici bir film izleyebilirdik belki de .
Her ne olursa olsun Behram’ın ülkemiz sinemasında pek de görmeye alışık olmadığımız bir türü seçmesi bile umut verici .
Sonuçta son yıllarda birbirinin tıpkı aynısı ya da başarılı olmuş birkaç filmin taklidi olan yapımları izlediğimiz bir süreçte , bambaşka sulara dalan Behram’ı sırf bu sebeple bile takdir etmek mümkün .
Kurduğu distopyada , otorite tarafından yönetilen bir alegori sunan Behram’ın bu türden yoluna devam etmesini dilerim .
