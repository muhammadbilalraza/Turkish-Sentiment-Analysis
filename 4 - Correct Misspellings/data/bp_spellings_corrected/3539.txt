Festivaller sayesinde , beni bir kenara çekip , özel bir şeyler konuşmak istediğini söyleyen o filmi elbet buluyorum ben de .
Ve onu izlerken ilk başta sıradan beklentilerle oturduğum sinema koltuğunda gözlerimi kocaman açar buluyorum kendimi .
Neredeyse sadece iki gözden ibaret oluyorum .
Dahası sinema salonunda herkesin hiçbir şey düşünemez olup nefeslerini tuttuğu bir an oluyor ki işte o dakika ne kendi zihninden tek bir sözcük geçirmeye ne de yanındakine bir şey söylemeye cesaret ediyor insan .
Sadece film konuşuyor .
Sinemanın birçok insanın katılımıyla gerçekleşen bir ritüel olduğunu yazan bütün kitaplara inanıyorum o zaman .
Çünkü bir ritüelde varolması gereken o huşu dolu anı yakalayabiliyorum .
Ve bu beni inanılmaz heyecanlandırıyor .
Açıkça söylemem gerekirse geçtiğimiz 25.Uluslararası İstanbul Film Festivali'nde başta işler benim için pek de yolunda gitmiyordu .
Hayli beğendiğim birçok film izlesem de hiçbirinde herkesin sustuğu o özel anı bir türlü yakalayamıyordum .
Tam her şeyin tadı tuzu kaçtı diye düşünmeye başladığım anda Edmond imdat çığlığımı duydu ve beni bir kenara çekip , benimle özel olarak konuştu .
Korku filmleriyle tanınan Stuart Gordon yönetmenliğindeki Edmond David Mamet'in bir tiyatro oyunundan beyazperdeye uyarlanmış .
Senaryosu da yine David Mamet tarafından yazılan film , Gordon ve Mamet ikilisinin farklı duruşları itibariyle büyük bir uyumsuzluk içindeymiş gibi gözüküyor .
Fakat her iki ismin de en iyi taraflarının bir filmde buluşması hayali " Edmond " da gerçek oluyor .
Edmond , bir gecede kendini gösteren garip bir farkındalıkla çarpılmış , gündelik yaşantısını , evini , karısını olduğu gibi terk etmiş bir adam olarak karşımıza çıkıyor en başta .
Bu haliyle özellikle Cameron Crowe filmlerinde sıkça rastladığımız alışıldık bir film karakteri profili çiziyor .
Lakin kendisini evinden dışarı atıp , sokaklarda süregelen apayrı bir hayatla karşılaştığında anlıyoruz ki bu karakterin bambaşka bir derdi var .
Modernizmle , şehirleşmeyle , üzerimize yapışan kurallar zinciri boğmuş Edmond'u .
Pantolonunu askıya asmak , bir restoranda " adabına " göre yemek yemek gibi fazlasıyla basit , gözümüzü kırpmak kadar refleksleşmiş kurallar bile sinirine dokunmakta onun .
Bir kadınla para karşılığı birlikte olmak için dahi belirli aşamaları atlatmak , öncelikle kadına içki ısmarlamak , ona saygı göstermek ve bütün bunların öncesinde bir para pazarlığı yapmak zorunda olmak ona öylesine absürt geliyor ki .
Edmond , suçun kol gezdiği , kuralların hiçe sayıldığı semtlerde bile böyle katı bir sistemle karşılaşmanın şokuyla kendini kaybediyor .
Edmond , bilgisayar oyunlarına has matematiksel disiplinle ilerleyen bir film aslında .
Baş karakterinin kaderle kurduğu mistik ilişki sayesinde , arka arkaya meydana gelen birbirinden farklı olaylar muhteşem bir bütüne dönüşerek seyircinin zihnine yerleşebiliyor .
Stuart Gordon'ın korku filmlerinden gelen tecrübesi , Edmond'un gezindiği mekanların ışığından , kamera açısına dek muhteşem bir tekinsizlikle görselleştirilmesine yardımcı oluyor .
Ve bu görsellik zaten seyircinin kafasında varolan mistik atmosferle apayrı bir bütünsellik oluşturuyor .
Bütün bunların ötesinde Edmond bir tiyatro oyunundan uyarlanmış olmasına ve bütün olay örgüsünün tek bir karakter etrafında toplanmasına rağmen asla bir tiyatro oyununda varolan durağanlığı , zamandan ve mekandan arınmışlığı hissettirmeyen bir film .
Edmond'un ilk önce tiyatro sahnesinde anlatılan öyküsünün , beyazperdede de David Mamet tarafından dile getirilmesi filmin başına gelen en iyi şey bana göre .
Zaten Edmond'un nasıl bir insan olduğunu bilen , onu bir nevi sıfırdan yaratan kişi doğal olarak onu en iyi anlatabilecek de insan çünkü .
Bu yüzdendir ki normal hayatımızda karşı karşıya gelsek garipseyeceğimiz , " normal " sıfatını yakıştıramayarak ötekileştireceğimiz Edmond , filmde bize derdini öylesine iyi anlatıyor , Mamet'in sürükleyici diyalogları Edmond'u bize o kadar yakınlaştırıyor ki içinde kuvvetli bir aidiyetle varolduğumuz kendi dünyamız , kendi gündelik hayatlarımız ötekileşiveriyor filmde .
Uygarlığı reddedip , iç güdülerine kulak veren , çocuksu bir saflıkla aydınlanan Edmond'a daha yakın hissediyoruz kendimizi .
Hatta onun karşı karşıya kaldığı bütün samimiyetsizliklerden , etrafını saran insanların gerçek niyetlerini belli etmeksizin , sorduğu sorulara net cevaplar vermemelerinden onun kadar bizler de rahatsız oluyoruz .
Şehir hayatının ve toplumsal yaşamın sindirdiği tüm güdülerimizi yeniden uyandırmak , onun kadar kontrolsüz olmak istiyoruz .
Filmi böylesine güçlü duygular eşliğinde seyretmemizin bir diğer sebebi de tabi ki William H. Macy'nin olağanüstü oyunculuğu .
Macy , olay örgüsünün kendi canlandırdığı karakter etrafında döndüğünün öylesine farkında ki performansını da böyle bir sorumluluğun altından kalkabilecek derecede yüksek tutmuş .
Ne olayların vuku bulduğu mekanları sindirecek kadar abartılı bir oyunculuk sergilemiş , ne de karakteri ezecek kadar pasif .
Bu gayret de Mamet'in başarıyla yazılmış senaryosunun hakkını vermeye yetmiş bana kalırsa .
Daha önce de belirttiğim gibi kadrosunda varolan her ismin en başarılı yönlerini sergilediği bir film Edmond .
Gerilim ögelerinin tekinsiz mekanlarda en iyi şekilde öne çıkarıldığı , kameranın tam kıvamında bir hareketlilik ve konumlandırmayla kullanıldığı , oyunculuğun da en doğal haliyle ortaya konduğu bir yapım .
Peki Edmond bu kadar iyi yazılmış bir film olmasaydı bu harika organizasyon yine de gerçekleşir miydi , o apayrı bir tartışma konusu .
