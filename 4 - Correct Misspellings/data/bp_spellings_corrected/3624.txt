Bir futbol takımının sıkı taraftarı olmak , bayrağının renklerine gönülden bağlı olmak çok farklı bir duygu basamağı .
Her ne kadar futbol denen spor tüm ticari faaliyetleri , saha içi - dışı ve hatta borsada dönen oyunlarıyla alternatifsiz bir maddi döngü oluştursa da , takımının renklerine gönülden bağlı olan taraftar bunların hiçbirini umursamaz .
Bu sene ismini tribünden haykırdığı oyuncu , seneye rakip takıma mı transfer olmuş ; olsun önemli değil ki !
O oyuncuya değil , muhtemelen 100 yaşını devirmiş kulübüne gönülden bağlıdır ve yine muhtemelen son nefesine kadar bunu değiştirmeye kimsenin gücü yetmez .
Taraftarlık duygusuna dair bu kadar uzun bir girişi , bu cuma vizyona girecek Babam İçin ( Will ) filminin odak noktasını tam da bu " koyu taraftarlık " mevzusu oluşturduğu için tercih ettim .
Zira baştan sona kadar macerasını seyrettiğimiz 11 yaşındaki Will ( Perry Eggleton ) , sevinciyle , göz yaşıyla , çok ' sağlam ' bir Liverpool taraftarı .
Takımının , oyuncularının ve dahası maçlarının tarihçesini takır takır ezbere bilen , yetimhanede kendisine ait küçücük alanı Liverpool renkleriyle donatan , belki de yalnızlığını bu sevgiyle kapatmaya çalışan bir çocuk .
Saf bir yönü olduğu kadar , biraz da bilmiş .
Filmin ana öyküsü , bu yalnız çocuk Will'in 3 yıldır görmediği babasının bir gün sürpriz biçimde çıka gelip , onunla yeni bir hayata başlamak istemesi ve bu girişimin ilk adımı olarak da İstanbul'da oynanacak Şampiyonlar Ligi final maçına gitme planları çerçevesinde kuruluyor .
Kendisi de Liverpool taraftarı olan babanın asıl amacı , oğluyla kopan bağlarını yeniden kurmak ve onu yetimhaneden alıp , beraber yeni bir hayat kurmak .
Fakat birlikte geçirilen birkaç güzel andan sonra , baba Gareth ( Damian Lewis ) aniden ölüyor ve küçük Will dünyada yine yapayalnız kalıyor .
Diğer yandan final maçı biletleri de babasından oğluna miras kalıyor .
Yakın arkadaşlarının cesaretlendirmesi ve suç ortaklığıyla Will'in bundan sonraki tek hedefi , babasının hayalini gerçekleştirmek için ne olursa olsun Avrupa'yı geçip , İstanbul'a , büyük maça ulaşmak oluyor .
Yol boyunca başından geçecek maceralar da cabası !
Film ilk bölümde bu baba - oğul ilişkisi ve koyu futbol taraftarı olma üçgeni üzerinden ilerliyor .
Dünya üzerinde pek çok babanın oğluyla kurduğu ve iki tarafı sıkı sıkı birbirine bağlayan evrensel bir ilişki biçimi bu .
Film , futbol sevgisini odak noktasına koyduğu bu malzemeyi ilk bölümde çok iyi kullanıyor , duygusal olarak sizi hikayeye çekmeyi başarıyor .
Zaten giriş bölümünde bahsettiğim üzere , ara ara soğuk İngiliz mimikleri verse de , küçük oyuncu Perry Eggleton ilk sinema filminde inandırıcılığı kısmen yakalıyor , Will'e bir şekilde çoktan sempati duyuyorsunuz .
Fakat bu başarılı girişten sonra yolculuk etabı ve nihayet İstanbul'a varış fazla hızlıca gerçekleşiyor .
Paris'te cüzdan çaldırma ve beş parasız kalma gibi gerçekçi detayların yanı sıra hızlıca gelen final , seyircide sinema duygusunun yoksunluğuna yol açıyor .
Filmde sizden sadece , hikayenin duygusal yönlerine odaklanmanız bekleniyor .
Bu noktada yönetmenin kurgusal ilk uzun metrajlı sinema filmini çektiğini anımsayıp , biraz kredi verilebilir belki ama bariz eksiklikler de göze batıyor maalesef .   Bahsedilmesi gereken bir başka karakterse hikayenin ' yol öyküsü ' kısmında karşımıza çıkan Alek Zukic .
Kristian Kiehling'in canlandırdığı Zukic aslında eski bir Boşnak futbolcu olan ama geçmişte yaşadığı bir olayın travmasıyla futbolu tamamen bırakıp Paris'e yerleşen bir kamyon şoförü .
İki travmalı karakter olan Will ile Alek'in yolları bu futbol macerasıyla kesişiyor ve İstanbul'daki maça gitme fikri her iki karakterin de bir anlamda iyileşme süreci olarak kurgulanıyor .
Ayrıca Canan Ergüder'in de rol aldığı Boşnak köyü sahneleri başarıyla kotarılmış , hakkını vermek gerek .
Ama derinlikli çizilmiş olsa da Alek'in hikayesi kısa tutulmuş hissi yaratıyor .
Nihayetinde karşımızda bir futbol takımına karşı duyulan tutkulu sevgiyi , kayıp baba - oğul ilişkisi ile daha da yücelten bir aile filmi var .
Vizyonun hem Babalar Günü öncesinde olması hem de Avrupa şampiyonasının başladığı günlere denk gelmesi filmin gişedeki şansını artıracaktır .
Sinematografik dertlerin üstünde çok da durmadan bir aile - spor filmi seyretmek isteyen ve Liverpool - Milan nostaljisini kısa da olsa yeniden yaşamak isteyenlere .
