İlk filmini korku türünde gerçekleştiren Hasan Karacadağ ile ilgili bildiğimiz , her yerde karşımıza çıkan en temel bilgi , kendisinin uzun bir dönem Japonya'da bulunduğu ve orada hem türün çeşitli örneklerinde çalıştığı , hem de kendine ait bazı filmler gerçekleştirdiği .
Bunun izlerini Dabbe'de görmek mümkün ; komiser karakterinin evinde giydiği kimonosunda bile .
Bu ilk paragraf , yazıma devam etmek için bana iki yol açmak üzere düşünüldü .
Kimonunun da aralarında bulunduğu gülünç unsurlara girmeden önce , Karacadağ'ın üzerindeki Japon korku ve fantastik sineması etkisinin barizliğine değinmeli .
Küçük kızlar yerine yetişkin kadınlar bile olsalar saçları yine de yüzlerine düşen karakterler ; gölgelerin içinden çıkan ruhlar ( bu durumda cinler ) ; ve şahsen bana doğrudan anime şaheseri Serial Experiments : Lain'i anımsatan detaylar .
Dolaylı yollardan benzerlik kurulabilecek birçok film yerine , Japonya'da 1990'ların sonunda televizyon için yapılmış bir anime dizisi olan Lain'in adını zikretmiş olmamın sebebi sadece ölen arkadaşlarından e - mail alan gençler gibi olay örgüsündeki doğrudan benzerlikler değil , kimi kadrajlarda bile bu dizinin birebir etkisinin olduğu fikrine kapılmış olmam .
Zaten , bilen bilir , Lain de internet üzerine bir öykü anlatır .
Ama Karacadağ gibi felaket tellallığı yapmak yerine , sanal gerçeklik üzerinden bir paralel dünya kurgusu yaratır .
Karacadağ ise , 20 yılı yaklaşırken kıyamet senaryoları çığıran farklı dinlere mensup aşırı dinci fanatiklerin tutumuyla yaklaşıyor internet olgusuna .
Cinlerin beşerî dünyada dolaşıp insanlara da görünür olduğu , Kuran ile ilişkilendirilmiş bir kıyamet senaryosuna varıyor ; bunun yayılma noktası olarak interneti ortaya koyuyor ; ama internete yüklediği kötücül gücü gerekçelendiremiyor .
Dolayısıyla , dinsel metin ve inanışları araç olarak kullanarak bir korku filmi malzemesi yaratmış olmanın ötesinde , gerek Japonya gerek Amerika'daki benzerlerinde rastlanılan türde ahlaki bir duruş geliştiremiyor .
Mitolojiyle elle tutulur bir karşılığını bulamadığımız bir bağ kurmaya çalışır gözüken , bir yandan da Hollywood korku filmlerinin şablonunu ( sayfiye yerinde bir bir öldürülen genç arkadaş topluluğu ) izleyen filmin söyleyecek pek bir sözü olmadığına göre , o zaman sinemasına değinelim .
Şimdi , hakkını vermek lazım , Dabbe gerçekten asap bozucu ve ürkütücü anları olan bir film .
Zamanla ilgili bazı ilginç numaralar da yapıyor .
Ama çoğu korku filminin sırtını yasladığı bir numaraya fazlaca bel bağlıyor : ses efektlerine .
Zaman zaman başarılı sayılabilecek dijital görsel efektler ve özellikle üzerine gidilen tedirgin edici durumlar sayesinde pekala belli bir etki yakalanmasına rağmen , aşırı bir şekilde kullanılan ses efektleriyle seyirciyi irkiltme yöntemi her şeyi bozuyor .
Korku sineması sadece ses efektleriyle izleyiciyi yerinden sıçratmak ya da kulaklarını tırmalamak değildir .
Ama Dabbe , bu tuzağa göz göre göre düşüyor .
Sürekli kendini tekrarladığı ve süresi yaklaşık iki saati bulduğu için de bir noktadan sonra katlanılması zor bir tecrübeye dönüşüyor .
Yazımın son kısmına bıraktığım diğer mesele ise , daha temel sinemasal gerekliliklere dair .
Hasan Karacadağ , diyalogsuz ve efektlere dayalı sahnelerde kısmi bir başarı yakalamış olsa da , işin içine karakterler , diyaloglar ve mizansen girince basbayağı çuvallıyor .
Tüm bu açılardan değerlendirildiğinde ucuz reality show canlandırmalarından fazlasını beceremeyen Dabbe , işte bu kısımlarda çöküyor .
Gerçekçi diyaloglar yazamayan , oyuncu yönetimini becerememiş , kadraj düzenlemesi ve mekan kullanımı konusunda yetersiz , mizansenleri ve karakterleri yapaylıktan kurtaramamış bir senarist - yönetmen , birkaç başarılı efekt sahnesi yüzünden başarılı sayılabilir mi ?
İki polis arasında sakız esprisiyle boşuna oluşturulmaya çalışılan insancıllık bile , gerçek ( dünyevi desek tuhaf mı kaçar ? ) mizansenler oluşturmak noktasındaki aczi gözler önüne seriyor .
Söylemek istediğim şeyi daha açık ve net ifade edeyim : Filmi birlikte izlediğim seyirci grubu gibi ben de diyaloglara ve öyküye çoğu yerde gülmekten kendimi alamadım .
" 388@0 " esprisini daha en baştan anlayan seyircinin aptal olduğunun varsayılıp , bunun altı yaşında bir çocuğa anlatır gibi bir mizansenle filmin son yarım saatinde çözülüşüneyse gülsem mi kızsam mı bilemedim .
Uzun lafın kısası , Dabbe , en iyi ihtimalle , arkadaş grubuyla birlikte gülüp eğlenerek izlenebilecek filmlerden .
Bir öğrenci filmi düzeyinde ama hani " o kadar kötü ki , iyi " derler ya ( yoktur aslında öyle bir şey tabii ) , işte öyle camp bir tarafı var neredeyse .
Bela okutanlardan değil de , şu gülüp geçebileceğimiz kötü filmlerden .
Sırf bu sebeple kült statüsüne oturtulması olası .
