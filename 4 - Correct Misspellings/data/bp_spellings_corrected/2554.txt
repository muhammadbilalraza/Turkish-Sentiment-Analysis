4 Kasım 1970'de seçimle işbaşına gelen ilk Marksist devlet başkanı olan Salvador Allende , Şili'nin komünist olmasına seyirci kalamayacak ABD yönetiminin müdahalesi sonucu , 11 Eylül 1973'te devrildi ve teslim olmayı reddederek intiharı seçti .
Yüzlerce CIA uzmanının yardımlarıyla darbeyi gerçekleştirip , anayasayı lağvederek diktatörlük kuran kişi olan General Augusto Pinochet , 11 Mart 1990'a kadar ülkeyi yönetti ve yönettirdi .
Neo liberallerin laboratuarı olan Şili'de , doğaldır ki , bir diktatörlüğün tipik marifetleri sergilendi : Haksızca tutuklananlar , işkencelerden geçirilenler , kaybolanlar , sürgüne gönderilenler , öldürülenler .
Baskı , şiddet , yıldırma !
Buraya kadar çok tanıdık değil mi ?
Diktatörlüğün üçüncü yılında doğan yönetmen Pablo Larraín , üçlemesinin ilk filmi olan " Tony Manero " da ( 2008 ) John Travolta'yı taklit ederek ünlenmeye çalışan orta yaşlı bir seri katilin çıkışsızlığıyla diktanın şiddetini vurguladı .
" Santiago 73 , Post Mortem " de ( 2010 ) ise , bir dansçıya umutsuzca aşk besleyen morg çalışanının siyasi gerçeğe çarpmasıyla darbenin soğuk yüzünü yansıttı .
Üçlemenin sonuncusu olan " No " ,  diktanın süresinin dolduğuna kanaat getiren uluslararası güçlerin baskısıyla , Pinochet'nin , yönetimde kalıp kalmaması yönünde referandum kararı vermesinden sonraki kampanya sürecine odaklanıyor ( 1988 ) .
Demokrasi ve tam kapitalizm için en uygun iklim , " hayır " oylarının yüksek çıkıp Pinochet'nin gitmesi ya da dar bir alana sıkıştırılmasıyla sağlanacağından , dikta karşıtı koalisyon , yıldızı parlak bir reklamcıyı kampanyanın başına getiriyor .
Yani , Batı Bloku'nda seçimle işbaşına gelen ilk sosyalist lider Allende'yi deviren Pinochet , bir referandumla gitmek zorunda kalan ilk diktatör oluyor : Hem de kapitalizmin işleyişindeki güçlü araçlardan biri olan reklamcılık marifetiyle !
Yönetmen Larraín , Antonio Skarmeta'nın gerçek kişi ve olaylardan esinlenerek yazdığı bir oyunundan yola çıkılarak çekilen " No " da , diğer iki çalışmasında olduğu gibi ülkesinin yakın tarihine ayna tutuyor .
Genç ve başarılı reklamcı René Saavedra karakteri , dönemin etkili " hayır " cılarından iki kişinin bileşimi .
Filmin yüreğinde , diktacıların uygulayacağı hileler yüzünden kaybedileceğine kesin gözüyle bakılan kampanyada , Saavedra'nın ateşleyip toplumsal dinamikleri harekete geçirdiği bir fikir yer alıyor .
O fikir , her bir vatandaşın hayallerinin canlandırılması ve özellikle , kampanya için her gün on beş dakika yararlanma hakkı verilmiş televizyon ekranlarında mutluluğa vurgu yapılması yönündedir .
Siz hiç rakip ürünü karalayan , kötümser bir reklam gördünüz mü ?
Birlik ve beraberlik ruhu içinde demokrasiye geçme fırsatından öte , herkes için olumlu anlamları ve çağrışımları olan mutluluğa ulaşmak fikri !
İşte bu fikirle diktatörün sonunun gelmesinde en büyük paya sahip Saavedra , özellikle Hollywood filmlerinden tanıdığımız , çevresindeki herkese rağmen fark yaratan karakterlerin bir benzeri .
Ona , polisin sık sık tartakladığı , muhalif eski eşi ve çocuğunun annesi Verónica ( Pablo Larraín'in gerçek yaşamdaki karısı Antonia Zegers oynuyor ) inanmıyor .
" Evet " kampanyasını yürütenlerden biri olan patronu ise sert biçimde karşı çıkıyor .
Fakat onun bir fikri ; sadece bir fikir , ülkesinin kaderinde önemli rol oynuyor .
Bu noktadan hareketle söyleyebiliriz ki , referandumun sonu belli olsa da bu fikrin yayılması sürecinin heyecan yarattığı " No " , hızlı sayılabilecek bir ritme sahip .
Ve bu ritim , yaklaşık iki saatlik süresinde bir saniye bile sekteye uğramıyor .
Yönetmen , 1988'in teknolojisi olan analog U - matic video kamerayla da çalıştığı filmde tam bir gerçeklik yakalamış .
Stilini de gerçek spot , haber vb görüntülerle kurgulayarak , flaş patlamaları , parlamalar , bozuk sayılabilecek bazı görüntülerle , seyirciye tam bir kampanya ritmi duygusu geçirmiş .
Ve Gael García Bernal , : ' En İyi Yabancı Dilde Film ' kategorisinde Şili'nin Oscar adayı olan " No " da , karakteri gibi , bir dinamo oyuncu .
Politikayla değil bir ürünü satmakla ilgiliyken , kampanyayla birlikte politik bir duruşa yönelen René Saavedra'yı nüanslarla yorumluyor ; yer aldığı sahneleri enerjisiyle yükseltiyor ; entelektüel birikimini canlandırdığı karaktere geçiriyor .
Yılın değerli filmlerinden " No " da , bir ayrıntıya da dikkat çekmek isterim .
" Evet "
( Sí ) kampanyası için spot çekmek isteyen karşı taraf oynayacak kayda değer sanatçı bulamaz ; çünkü neredeyse tüm sanatçılar " No ! " kampanyasındadır !
Sonuç : Diktatör Pinochet %44.01 oranıyla kaybetti ve 91 yaşında , hakkında açılan davalara rağmen yargılanamadan öldü !
Sonuç : 1990'da giden Pinochet'den sonra 20 yıl solun yönettiği Şili'ye , 2010'da nihayet ( ! ) kapitalist bir başkan , Sebastián Piñera seçildi !
