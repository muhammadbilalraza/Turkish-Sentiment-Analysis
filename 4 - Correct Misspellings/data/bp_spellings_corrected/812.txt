Alev Almış Bir Genç Kızın Portresi  ( Portrait de la jeune fille en feu ) , 18. yüzyılda bir resim dersinde açılıyor .
Dersin eğitmeni Marianne’in gizli tuttuğu bir tablosunu ortaya çıkarıyor bir öğrencisi …
Filme adını veren , alev almış bir genç kızın portresi bu .
Geçmişe dönüp o portrenin , o genç kızın ve alev almış o tutkunun filmini izliyoruz bundan sonra .
O portreye ilham olan alev alışın portresini …
 
Sinema ve fotoğraf öncesi bir çağda , aristokrat sınıfının kendi portrelerini çizmeleri için ressamlar tuttuğu bir dönemde geçiyor film .
Bakmanın , bakışın , izleyen bir gözün ve izlenenin sıradanlaştığı bugüne ait değil ; romantizmin çağına ait bir öykü .
Yakında evlenecek olan Héloise’in tablosunu çizmesi için , birçok başarısız denemenin ardından , bu kez kadın bir ressamla anlaşır annesi .
Héloise’in benzer şekilde hiç görmediği bir adamla evlendirilecek olan kız kardeşi intihar etmiştir .
Genç kadın da dünyaya küsmüş , bir türlü yastan çıkamamış , içine kapanmıştır .
Fakat İtalya’daki zengin bir adamla evlenmesi , aile için önemlidir .
Müstakbel gelin ve damat birbirlerini hiç görmemiştir .
Portre de erkeğin evleneceği kadını görmesi içindir .
Halbuki aynı hak veya seçme şansı kadına verilmez .
Resim sanatının erkeklerin boyunduruğunda olduğu bir çağda .
Evet , bambaşka bir zamanın hikayesi Alev Almış Bir Genç Kızın Portresi .
Ama bugüne dair , bugünü çağrıştıran çok tarafı da mevcut elbette .
 
Marianne , resmedilmek istemeyen bu genç kadına yeni hizmetçi olarak tanıtılır .
Gündüzleri gözünü ondan ayırmaz , geceleri ise odasında gizlice tuvalet aktarır bakışlarını .
Kameranın ardındaki yönetmen gibi , o da tuvalin arkasında , bakışın sahibi olma pozisyonundadır .
Fakat bakılan , resmin nesnesi olan kişinin de durduğu yerden ona baktığını , onu izlediğini daha önce hiç düşünmemiştir .
Marianne ve Héloise’in birbirlerini izleme ve çözme süreci , sonunda yerini tutkulu bir aşka bırakır .
 
Céline Sciamma ,  senaryo kökenli ( yazarlarından olduğu Kabakçığın Hayatı’nı hatırlarsınız belki ) bir sinemacı , önceki yönetmenlik denemeleriyle de başarılı olmuş biri .
Fakat Alev Almış Bir Genç Kızın Portresi’nde gerçekten aşkın denebilecek ( bu tabiri yeniden gündemimize sokan Zeki Demirkubuz’a saygılarla ) bir sinema deneyimine imza atmış .
Ele aldığı dönemin ruhunu yansıtan durulukta , son derece yalın ve gösterişsiz bir sinema diline sahip film .
Fakat her bir karesi zekayla , tutkuyla ve romantizmle dolu .
Gerçek bir ustalık eseri .
Bir mizansen ve görsel tasarım şaheseri .
O tasarımdan soğuk değil korkusuzca duygusal bir yere doğru da evriliyor .
 
İki kadının , içinde yaşadıkları çağın ve toplumun koşullarına hapis aşkını öyle yürek burkan bir finale de taşıyor ki yönetmen , kendini alamıyor , aynı etkiyi pekiştirecek ikinci bir final daha ekliyor ardına .
Nesnel bir değerlendirmede aynı finalin iki versiyonu fazla gelebilir insana , özellikle ilki bu denli güçlüyken .
Fakat Céline Sciamma’nın ne kadar yürekten bir yerden o karakterlerle biraz daha kalmayı dilediğini de sezebiliyor insan .
 
2019’un son çeyreğinde birbirinden iyi filmler izledik , “yılın en iyilerinden” tanımlamasını çok sık kullanır olduk belki ama Alev Almış Bir Genç Kızın Portresi sahiden şu on yılın da en iyilerinden !
