İlk uzun metrajlı filmi Bu Son Olsun 2012’de vizyona giren genç yönetmenlerimizden Orçun Benli’nin ikinci filmi Gulyabani , bu hafta sinemalarda .
İlk filminde politik komedi gibi bir tür tercih eden Benli , bu kez korku ile komediyi birleştiriyor ve korku kültürü pek de gelişmemiş bir toplum olarak , Türk sinemasının belki de tek orijinal korku karakteri olan Gulyabani’yi yeniden resmediyor .
Filmin konusuna kısaca değinmemiz gerekirse ; fantastik bir korku filmi senaryosu yazmak için bir araya gelen üç senarist ; Güneş , Yasemin , Aslı ve onlara eşlik etmesi istenen filmin başrol oyuncusu Duygu , yapımcının ( Cüneyt Arkın ) ormandaki av evine giderler .
Eve yerleşip , senaryo hakkında çeşitli fikir alışverişlerinde bulunan kızlar , yola kendi korkularından çıkmaya karar verince , biz de film içerisinde yaşanacakları az çok tahmin etmeye başlıyoruz .
Kaybolmak , kapalı yerde kalmak ve boğulmak gibi korkuları olan kızlar , gece vakti kendilerini ziyaret eden falcı kadının ( Perihan Savaş ) anlattığı efsane üzerine korku filmi klişeleri ile kendilerince dalga geçerken , film de bu klişelerin bir çoğunu ilerleyen zamanlarda  yerine getirerek adeta kendisiyle dalga geçiyor .
Bu esnada filmin komedi unsuru olan köylüler kızlara musallat oluyor .
Kızları korkutarak kendilerine yaklaştırmaya çalışacak olan üç kafadar köylü , çevreyi kolaçan ederken buldukları kuyunun kapağını açan kızlar sayesinde serbest kalan Gulyabani’nin de ilk kurbanları olacaktır .
Köylülerin öne çıkan karakteri Kadir’i canlandıran Mustafa Üstündağ , her zamanki gibi var olduğu sahneleri keyifle izlenir kılıyor .
Bu üç köylü karakter ne kadar doğal yazılmış ve oynanmışsa , şehirli kızlarımız da bir o kadar yapay karakterleri canlandırıp , yapay cümleler kuruyorlar .
İçlerinden en öne çıkanları ise , bana kalırsa Didem Balçın’ın canlandırdığı alkolik Yasemin karakteri .
Korku komedi balansının daha çok komediye kaydığı film , Gulyabani’yi tam olarak görselleştirmeden , bir gizem unsuru olarak kullansaydı bence çok daha iyi bir sonuç alınabilirdi .
Zira Gulyabani’nin görüntüsü hayli yapay ve korkunçluktan uzak kalıyor .
Bunun yanı sıra filmin afişinde dört güzel kadın görüp de , film buradan yürür diye düşünenler varsa eğer , yönetmenin pek de aynı fikirde olmadığını , kadın başrollerin görselliğinden bilinçli olarak faydalanmak istemediğini de belirtmek isterim .
Görsel olarak ( Gulyabani hariç ) beni rahatsız eden herhangi bir görüntünün olmadığı filmde ormandaki av evinin ne kadar harika göründüğünden bahsetmeden geçemeyeceğim .
Filmin Ete Kurttekin imzalı müzikleri de gayet başarılı .
Gulyabani Cüneyt Arkın ile başlayıp , devam filminin sinyalini vererek yine Cüneyt Arkın ile sona eriyor ve diyor ki ; “Korkarsan gelir . ”
