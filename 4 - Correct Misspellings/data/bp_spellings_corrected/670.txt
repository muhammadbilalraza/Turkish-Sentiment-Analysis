Belli bir yaşın üstündeki herkes , bana göre “dünyanın en sevimli filmi” olan Bugün Aslında Dündü’yü ( Groundhog Day ) mutlaka hatırlar .
Harold Ramis’in yönettiği ve Bill Murray ile Andie MacDowell’i beyazperdenin en tatlı çiftlerinden birine dönüştüren 1993 yapımı filmin üzerinden , dile kolay ; tam 24 yıl geçmiş ve birilerinin aklına bu fikirden yola çıkarak bir korku filmi çekmek gelmiş !
Fikir saçma gibi görünse de bu aslında oldukça mümkün , çünkü sürekli aynı günü yaşayan berbat karakterli bir kahramanın yaşadıklarının romantik bir komediye değil de , bir kabus senaryosuna dönüşmesi çok daha olası !
Kritiklediğim Ölüm Günün Kutlu Olsun ( Happy Death Day ) filmi de aynen öyle yapıyor !
Filmin baş karakteri ve tam bir “sürtük” olan Tree’yi ( kim kızına ağaç diye isim koyar ? ) hep aynı günü yaşamaya mecbur bırakıyor ama esinlendiği orijinal eserden farklı olarak , Tree günün sonunda yatağa gitmek yerine , her seferinde habis ruhlu ve maskeli bir manyak tarafından öldürülmekte .
O aslında aynı günü yaşamıyor , her seferinde ölümünden bir gün öncesine dönüyor .
Bir sonraki güne atlamak için tek şansı var ; katilinin kim olduğunu bulmak , onunla yüzleşmek ve mümkünse öldürmek !
Çoktan anladınız ki ; karşımızdaki film , 80’lerde moda olan ve hala her yıl pek çok örneğine rastladığımız gençlik korkularından biri …
Genç güzel kızlar , yakışıklı çocuklar ve maskeli bir katil .
Alın bunları istediğiniz kurguya serpiştirin .
Üç aşağı beş yukarı aynı şey oluyor ama Paranormal Activity serisinin 3. Filmini de yönetmiş olan genç sinemacı Christopher Landon esinlendiği filmin mizah anlayışına sığınıyor .
Bu harika bir manevra , çünkü tekdüze bir hikaye bir anda mizah sosuyla oyalayıcı bir seyirliğe dönüşüyor ve bunda da La La Land’ın Alexis’i olarak hatırladığımız başrol oyuncusu Jessica Rothe’nin büyük payı var .
İtici bir kolej kızını , bir anda seyircinin arkadaşı gibi hissettirecek kadar sevimli bir oyunculuğu var .
Film gelişme bölümünden itibaren kendini daha az ciddiye alır hale gelerek , onun mizah yüklü performansına alan açıyor .
Hakkında tavsiye etmekten öte çok da fazla bir şey yazılamayacak olan Ölüm Günün Kutlu Olsun , suya sabuna değmeyen ama oyalayıcı bir seyirlik isteyenler için biçilmiş kaftan !
Dümdüz bir kafası var , alt metinsiz , tamamen eğlendirme amaçlı çekilmiş bir iş .
Filmde , Amerikan kampüs hayatıyla ilgili pek çok klişe barınıyor ama hiçbiri batmıyor .
Elbette “yeterince denerseniz , ya da birden fazla şansınız olursa siz de iyi birine dönüşebilirsiniz” gibi naif bir fikri var ama kimsenin buna takıldığını sanmıyorum .
Biraz sanat yönetimi , biraz da renklendirme ( Color correction ) ile 80’lere saygı duyan bir işe dönüşebilirmiş ama o kanala da girmiyor .
Baş karakteri gibi umursamaz bir hali var .
Yine de , fazlaca şiddet sahnesi de içermemesi sebebiyle , korku filmlerinden hoşlanmayan seyircilerin bile hoşuna gidecek bir yapım .
Ayrıca filmi izlerken sürekli kendime sorduğum bir soruyu , yani yeni nesil seyircinin Bugün Aslında Dündü’yü bilip bilmediğini muzip bir şekilde açıklıyor .
Yaşlandığımı hissettirse de , tebessüm etmekten geri kalmadım .
murattolga@otekisinema.com
