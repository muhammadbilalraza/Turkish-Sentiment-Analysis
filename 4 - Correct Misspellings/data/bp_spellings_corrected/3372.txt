Kafanızda " Fransız filmleri " ile ilgili üç aşağı beş yukarı bir tarif vardır .
Tuhaf eğilimleri olan , umursamaz , neşeli ama depresif karakterleri ortaya çıkarmak için iyice arkalara gizlenmiş bir hikaye , sakince ama keskin dönüşler yapan bir olay örgüsü , herkesin hoşlanmayacağı kadar hafif meşrep bir yaklaşım ve sonunda bir yaz esintisi gibi hatırlanacak sinemasal anlar .
İşte bu kadar net bir tarifin çıkmasının en büyük sorumlularından biri olan usta sinemacı François Ozon'un yeni filmi Kadın İsterse , İstanbul ve Eskişehir film festivalinde gösterildikten hemen sonra vizyona girip kalan seyircisini arıyor .
Fransa'nın kuzeyindeki Sainte - Gudule kasabası , sene 1977. .
Suzanne fabrikasını ve ailesini demir yumrukla yöneten varlıklı sanayici Robert Pujol'ün itaatkâr ve evine bağlı karısıdır .
İşçiler greve giderek Robert'ı rehin aldıklarında fabrikanın yönetimi ellerine kalır ; becerisi ve iddiasıyla herkesi şaşırtır .
Ancak kocası , serbest kalıp çıktığı deniz yolculuğundan dinlenmiş ve formunu kazanmış olarak döndüğünde işler karışır .
( Filmin konusunu okurken aklınıza 1974 yapımı Uyanık Kardeşler gelebilir , normaldir . ) François Ozon , olgunluk dönemine ait bu filme tekrar hareketli komedilere dönüş yaptı diyebiliriz .
Hazır retro zamanlar yeniden hatırlanır olmuşken , 1977 yılını , kadın ve erkeğin toplumsal konumunu ve gizli kapaklı ilişkilerini anlatan komedi , Fransız filmlerinin ana hatlarını sevmeniz koşuluyla , su gibi akıp gidiyor .
Aslen bir tiyatro oyunundan uyarlandığı için bir miktar abartı barındıran film bunu komedinin içine sokmayı başardığı toplumsal ve cinsel eleştirilerle dengeliyor .
Gazozun içine katılmış kinin ilacı gibi hem rahatlatıcı hem de tadavi edici özelliği olduğunu söylemek olası , hem Ozon'un tek bir şeyden bahsettiği nerede görülmüş ki !
Başrollerde Gerard Depardieu ve Catherine Deneuve gibi sağlam oyuncuları görmek filmi daha da iştah kabartıcı hale getiriyor .
Bu oyuncular için " yaş 70 , iş bitmiş " kabilinden bir düşünceye sahipseniz bunu da aklınızdan çıkarın çünkü kelimenin tam anlamıyla döktürüyorlar .
Tempo bir an olsun durmuyor , fikirler sürekli değişiyor , cepheler başkalaşıyor ve kadın gücüne ait bir film çıkıyor ortaya .
Aslında söylenecek fazla bir şey yok , çok keyif almanız , absürt olduğu kadar toplumsal komedinin içinde gülmeniz fazlaca olasılık dahilinde !
Fransız filmlerine karşı belirgin bir önyargınız yoksa , hatta varsa bile Kadın İsterse'yi görmelisiniz .
Sizi hafifletecek , keyiflendirecek , pozitif hale geçirme özelliği olan bir film bu .
Yönetmeninin ve usta oyuncularının yüzü suyu hürmetine gitseniz dahi beklediğinizden fazlasını alarak hoş bir film izlemiş olarak salondan çıkacaksınız .
Yalnız , hevesinizi kursağınızda bırakmak istemesem de belirtmeliyim ; film ilk haftasında sadece İstanbul ve Ankara'da gösteriliyor .
Yazının sonunda neredeyse emin olduğum bir düşüncemi paylaşmak istiyorum .
Festival gösterimlerinde boş koltuk bulmanın zor olduğu bu filmin vizyon gösteriminin çok da kalabalık olacağını sanmıyorum .
Sinemanın , sanat formundan sıyrılarak ticari bir lunapark eğlencesine evrildiği şu zamanlarda bu tür filmlerin işi zor .
Fakat festivallerde ilginç bir sürek avı ile Kadın İsterse ve benzeri filmleri yakalayanların da işaretlediği üzere vizyona bulaşmayan " arthouse " sinemalarına ihtiyacımız var , hem de çok fazla .
Enerjimizi Emek'i yıktırmamaktansa böyle sinemaların açılmasını sağlamaya harcamalıyız belki de .
Twitter : murattolga / murattolga@gmail.com
