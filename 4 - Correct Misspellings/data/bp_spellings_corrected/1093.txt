Yüksel Aksu sektörün keyifli kafalarından .
Yani derdini keyifle meşk eden adamlardan biri .
Dondurmam kaymak ile ilk uzun metrajını ortaya koyan Aksu , küçük esnafın büyüyen kapitalist pazar karşısındaki ‘küçük ve komik ' çığlığını ortaya koymaya çalışmıştı .
İsimsiz oyuncuların çoğunlukta olduğu , memleketin yolunun tutulduğu , mesaj kaygısının komediye sıvandığı bir filmdi Dondurmam kaymak .
Köylünün saflık ve kurnazlık dengesini hemen hemen aynı kefede tutan , mizahi yanları ağır basmasına rağmen , arkasında koca koca söylemleri olan filmdi .
Yüksel Aksu , filmini kendi çabalarıyla çekerek bağımsız imajını kazanmış ama ne yazık ki minimal olamamıştı !
Ege halkının taşan coşkusu karşısında başka türlüsü de düşünülemezdi .
Şimdi aynı tarzın farklı bir derdiyle karşımızda Aksu .
Açıkça söylemek gerekirse boş minimal dertlerle sıvanmış , hareket etmekten uzak bir sinema anlayışına bulanmış bünyeme iyi geldi Entelköy Efeköy'e Karşı .
Hareket kazandım , kalp atışlarım hızlandı .
Biraz fazla didaktik bir dil içermesine , güldürmek için kimi yerlerde cinselliğe bastırmasına ve bazı yerlerde anlamsız ve uçuk bir curcuna yaratmasına rağmen keyif aldığımı söylemeliyim !
Bu filmde de yok olan bir şeylerin peşinde koşuyoruz .
Kendi adıma koştuğumuz , dert edindiğimiz ve mesaj kapsamına aldığımız şey ‘çevre ' olunca sempatim bir kat daha artıyor .
Aksu filminde ters bir anlatım mantığı kullanıyor .
Yani köylüler şehirli olmak için çabalarken , şehirden kaçan bir grup çevreci doğal yaşamın derdine düşüyor .
Köylüleri kurnaz gösteren Aksu , şehir hayatından bıkıp usanmış entel takımını ise olumlu bir yol gösterici olarak çiziyor .
Belli ki köylünün özünü kaybettiğinden şikayetçi ve bir an önce ‘benim köylüm ' hallerine bürünmelerini istiyor .
Filmde kendisine de bir rol biçiyor Aksu .
Ama bunu kendisini diğer yönetmenler gibi bir fotoğraf karesine sıkıştırarak ya da yoldan geçen adam olarak yapmıyor .
Sazıyla sözüyle filmini ve derdini anlatmaya soyunuyor .
Bir nevi filmini epizodlara ayırıyor , ‘gerçekçi bir masal ' anlattığını savunur gibi !
Filmde ‘çevreci mesajlar ' gırla giderken , arada filizlenen aşkın zıtlığı da filmin komedisini arttırıyor .
Muhtar Ali'yle hippi Katrin arasında ayyuka çıkan aşk , çıkarlar çatışmasının arasında eziliyor .
Zira birisi aşırı doğal , diğeri ise aşırı termik !
Ülkemin her yerine termik santral kondurmanın yollarını arayan hükümet genelde ‘iş , ekmek ' kaygısı çeken köylüyü ikna etmenin yolunu arıyor .
Tarım yapma koşulları azaltılan köylü de doğal olarak kendisine sunulan her teklifi düşünmeden kabul etme telaşına düşüyor .
Bergama köylülerinin direnişi bu anlamda güzel bir örnektir köylü - entel dayanışmasına !
Aksu'ya bu direnişin ilham kaynağı olduğunu düşünüyorum .
Filmin aşk damarını bu kadar kısa kesmemek lazım tabii .
Hippi kız – Muhtar Ali aşkının bir zaman sonra Ediz Hun ile Türkan Şoray'ın oynadığı Tatlı Meleğim filmine dönüşeceğini , Muhtar Ali'nin salkım saçak kıyafetler eşliğinde hippiye dönüşeceğini ve Katrin'e olan aşkını organik bir domates fidesinin başında itiraf edeceğini bekledim , ama olaylar farklı gelişti .
Herkesin ‘doğru yolu ' bulması için gereken süreyi gayet tempolu , keyifli anlatmayı beceriyor Aksu .
Lafını sözü esirgemeden , kısmadan .
Filmde deneyimli oyuncuların yanı sıra köylüler de oynuyor ve ‘doğal ' oyunculuk kavramını tam anlamıyla icra ediyorlar .
Hatta bir yerde Nejat Yavaşoğulları muhtar yardımcısının doğal döktürmeleri karşısında tutamıyor kendisini ve gülümsüyor !
Muhtar Ali'yi oynayan Şahin Irmak biraz televizyondan devraldığı oyunculuğunu kullansa da , rolüne gayet iyi yakışıyor , Almanya'dan transfer Ayşe Bosse ise ‘çevreci ' oyunculuğuyla dikkat çekiyor !
Velhasıl ‘çevreci film olur mu'nun karşılığı bu filmde az çok var , öyle ki , bu filme inanıp destek veren ciddi çevreciler bile var .
Alman Yeşiller Partisi Eşbaşkanı Claudia Roth seti ziyaret etmiş anlaşılan ve filmde kendi kimliğiyle yer almış .
Entelköy – Efeköy'e Karşı , içinde gerçeklik , organizasyon , mesaj , komedi , tepki barındıran keyifli bir seyirlik .
Yüksel Aksu'nun " sinemanın Özay Gönlüm'ü " tarzına kulak vermenin vaktidir !
banubozdemir@gmail.com
