Son yılların en etkili toplumsal gerçeklik ve eleştiri filmlerinden biri olabilecekken bu fırsatın kaçırılmış olması ne kadar da yazık .
Yaşadığımız toplumları büyük bir kargaşaya ve huzursuzluğa sürüklemekte olan adaletsizlik ve bu adaleti sağlamakla yükümlü olan kurumlardaki kokuşmuşluk gibi çok sağlam bir çıkış noktasına sahipken , direksiyonu kırıp tam da o eleştirdiği düzenin beslendiği kaynaklardan yemlenen bir filme dönüşmek .
Evet , söz konusu film Nick Love imzalı Kanunsuzlar .
Cezasını bulamayan bir dolu suçun işlendiği , hasbelkader yakalanıp ceza almış suçluların da sonu gelmeyen aflarla salıverildiği , adalet duygusundan yoksun Türkiye gibi bir ülkede ve bu ülkenin suç batağının en önemli merkezlerinden biri olan İstanbul gibi bir şehirde yaşayınca , adaletsizlikten doğan çaresizlik duygusu üzerine bir film izlemek daha da çarpıcı olabiliyor .
Her gün binbir türlüsünün şahidi ya da bizzat kahramanı olduğunuz bir adaletsizliğin perdeye yansımış halini izlemek , gerçekten daha bir anlamlı .
Tabi eğer bu film , adaleti sağlamanın tek yolunun , herkesin birer silah edinip bilek gücünü de kuvvetlendirerek kendi adaletini kendisinin sağlaması olduğunu savunmuyorsa .
Afganistan ve Irak'ta savaşmış ama evine döndüğünde hiç de hoş bir manzara ile karşılaşmamış olan bir asker , savunduğu davada karşısında olduğu kişiler tarafından ailesi öldürülen bir savcı ve toplumdaki şiddetten ağır şekilde nasiplerini almış olan bir borsacı , bir güvenlik görevlisi ve bir üniversite öğrencisi , bir şekilde bir araya gelerek artık bu adaletsizliğe dur demeye karar veriyorlar .
Yapacakları şey , ellerine silahları alıp cesaretlerini de toplayarak kendilerine yapılanların cezasını vermek .
Buraya kadar filmin , örneğini defalarca izlediğimiz intikam filmlerinden bir farkı yok gibi aslında .
Ama ne zaman ki , " devletin , cezalandırmak ve adaleti sağlamakla yükümlü kurumları bunu yapamıyorsa , kişilerin direksiyona geçmesi kadar ' haklı ' bir durum olamaz " noktasına vurgu yapılmaya başlanıyor , işte orada da sorun başlıyor .
İnsanların adalet beklentilerinin karşılanmaması , onları kendi adaletlerini kendilerinin sağlayacağı bir noktaya itebilir .
Bu ne kadar tehlikeli olursa olsun , çok insanca bir durum bir yandan da .
Örneğin filmdeki savcının ailesinin başına gelenler ve bütün bu olanlardan sonra suçluların çok kolayca durumdan sıyırabilecek olmaları , izlerken bile insanın sinirlerini fena halde geriyor .
İzlediğinizin bir film olduğunu bilmenize rağmen adamların cezalarını bulmasını istiyorsunuz .
Toplumdaki bu acı gerçeği tespit edip bunu ortaya koymak çok güzel de , peki ya gerçekten tek yolun bu olduğunun savunulmasını hazmedebilmek mümkün mü ?
Ya da bunun , aslında şu an toplumda olan şiddet ve adaletsizlik durumunu olduğundan daha da beter bir hale getireceğini görememek ?
Kendisine her haksızlık yapıldığını düşünenin sokaklara dökülüp hak araması gibi bir sonuç çıkar ki ortaya ; bu , haklı haksız silahını önce çeken herkesin birbirinden intikam alacağı bir düzene dönüşüverir .
Sokakta asayişi sağlamakla görevli olan ama bunu hakkıyla yapmayan polisin , bir olay medyatik olduğunda nasıl da hedefe kitlenip olayı ' çözebildiğini ' ( aslında buna , çözmüş görünmek için yargısız infaz yapmak da diyebiliriz ) ve medyanın bütün trajik olayları bir pembe diziye ya da heyecanlı bir polisiye filme dönüştürmedeki başarısını , tam isabet atışlarla onikiden vurarak eleştiriyor film .
Ama bir bütün olarak çok doğru teşhisler koyup da iş ameliyat aşamasına geldiğinde , hastayı ameliyat masasında bırakan bir doktora benziyor aynı zamanda da .
Hasta , bütün başarılı teşebbüslere rağmen ölüyor .
Bazı filmlerin dertleri daha öne çıktığından , oyunculukları ve sinema olarak size sunduğu tüm görsellik ikinci planda kalabiliyor .
En çok derdini dert edindiğim filmlerden biri olduğu için Kanunsuzlar benim zihnimde , son vuruşunu iyi yapamamış bir toplumsal eleştiri filmi olarak kalacaktır .
Ama buna rağmen söylemeden geçmeyelim ki , unutulmaz bir oyunculuk şöleni söz konusu olmasa da , pekala rollerinin hakkını veren performanslar izlemek mümkün .
Ama özellikle Sean Bean'le ilgili bir düşüncemi paylaşmazsam rahat edemeyeceğim .
Son dönemlerde özellikle , çocukları şeytani güçler tarafından kaçırılan bir baba ve eşiyle sorunlar yaşayan bir koca rolünde ( The Dark ve Silent Hill ) arka arkaya izlediğimiz oyuncunun , son filmlerinde bu sarmaldan kurtulduğunu görsek de , aslında daha iyisini yapabilme potansiyeli varken akıllara kazınacak bir filmde ne zaman başrol olarak yer alacağını hala merak ediyorum doğrusu .
