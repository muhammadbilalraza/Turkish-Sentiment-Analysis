Evde hiç canınız sıkılır mı ?
Gece vakti , ses yok seda yok .
Canınız sıkılır da şöyle ileri ala ala , bir şeyler atıştırarak izleyeceğiniz bir film ararsınız .
Hem süresi , hem kapasitesi belli , çıtırlık çerezlik bir film lazım gelir .
Bunun için de hem canınızı sıkmayan hem de iyi çekilmiş bazı sahneler barındıran aksiyonlar biçilmiş kaftandır .
İşte Elektra da bunlardan bir tanesi , ancak havaların ısındığı şu günlerde aynı keyfi sinemada verir mi bilemiyorum .
En azından süresi makul , başrol oyuncusu hoş , eh bir de prodüksiyonu sağlam .
Ama bir film olarak , başarısız .
Jennifer Garner'ı son olarak izlediğimiz film olan Keşke Otuz Olsam , belki de tam onun kalemine göre bir yapımdı .
Şeker şerbet kıvamında , eğlenceli lezzetli , pudra şekerinden hallice bir filmdi .
Elektra ise , haddinden fazlasını vaat eden ancak vaat ettiklerinin çok azını verebilen bir film olarak karşımıza dikildi .
Adeta bu yılın Kill Bill vakası olarak kayıtlara geçeceği konuşulurken , dağın fare doğurması ha şimdi oldu olacak derken beklenen bir şeydi .
Daha önce Korkusuz'daki bir karakter olarak görünen ve bu film dahilinde pek tutulan Elektra , vasat filmin vasat karakteri olarak kalabilecekken neden tutulup varolamayan senaryosuyla bir film oldu bilemiyoruz .
Gerçi Jennifer Garner'ın kızılları çekip endamıyla ortada salınması ne biz erkekler ne de de hanımlar için kötü bir şey mi , elbette değil .
Ancak sinema bu mu demek , elbette değil .
Doğu mitlerini kullanarak vücuda gelen çizgi roman karakterlerinden biri olarak Elektra , esasında altyapısı son derece sağlam bir karakter .
Ne de Oslo Stan Lee gibi bir dehanın elinden çıkmış .
Gerek altyapısı gerekse motivasyonu yerinde .
Her Stan Lee karakteri gibi alacağı bir intikam var , aliesinden kaynaklanan .
Ve yine her biri gibi zayıf bir noktası var .
Tüm bunlar filmde yer alıyor almasına .
Prodüksiyon tasarımı olarak da oldukça zahmetli bir işe girildiği gün gibi ortadayken filmin nedense iş kopyasıyla karşımıza geldiğini düşündürecek kadar kötü bir kurgucuya ve kurguya sahip olduğunu da belirtmek gerek .
Bir çok iç mekan dahili sahnede , neredeyse planlar birbirinine bağlanamamış bile .
Bununla beraber filmde çok güzel bir kaç dövüş sekansı yer alıyor .
Çizgi Roman'ın estetiğinden apartma şık iki karakter ve onların yarattığı anlık heyecanlarla film kendini bir şekilde izlettiriyor .
Özellikle bu film dahilinde ismini anmaya imtina ettiğim Kahraman'ın bir sahnesine çok benzeyen , kumaşların havalarda uçtuğu bir iç mekan dövüş sahnesi ile , Elektra'nın " koleraya doyduğu an " olarak da nitelendirilebilecek ormanda gerçekleşen sekans , filmin son derece başarılı kotarılmış bölümleri .
Jennifer Garner'ın soğuk kanlı katil rolünde bu role son derece alışkın olmasına karşın oldukça sırıttığını söylemeden geçmek ayıp , filmdeki ne idiğü belirsiz aşk hikayesini ise artık alışkanlıktan olsa gerek zırva olarak görmek mümkün .
Yine de söylüyorum , Elektra zaman geçirmek için film arayıp da bulamadığınız zamanların filmi .
Bu nedenle üzerine çok fazla gitmenin bir manası yok .
Koltuğa kurulduğunuzda ne izleyeceğinizi bilirseniz , filmden maksimum keyfi almak mümkün .
