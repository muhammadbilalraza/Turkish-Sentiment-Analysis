İki Dünya Savaşı arasında her türlü yasa dışılığın zirve yaptığı Amerika Birleşik Devletleri'nde ' efsane ' katına yükselmiş isimlerden biri de John Dillinger'dır .
Çetesiyle birlikte giriştiği banka soygunlarıyla nam salan bu kanun kaçağı , 1930'larda devlet için bir ' kâbus'a dönüşürken , sağlam bir ' halkla ilişkiler uzmanı ' olmanın verdiği rahatlıkla saklanabilecek yer sıkıntısı da çekmez o dönemlerde .
Halka ve halkın parasına dokunmama prensibi nedeniyle yaşadığı bu ' sevilirlik ' , peşindeki federallerin de işini zora sokar ve her adımını takip etmeye çalışan ' özel birim'in ' mutlu son'a ulaşmasını da geciktirir .
Öte yandan John Dillinger'ın efsaneleşen hikâyesi , sinema için de her daim çekici malzemelerden biri olmuştur .
Özellikle 1945 yapımı Max Nosseck filmi " Dillinger " ve yine aynı adla John Milius'un 1973'te çektiği film , bu yasa dışının dünyasını yansıtan en çarpıcı yapımlar olarak dikkat çeker .
Milius'un filmindeki Warren Oates'un performansı ise John Dillinger canlandırmalarının tepe noktası olmayı hak eden bir ' tastamam ' hissiyatı verir .
Michael Mann'in bu hkâyeye el atmasıysa özellikle sinematografik açıdan neler görebileceğimiz üzerine bir heyecanın tetikçisi oldu bizler için .
Yönetmen , 1995 yapımı başyapıtı " Büyük Hesaplaşma " da ( Heat ) dersini verdiği yasa adamı - kanun kaçağı çatışmasının geçmişe dönük yüzünü kendince yorumlarken , sinema sanatı adına unutulmaz anlar yaratmayı da başarıyor burada bir kez daha .
Müthiş bir hapishaneden kaçış sahnesiyle açılan " Halk Düşmanları "
( Public Enemies ) , sonraki dakikalarda karşımıza çıkacak ' kadraj mükemmelliği ' üzerine de ipuçları veriyor böylece .
John Dillinger'ın hikâyesini belli bir noktadan alıp ünlü ' sinema çıkışı infazı'na kadar getiren Mann , gangsterin aşkla olan alışverişini de filmin merkezine koyarak ' romantik ' bir yaklaşım sergilemeyi deniyor .
Aşkı için her şeyi yapmaya hazır Dillinger karakterinin motivasyonunu da açma işlevi üstlenen bu durum , Johnny Depp ve Marion Cotillard arasındaki sarsıcı elektrikle de anlamlanıyor , bir adım ötesine de giderek hikâyenin bütün kırılma noktalarına hakim bir görüntü çiziyor .
Kahramanımızın peşindeki ekibin başındaki Melvin Purvis karakterini canlandıran Christian Bale de son zamanlarda karşımıza çıkan bütün ' önemli ' filmlerde gösterdiği yetkinliği yineliyor burada .
Purvis'in Dillinger inadının yansımalarını Bale'in vücut dilinde tespit ediyor ve sonuna kadar inanıyoruz bu motivasyona .
" Halk Düşmanları " nine temel başarısını oyuncularla açıklamaksa yanlış olur diye düşünüyoruz .
Başrol oyuncularının ya da ufacık rollerdeki ünlü isimlerin katkısı yadsınamaz tabii ki , ama Michael Mann'in hikâyeyi yönetme becerisinin uzandığı alanla tutuşuyor filmin fitili ve son ana kadar entrikayı ayakta tutuyor bu çaba .
Yönetmen , varoluşa değin problemini olabildiğince basite indirgemiş baş karakterinin ruhsal durumuna uygun bir yapı kuruyor filminde .
Kedi - fare oyununu karmaşıklıktan uzak bir biçemle bütünlüyor , insanoğlunun temel zaaflarının tetiklediği bir gerçeklik duygusuna ulaşmayı başarıyor ve veritabanındaki her türlü doneyi incelikli dokunuşlarla değerlendiriyor .
Dante Spinotti'nin açık vermeyen görsel derinlik duygusundan da büyük destek alan Mann , bir yandan da müzik kullanımındaki efektiflikle dikkat çekiyor .
Özellikle " bey bey Blackbird " adlı şarkının hikâyeyi sırtlayan bir görev üstlenmesi , yönetmenin 140 dakikalık bütünü bu çatı altında inşa ettiği hissiyatını veriyor .
" Sinema nedir ve nasıl yapılır ? " sorularına cevap bulmak için kaçırılmayacak bir fırsat " Halk Düşmanları " .
Michael Mann sinemasının mükemmele ulaşma iştahının yansımalarıyla dolu bir film bu .
Son derece basit , herkesin bildiği bir hikâyenin nasıl çekici kılınıp hangi argümanlar temel alınarak kurgulanacağı üzerine dersler içeriyor yapım .
Özellikle açılış ve final sahnelerindeki kurgu hassasiyetinin altını çizmek gerek .
Zira kotarılması son derece zor sahnelerde herhangi bir sekme ya da çapağa rastlamak mümkün değil .
Devasa bir makinenin çarkları arasındaki uyum karşısında saygıyla eğilmek kaçınılmaz oluyor buralarda .
