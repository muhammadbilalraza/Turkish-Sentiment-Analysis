" Resident Evil " serisini , ilk filmden itibaren , aksiyon trüklerinin sergilendiği bir şov , bilim kurgu ve korku soslarının bolca kullanıldığı bir sinema varyetesinin video oyunlarıyla iç içe geçtiği bir eğlence olarak gördüm .
Tuhaf biçimde , tüm etkisi seyredildiği süreyle sınırlı ve ışıklar yandığında uçup giden bir oyun bu .
Her filmde , dünyayı kıyamete götüren yoldaki taşları döşemeye devam eden Umbrella Corporation , ürettiği biyolojik silah T - virüsü ve türevleri marifetiyle insanları yaşayan ölülere dönüştürerek gezegeni gerçek bir cehenneme çevirse de , eski çalışanı , bağışıklık sistemi benzersiz Alice'e güvenimiz tam !
İşte onun yenilmezliği sayesinde de , zamanı , olayları , gelişmeleri sonsuza dek uzatabilecek geniş bir spektrumda , öykülere takılmadan gösterinin tadını çıkarmaktan başka yapacağımız bir şey yok .
Ayrıntılı şekilde neler olup bittiğini , neler döndüğünü anlamaya çalışıp kafa yormak , film - oyundan alınan zevki yok eder .
Ancak , yine de " Resident Evil 5 : İntikam ( Resident Evil : Retribution ) " ın prologu genişçe bir özet sunuyor .
Ve açıklanıyor ki , Kamçatka Yarımadası yakınlarında , SSCB döneminden kalma nükleer denizaltı tesislerini kullanan Umbrella Corporation , son çatışmada yakaladığı Alice'i burada tutmaktadır .
İlginç olan ise , Umbrella eski başkanının , azalan insan ırkını kurtarma adına , Alice'i , denizin altındaki bu dev WriteReviews merkezinden kaçırmak için harekete geçmesidir .
Alice , bazıları müteveffa savaşçılara ait klonların destekleri ya da engellemeleri karmaşasında kaçmaya başlar .
Ama ne kaçış !
Büyük kentleri de içeren simülasyon setlerinin yanı sıra , diyalogların ve genel diksiyon tekniğinin bile video oyundakilere benzetildiği , yaşayan ölülerin de sürekli mutasyonla iyice gerçeküstü hale geldikleri , filmin de ' bizzat ' dönüşüm geçirerek finalde neredeyse video oyun olduğu bir mamul mal .
Üstelik bir de , bayatlamış 3D numarası olarak silahlar üzerinize fırlatılıyor .
Keskin ve net görüntüler içinde dokusunu hissettiğiniz tek canlı Alice : Serinin yaratıcısı ve üçünün yönetmeni Paul W .
S. Anderson'la üç yıl önce evlenen Milla Jovovich yani .
10 yıldır devam eden serüvende , karakterine koşut geliştirdiği dramatik oyunculuğunun da katkısıyla , iki uçta , hem vahşi savaşçı ruhu ve hem de kırılgan insani tarafı başarıyla temsil etti ; bu sonuncuda da yüksek fiziksel performansıyla birlikte anaç duygularını sakınmayarak hikâyeye bir zarafet katmasını bilmiş .
Beylik bir öneride bulunmak zorundayım : İflah olmaz " Resident Evil " hayranları kaçırmasın ( hoş , ne yazsam da gidecekler zaten ) !
