Uzak Doğu , hele ki Kore sinemasının yaratıcılığı karşısında şapka çıkarın .
Üçüncü sınıf video filmi olmaya gayet müsait böyle bir öyküden , iki saatlik keyifli bir aksiyon çıkarmak , neresinden baksanız büyük bir sinema becerisi gerektiriyor .
1969 doğumlu Joon - Ho Bong , türe hakim genç bir yönetmen olarak bütün gelgeç referansları , zeka dolu ayrıntılarla altüst etmenin nasıl yapılacağını gösteriyor .
Tür demişken , sinema tarihindeki ' yaratıklı ' filmlerin tamamı desek daha yerinde olur .
Zira Yaratık , bir yaratık filmi olmakla ciddi olarak ilgilenmediğinden , aksiyondan gerilime , bilimkurgudan komediye , ama en lezzetlisi de drama uzanan geniş yelpazede seke seke çaydan geliyor .
İki gergin sahnenin arasına komik bir espri sıkıştırıyor , ciddi olunması gereken yerde ( cenaze merasimi ) olabilecek en absürt durum komedilerinden birini tercih ediyor .
Bunu yaparak kendiyle dalga geçiyor , ama seyircisiyle asla .
İyi de ediyor , zira filmin başlıca karakteri olan ' yaratık ' , filmin en zayıf halkası .
Görsel efektlerin günümüzde ulaştığı nokta düşünülürse son derece yapay tasarlanmış bir yaratık , kuşkusuz tek başına cazip gelmeyecekti .
Ancak Bong'un ustalıkla kurduğu sinematografi , birkaç sahnede ciddi ciddi gerilim yaratmayı başarıyor .
' Kötü adam ' , yıllar önce sevgili ABD'li dostlarımızın denize attığı zehirli atıklardan yiye yiye şişmiş , şimdi de insan yiyen bir tür açgözlü .
Böyle bir yaratığın ortaya çıkma nedeni olarak ABD'nin gösterilmesi , filmin belgeselci yanı olduğunu da ortaya koyuyor ( ! ) .
Onunla mücadele yoluna baş koymuş ekibimiz ise birbirinden orijinal tipler .
Yaratığın kaçırdığı kızının hayatta olduğuna inanan acılı ve bir parça kafadan darbeli baba , ' ağır vasıta ' bir okçu , üniversite mezunu işsiz / gergin genç adam , en nihayetinde de ekibin ulu Manitu'su , kederli büyükbaba .
Dörtlü , dertlerini anlatabilmek için ne orduyu ne de sivilleri ikna edebilince silahlarını kuşanıp yaratık avına çıkıyor .
Böyle bir olay kurgusunun neresine zeka dolu referanslar , ayrıntılar ve de dramatik çekimler konuldu diyorsanız , bunu ancak gördüğünüzde keşfedebileceksiniz .
Ancak avcılarımızın bir ambarda karınlarını doyurduğu sahnedeki fikir , sinemasal ruhunuzu okşayacaktır .
Benzer fikri finalde de görebileceksiniz .
Yaratık , neredeyse tüm sahnelerinin son derece akıcı , yerinde kesmelerle kotarıldığı , gayet sağlam bir sinematografiye sahip .
Aynı ciddiyeti , öyküsünü seyirciye sevdirme konusunda da gösteriyor ; üstelik tüm bunları kendini ciddiye almayarak yaptığı için değeri büsbütün artıyor .
Belki de ancak Kore sinemasında olabilecek kadar matrak , bir o kadar da samimi bir duygusallık barındırıyor .
Kim - Ki Duk'tan sonra bu yeni , genç ve hızlı Kore'linin adını daha yakından takip etmek gerekecek .
