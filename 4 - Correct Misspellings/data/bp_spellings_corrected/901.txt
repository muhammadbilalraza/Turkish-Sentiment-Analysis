2005’te Ferhan Şensoy’un senaryosunu yazıp başrolünü oynadığı Pardon’u çektikten sonra adını yönetmen sıfatıyla pek göremediğimiz Derya Baykal’ın oğlu Mert Baykal , sektöre Kardeşim Benim ile dönüş yaptı .
Öncelikle Kardeşim Benim , çok doğru bir rota izleyerek başrolleri oldukça iddialı iki isimden oluşturuyor .
Genç kızların sevgilisi Burak Özçivit ve Murat Boz .
Yanlarına da dizi sektörünün son zamanlarda gördüğü en sempatik güzel Aslı Enver eklenince , bu kadro ile zaten riskin bir bölümü bertaraf edilmiş oluyor .
Elbette bir filmi izlenebilir kılan tek unsur bu değil , ancak kabul edelim ki bir bilet öne geçme sebebi .
Kardeşim Benim de bu hafta gişede bu avantajını kullanacak .
Ancak gönül rahatlığıyla söyleyebilirim ki , nasıl olsa gişe yapacak başrollerimiz var , gerisi önemli değil türünden bir yaklaşımla çekilmemiş film .
Aksine dramatik yönü sonlara doğru biraz dozu kaçırsa da , iyi yazılmış ve oynanmış bir metin ile karşı karşıyayız .
Aynı şekilde oyuncuların birbirleriyle olan uyumu da gayet yerli yerinde .
Kimyalar tutmuş , sırıtan bir durum yok .
Filmin kısa özetine ve fragmanına baktığımda aklıma ilk olarak , aynı kıza aşık olan iki kavgalı kardeş gelmişti açıkçası .
Ve bir aşk üçgeni daha görmek istemediğimden emindim .
Ancak film bu konuda da beni şaşırtarak bir ters köşe yaptı ve dramatik öğelerini aşk üzerine değil kan bağı üzerine kurdu .
Ama filmin tek sürprizi bu da değil .
Oldukça eğlenceli bir şekilde başlayan ve yıllardır görüşmeyen iki ünlü müzisyen kardeşin , eski bir düğün şarkıcısı olan babaların cenazesinde bir araya gelerek , onun son isteğini gerçekleştirmek üzere yola çıkmaları filmin çatışma öğesini oluşturuyor .
Yolda yardım ellerini uzattıkları Aslı Enver’in oynadığı gazeteci Zeynep karakteri de ikiliye dahil olunca eğlence başlıyor .
Ancak yol bu üç kişiyi hiç de beklemedikleri bir yere çıkartıyor ve yolun sonunda hayatlar değişiyor .
Kardeşim Benim’in köy düğünü sahneleri kuşkusuz filmin en eğlenceli sahnelerini oluşturuyor .
Henüz araları nane molla olan Hakan ve Ozan’ın emanet takım elbiselerle sahne aldıkları köy düğünü tahmin edersiniz ki tam bir cümbüş ile sona eriyor .
Murat Boz sinemada Hadi İnşallah ile karşımıza çıktığında hiç yadırgamamış , canlandırdığı sempatik karakterin hakkını verdiğini düşünmüştük .
Boz başrole oynadığı Kardeşim Benim’de de hayranlarını yarı yolda bırakmıyor ve gayet keyifli bir oyunculuk sergiliyor .
Burak Özçivit ise izlediğimiz bir önceki filmi Aşk Sana Benzer’deki tutukluğunu bırakmış , daha kendinden bir rol ile kamera karşısına geçmiş gibi .
Filmin sevimli güzeli Aslı Enver’in ise kendinden çok , içi gülen gözleri ön planda .
Baştan sona , sıcak ve samimi bir dili olan filmin yan rollerdeki oyuncuları da gayet başarılı .
Bu arada yönetmen Mert Baykal’ın , Hakan ve Ozan’ın ölen anneleri olarak kendi annesi Derya Baykal’ın fotoğraflarını kullanması da gözlerden kaçmıyor .
Başarılı bir sanat yönetimine sahip olan filmin yol şarkısı Bulutsuzluk Özlemi imzalı Güneye Giderken , filmin dokusuna tam uymuş .
Görüntü yönetimi daha önce Aşk Tesadüfleri Sever ve Senden Bana Kalan gibi filmlerde de adını gördüğümüz Veli Kuzlu’ya ait .
Bu hafta sonu hem gözümüz gönlümüz açılsın , hem de eğlenceli vakit geçirelim derseniz , Kardeşim Benim iyi bir alternatif . twitter : simulationone
