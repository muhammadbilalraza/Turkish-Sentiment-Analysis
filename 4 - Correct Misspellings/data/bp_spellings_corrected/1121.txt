Birkaç neslin kolektif bilincinde bu kadar önemli yer tutan bir popüler kültür ürünü üzerine yorum yazmak kolay değil .
Hele ki hakkında olumsuz herhangi bir şey duymaya tahammülü olmayan çok sayıda fanatik hayranı bulunan Yıldız Savaşları gibi bir seriye dair .
1977 yılında başlayan bu efsane , dünya sineması içinde hiç şüphesiz dönüm noktalarından biri .
Öykünün başlangıcını anlatan , serinin ilk bölümü Gizli Tehlike ve ardından gelen Klonlar'ın Saldırısı , her ne kadar ticari açıdan başarılı olabilmişlerse de , birer sinema eseri olarak belki serinin özel fanatikleri dışında kimseyi tatmin edememişlerdi .
Serinin yeni filmi , öykünün kilit noktasını perdeye taşımasıyla bile zaten şimdiden sinema tarihine geçti .
Kısacası , karşımızdaki filmin önemi , bir film olarak ne kadar iyi ya da kötü olduğundan bağımsız .
Tabii özel bir durumu da var Yıldız Savaşları serisinin ilk üç filminin .
Bu kez kahramanlarımız Luke Skywalker , Han Solo vs. değil .
Sonunda kötü tarafa geçip Darth Vader'a dönüşeceğini ilk andan beri bildiğimiz Anakin Skywalker'ın filmiydi bunlar .
Bu denli popüler bir sinema serisinin bir anti - kahraman üzerine , kötülüğü seçecek bir karakter üzerine kurulmuş olması , alışılmadık ve özel bir durum .
Kötü tarafa geçişin gerçekleştiğine şahit olduğumuz son film Yıldız Savaşları Bölüm I : Sith'in İntikamı ( Star Wars Episode I : Revenge Of The Sith ) , bu açıdan da merak uyandırıcı bir projeydi .
Şunu söylemek gerekir ki Sith'in İntikamı , önceki iki filmden de bariz bir şekilde üstün .
Çünkü kendi içinde sonu olan bir öyküsü , çelişkileri ve değişimleri çok daha somut şekilde perdeye yansıyan karakterleri , kısacası bir dramatik yapısı var .
Hatta ilk iki filmin başlıca amacının , bu son filme hazırlık olduğunu düşünmek bile mümkün .
Fakat ilk iki filmin kimi sorunlarının burada da tekrarlandığını kabul etmek gerek .
George Lucas'ın ne senaristliği ne de yönetmenliği , görsel efekt ekibini yönlendirmedeki başarısının düzeyine ulaşmıyor .
Filmin zayıf noktaları yine ucuz diyalogları , abartılı ve klişe oyunculukları , şablonların ötesinde bir yaratıcılık içermeyen mizansenleriyle o kaba melodram hali .
Bu filmin sadece çocuklara yönelik olmadığını ve mümkün olan en geniş seyirci kitlesine ulaşmanın , her zaman en kolay ve kaba sinemasal çözümlerden geçmediğini ispatlayan kimi filmler de olduğuna göre , Yıldız Savaşları serisinin ilk üç bölümünün sinemasal zayıflığını kabullenmek zorunda hiç değiliz .
Sith'in İntikamı'nı önceki iki filmden daha üstün yapan özellikleri de sinemasal olmaktan ziyade , efsaneyi tamamlaması ve mitsel nitelikleri .
Fanatiği olmasanız bile eğer kendi mitini yaratmış bu seriyi takip etmişseniz , söz konusu karakterlerin dönüm noktalarını merak etmemeniz mümkün değil .
Filmin özellikle son 45 dakikasını heyecan verici yapan da bu .
Görmek için bu kadar beklediğimiz , bu beklentinin bir şekilde içimize yerleştirildiği , böylesine önemli bir kültürel ikonun finalinin heyecan verici olmaması mümkün mü ?
Ama kendimi tekrarlamak pahasına söylüyorum ; bu durum , perdedeki yapımın sinemasal başarısından değil , mitik konumundan kaynaklanıyor .
Filmin bir diğer önemli gücü de , hiç şüphesiz görsel efektleri .
Baştan aşağı bir teknik gösteri elbette karşımızdaki .
Ve bazen kantarın topuzunu kaçırıp " gösterişçi " olduğunu da söylemek gerek ( hatta daha dakika bir gol bir , açılışını çok karmaşık bir görsel efekt sahnesiyle yapıyor ) .
George Lucas'ın senarist ve yönetmen olarak zayıflığının arkasındaki en önemli sebep de bu belki .
Görsel efekt teknolojisini ileri götürmek onun için öykü anlatmanın da önüne geçiyor .
Sith'in İntikamı , şüphesiz teknik olarak bugüne kadar perdeye yansımış en ileri işlerden biri .
Ama bundan yirmi beş , otuz yıl önce çekilen ilk filmlerin üstüne çıkamıyor olması , zaten her şeyi tek başına anlatmaya yetiyor .
Yapımcıları , Bölüm I'ten sadece Kuzey Amerika sinemalarında 500 milyon doların üzerinde hasılat bekliyorlarmış .
Bu ulaşılabilir bir hedef gibi gözüküyor çünkü çok az film bu kadar merakla beklenmiştir .
Beklentiler gerçekleştiği takdirde , sinema tarihinin en çok gişe yapan ikinci filmi unvanını da elde edecektir .
Ve genel olarak olumlu eleştiriler alıyor gözükmesi de George Lucas'ın bu olası son yönetmenlik denemesini prestijli bir şekilde kapayacağına işaret ediyor .
Sith'in İntikamı'nın , serinin şanına yakışır bir son nokta olduğunu teslim etmek gerek .
Keşke şöyle dört başı mağrur , her yönden sağlam , tam anlamıyla " iyi " bir film olduğunu söylemek de elimizden gelseydi .
Keşke Ewan McGregor , klişe bir Hollywood aksiyon kahramanı gibi değil de Obi Van - Kenobi'ye ve Alec Guinness'e yakışır ustalıkta bir performans verseydi ; keşke Anakin ile Obi Van'ın son karşılaşması , bir noktaya kadar paralel kurgulandığı Yoda ile Darth Sidious'ın meclisteki dövüşünün sinemasal gücüne ulaşabilseydi ; oyunculuklar ve diyaloglar daha ölçülü olabilseydi ; vs vs. Ama Lucas'ın şu noktada yapabileceğinin en iyisinin bu olduğunu varsaymak gerek herhalde .
