Sinema mı , edebiyat mı ?
Başarılı ya da başarısız her uyarlamanın ardından zihinlerde belirmesi kaçınılmaz olan bir soru bu .
Aslında ne kadar adil bir soru olduğu tartışılır .
Zira çok büyük ses getirmiş edebiyat eserlerinin her biri , o romanı yaratan kalemin kendine has üslubu ve yaratmak istediği dünyanın her bir karesini kendi hayal gücü ile ördüğü atmosferi ile dolu .
Dolayısı ile yazarın başarısı sonucu çok beğenilen bir edebiyat eserini sinemaya uyarlamak istediğinizde , o başarıyı yaratan kalem , artık hakimiyetini kaybediyor ve bu sefer bambaşka algılamalar içinde olabilen bir yönetmen geçiyor direksiyon koltuğuna .
Böyle bir noktada da , okuyucuların yönetmenden ilk beklentisi , yazarın sinemadaki izdüşümü olmasını istemek ; yazarın kelime kelime işlediği dünyayı , yönetmenin de kare kare işlemesini beklemek oluyor .
Patrick Süskind'in edebiyat dünyasına bomba gibi düşen romanı " Koku " un , uzun yıllar sinemaya uyarlanabilirliğinin tartışılması da , bu anlamda boşuna değil .
Elinizde neredeyse her sayfası ayrı bir kokunun aroması ile buram buram tüten bir kitap varken , aynı etkileyiciliği perdeye yansıtmak hiç de kolay değil .
Eh Stanley Kubrick'in bile yıllarca romanın film haklarını elinde tuttuktan sonra kitabı ' uyarlanamazlar ' listesine sokması ile vardır bir bildiği derken , Tom Tykwer'in bu işe giriştiğini duyduğumuzda heyecanlanmamak elde değildi tabi ki .
Peki ya sonuç mu ?
En son , Umberto Eco'nun çok etkilenerek okuduğum Gülün Adı romanının film uyarlamasını izlediğimde bu derece hayalkırıklığına uğramıştım .
( Koku : Bir Katilin Hikayesi'nin yapımcısı Bernd Eichinger'in , Gülün Adı'nın da yapımcılığını üstlenmiş olması , kendi adıma bu hayalkırıklığının bir tesadüf olmadığını göstermeli mi acaba ? ) Koş Lola Koş ve Cennet gibi filmlerinde çok iyi bir görsel doku yakalamış olan Tom Tykwer'in , tam da bu özelliğinden dolayı bu filmde nasıl bir yön tutturacağı konusunda aslında şüphe duyulması gerektiğini , filmi izledikten sonra daha rahat itiraf edebiliyorum .
Çünkü Patrick Süskind'in kitabında en çok ön plana çıkardığı nokta , maddeler hakkındaki yargılarımızı verirken görme duyusunu ön plana çıkarmamızın aslında bir yanılsamadan kaynaklandığıydı .
Farkına varmasak da asıl belirleyici olanın koku alma duyumuz olduğuydu .
Pek çok örnekle bunu desteklerken , gözün ortaya koyduklarının büyük bir yanılsamadan ibaret olduğunu an be an bize kanıtlıyordu .
Film de ise tam tersi bir durum söz konusu .
Tom Tykwer'ın görüntüye takılıp kalmış olan durumu , kitaba tam bir tezat oluşturuyor .
Grenouille'in kurbanları olan kızlardan , kokuları nedeni ile nasıl etkilendiği kitaptan satır satır burnumuza ulaşan bir durum iken , filmde kokularından ziyade daha çok güzellikleri nedeni ile seçilmiş oldukları izlenimi yaratılıyor .
Özellikle Grenouille için Laura'nın kokusunun ifade ettiği anlam ve kendi kokusu olmadığını farkedişinin onun için ne büyük bir yıkım olduğunun filmde çok da fazla hissedilmiyor olması , kitabın özünden çok şey götüren noktalar olmuş .
Peki kitabı özne olmaktan çıkarırsak nasıl bir film ile karşı karşıyayız ?
Filmin ruhuna uygun etkileyici bir görsellik ile karanlık bir gerilim filmi olma unsurlarını destekleyen , ihtiyacı olan kokuları yaratabilmek için güzel kızların peşine düşmüş ' sapık ' bir seri katil filmi karşımızdaki .
Kitabı okumayan , asıl anlatılan ve üzerinde durulan noktaları bilmeyen izleyicinin tatmin olabileceği unsurları içinde barındırıyor film .
' Kitabı okuyan izleyici ' gözlüğümüzü çıkararak söyleyelim ki , tekil bir film olarak ' başarılı ' kategorisine yerleştirilebilir .
Ama romanın sayfalarını teker teker geride bırakırken üzerinizde yer eden tekinsizlik halini , burnunuzun ucunda her daim duran o kokuyu ve zihninizde belirmiş olan resimleri bulmaksa isteğiniz , beklentilerinizi hayli aşağı çekmenizi önemle tavsiye ederiz .
Sinemaya haksızlık etmemek adına , durumu bir de tersinden okuyarak şunu da belirtmeden geçmeyelim .
Sadece edebiyatta değil , sanatın genelinde , ilk olanı , özgün olanı aşmak oldukça zor .
Yeniden çekilen filmler çoğu zaman orijinallerini aratıyor ; kitap uyarlamaları genelde hep kitabın gölgesinde kalıyor .
Ama edebiyat - sinema karşıtlığında payeyi hep edebiyata verirken şu soruyu da sormayı es geçmemek gerek : Kayıp Otoban ya da Mulholland Çıkmazı'nı , Lynch'in üzerimizde yarattığı etkiyi yaratacak kadar iyi kaleme alabilecek kaç yazar vardır acaba ?
