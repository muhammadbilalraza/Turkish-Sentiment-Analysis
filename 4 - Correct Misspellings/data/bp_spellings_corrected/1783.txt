Sosyal - gerçekçi bir öyküyü fantastik karakterler aracılığıyla işleyen alışılmışın dışında bir “ötekiler” hikayesi Sınır .
Normal olanı sorgulama yöntemiyle zihin açan bir sinema deneyimi .
Seyirciye bu deneyimi yaşatan da bir öteki .
Tahran’da doğup İskandinav topraklarında eğitim gören İranlı yönetmen Ali Abbasi .
İlk bakışta , gerek teknik unsurları , gerekse anlatım stratejisiyle tipik bir Nordik kara film örneği gibi görünen Sınır , Dünya’nın öte yanından , Doğu’dan esen rüzgarla beslenen ve giderek politik bir zemine kayan azınlık olgusunu , sinemada nadir rastlanacak bir üslupla irdeleyen bir yapım .
 
Fantastik ve korku türündeki eserleriyle nam salan İsveçli yazar John Ajvide Lindqvist’in , aynı adlı kısa öyküsünden kısmen uyarlanan Sınır , gümrük memuru Tina’yı izliyor .
Dış görünüşüyle toplum dışı bir figür olan bu kadın , yaşam tarzı ve insanlarla iletişim şekline bakıldığındaysa , düzenin olağan bir üyesi .
Kötülüğün kokusunu alma yeteneği sayesinde yasa dışı olanı anında ifşa eden , bu özelliğiyle mesleğinde benzersiz bir eleman olan Tina , gün gelir dış görünüşüyle kendisine tıpatıp benzeyen “tuhaf” birinden de bir koku alır .
Ortada bir şüphe vardır ama yasa dışı hiçbir şey yoktur .
İşte bu tanışma sahnesinden sonra İskandinav mitolojisinden esinlenen sürrealist bir çizgiye kayan film , o güne kadar normal sayılan her şeyi ters yüz eder .
Hasır altındaki kimi gerçekler gün yüzüne çıkar .
Tina bir anda kendisini kimlik bunalımının ortasında bulur .
Diğer yandan ise farklılığı yüzünden kanıksadığı yalnızlığı , bu “tanıdık” yabancı ile yaşayacağı sıra dışı aşkla sona erecektir .
 
Sınır , çoğunluğun azınlığa tahakkümünü , ezileni yüceltmeden anlatırken , faşizmin ( her çeşidiyle ) tek bir adresinin olmadığını , mağdurun da bir canavara dönüşebileceğini , ezen ile ezilen arasındaki çizginin ne kadar muğlak olduğunu , yavaş yavaş seyircinin dimağına yerleştiriyor .
Anlatının başında sunulan kötü giderek anlamını yitiriyor ve hangi tarafın daha acımasız olduğu gerçeği bulanıklaşıyor .
Dakikalar ilerledikçe , seyirci filmde anlatılan o günahın sorumlularına odaklanmaktan vazgeçip , intikam duygusunun yarattığı yıkımla tanışıyor .
Şiddete şiddetle karşılık veren iyinin , çoktan diğer tarafa geçmiş olduğu gerçeğiyle yüzleşiyor .
Bir günahın bedelinin koca bir topluma ödetilemeyeceğini , kutuplaşmanın yaratacağı tehlikeyi gözlemliyor .
Ne transseksüeller , ne de göçmenler ; yönetmenin amacı belli bir azınlık grubuna dikkat çekmek de değil .
Batılı ve orta sınıf bir beyazın da azınlık olabileceğini , bu deneyimin ne kadar evrensel olduğunu göstermek .
 
İşte bu okumalara çok açık katmanlı yapısı nedeniyle filmin türüne “fantastik” deyip geçmemek gerek .
Zaten verdiği mülakatlarda fantastik kitaplar okumayı sevmediğini anlatan , hatta “Fantezi yaratmamak için büyük özen gösterdik” diyen yönetmen de filminin bu türle anılmasından bir hayli rahatsız .
Ali Abbasi , ilhamını büyülü gerçekçilikten aldığını söylüyor .
Doğup büyüdüğü İran’da tecrübe ettiği inanılamayacak kadar tuhaf gerçeklikten beslendiğini de …
Çünkü Abbasi’ye göre sıradan günlük yaşam içinde fantastik unsurlar olması , hiç de sıra dışı ve kavraması güç bir fikir değil .
Bu nedenledir ki ; filmdeki fantastik sahneler hiçbir özel tekniğe başvurulmadan rutin hayatın içine doğallıkla yediriliyor .
2 doğaüstü karakteri canlandıran Eva Melander ve Eero Milonoff’un başarılı oyunculukları da bu normallik halini destekliyor .
2018 Cannes Film Festivali’nde “Belirli Bir Bakış” bölümünde gösterilen Sınır’ın “En İyi Film Ödülü”nü kazandığını , 2019 Akademi Ödülleri’nde ise  En İyi Makyaj ve Saç Tasarımı dalında Oscar adaylığı aldığını da ekleyelim .
Gözde Güventwitter @gozde_guven
