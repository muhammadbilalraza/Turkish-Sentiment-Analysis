Sundance Film Festivali’nde gösterildiğinde övgülere boğulan ve Keira Knightley’nin en önemli performanslarından biri olarak gösterilen Colette , nihayet vizyonda .
Fransız edebiyatının en önemli isimlerinden Sidonie - Gabrielle Colette’in biyografisini ele alan film , yazarın hayatından önemli bir kesiti beyaz perdeye taşıyor …
Colette açılışını 1892 yılıyla , yani Fransızların Üçüncü Cumhuriyet dönemine tekabül eden ve tüm cumhuriyetler tarihinde , Birinci Cumhuriyetin kuruluş aşamasından sonraki en reformcu dönemde - öyle ki bu radikal reformlar Türkiye’de kurulan cumhuriyetin , Fransız Üçüncü Cumhuriyeti’nin bir replikası olarak inşa edilmesine sebebiyet veriyor - yapıyor .
Fransız tipi laikliğin 1905 kanunuyla kesinleştirildiği ; eğitim , sosyal ve ekonomik alanlarda çok ciddi devrimlerin gerçekleştirildiği ve toplumun tümüyle dönüştürüldüğü ancak Fransız devrimiyle doğduğu kabul edilen kadın hakları kavramının hala Fransız kadınlarına uğramadığı bir süreçte , tüm bu karmaşadan beslenen bir yazarın hayatına tanıklık ediyoruz .
İşte Colette’in sorunu , tam da burada başlıyor , zira bu kaos dönemini ve diğer kadınların konumunu , bir kadının , hatta farklı cinsel tercihleri olan bir kadının hayatını anlatırken dahi arka planında işlemiyor ve kadının statüsünü , salt klişe Parisienne yaşantısıyla göstermeye çalışıyor .
Eğer Colette , tüm bu skandallarla dolu yaşamı ve kendi yaşadıklarından beslenen yarı otobiyografik eserlerin sahibi olmak yerine , deyim yerindeyse “klasik” bir yazar olsaydı , belki film bir parça daha anlam ve değer kazanabilirdi .
Ancak böylesine çalkantılı bir hayat yaşamış ve bunu , tüm bu bahsettiğim toplumsal değişimlerin içerisinde gerçekleştirebilmiş bir kadının hayatını anlatan filmin , kendisini ve öyküsünü sadece ilişkiler üzerinden tanımlaması eksik bir bakış açısı izlenimi yaratıyor .
Yönetmenin bunu tercih etmesindeki sebep çok açık fakat bana göre , zayıf bir değerlendirmeden daha fazlası değil .
Öte yandan Colette , yazarın hayatına dair bugüne dek dolaşan hemen hemen tüm söylentileri doğruluyor ve kendisi gibi yazar olan eşi Henry Gauthier - Villars’la olan ilişkisinden , yazarlığa ilk adımına , kitaplarının “Claudie Devrine” yol açmasına ve hatta aşk ilişkilerine değin , yazarın hayatındaki önemli ilk evreleri enfes bir sanat yönetiminin desteğiyle aktarıyor .
Fakat bu noktada senaryonun ele aldığı kesit , sadece yazar eşinin gölgesinde kalmış , onun zoruyla yazı yazan ve aşk ilişkileri arasında kaybolan bir sanatçı portresi çizerken , Colette’i bir yazar ve bir kadın olarak hak ettiği yere de konumlandıramıyor .
Bunca baskıya rağmen kararlarının peşinden gitmiş , kimseye boyun eğmeden hayatını dilediği gibi yaşamış , edebi olarak pek çok kişiyi etkileyen böylesi güçlü bir yazarın , sırf skandallarla tanımlanması ve aşk ilişkileri bağlamında değerlendirilmesi Colette’in temellerini zayıflatan bir diğer unsur oluyor .
Colette , tüm bu sıkıntılardan bağımsız olarak ele alındığında ise akıcı bir hikâye anlatımına sahip , görüntü ve sanat yönetimi ile takdiri hak eden , ancak Keira Knightley’nin alışılagelmiş donuk performansıyla şansını kaybeden bir dönem film olarak karşımıza çıkıyor .
Filmin içerisinde , bittabi bilinçli bir tercihle , Akademi’nin son yıllarda rağbet ettiği bir tema var ve bu durum övgüleri , yerden göğe sığdıramamaları ve dolayısıyla pek çok kişi için hayal kırıklığını da kaçınılmaz kılıyor .
Beklentilerinizi yüksek tutmazsanız ve Keire Knightley’nin sıkıcı oyunculuğu sizi rahatsız etmiyorsa Colette’i , yazarın cesur kimliği için bile sevebilirsiniz …
Aksi halde Colette , muadillerinin önüne geçemeyen , dönemine ve ülkesine damgasını vurmuş ünlü bir edebiyatçıyı , salt ilişkileri ve cinsel kimliği bağlamında değerlendirme kurnazlığına düşen ve bundan medet uman bir filmden daha fazlası değil .
Başak Bıçak – basakbicak@gmail.com
https : / / twitter.com / BasakBicak
