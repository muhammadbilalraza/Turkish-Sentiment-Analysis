Örümcek Adam , Karayip Korsanları , Harry Potter , Shrek , Fantastic Four , Zor Ölüm , Jason Bourne serisi .
Önümüzdeki aylarda yeni bölümlerini izleyeceğimiz serilerden başlıcaları bunlar .
Siftahı , Peter Parker’ın yeni macerası Örümcek Adam 3 yapıyor bu hafta tüm dünyada .
Bir önceki filmin hem eleştirmenler nezdinde , hem de gişede elde ettiği büyük başarının ardından , yeni filmin de rekorlara imza atması beklenebilir .
Yönetmen Sam Raimi’nin ilk filmden itibaren ilmek ilmek ördüğü bir dramatik çelişkiler ağı , Örümcek Adam serisinin gelişimini merakla beklememizi sağlıyor .
Peter ile en yakın arkadaşı Harry’nin , Mary Jane’e yönelik hislerinden dolayı aralarındaki bastırılmış rekabetin üstüne Harry , babasının , kendisine göstermediği ilgi ve takdiri Peter’a göstermesinden dolayı kıskançlığa kapılmaktan kendini alamamıştı .
Aynı zamanda Green Goblin olan babasının Örümcek Adam tarafından öldürüldüğünü düşünmesi sebebiyle intikam ateşiyle yanmış , sorumlu tuttuğu kişinin aslında Peter olduğunu öğrenince ne yapacağını şaşırmıştı .
Peter ise sevdiği kız Mary Jane’i , yaşamının Örümcek Adam kısmına alırsa onun hayatını sürekli olarak tehlikeye atmış olacağı endişesiyle duygularını ifade edememenin sıkıntısını yaşıyordu .
Seriyi taşıyan bu üç karakter arasındaki ilişkiler döngüsü , bu filmde tamamlanıyor .
Zengin yan karakterler listesine de birkaç yeni isim katılıyor .
Peter’ın fotoğrafçılık işini elinden almaya çalışan Eddie Brock vasıtasıyla yeni bir kötü karakter olan Venom ile tanışıyoruz ( anladığım kadarıyla , çizgi romanın hayranları , Venom’un fazla kolayca harcanmasından dolayı biraz bozulabilirler ) .
Eddie’nin peşinde olduğu ama sınıf arkadaşı Peter ile muhabbeti koyulaştıran Gwen Stacy ve polis şefi babası , yeterince işlenmemiş olmakla birlikte , perdede boy gösteriyorlar .
Peter’ın amcası Ben’in gerçek katilinin bir başkası olduğunu öğrenirken , hayatının talihsiz gidişatına sempati duymaktan kendimizi alamayacağımız Kum Adam ( Sandman ) ile tanışıyoruz .
Bu karakter bolluğu içinde bazıları ister istemez geri planda kalabiliyor .
Aslında senaryodaki işlevlerinin gerektirdiği kadar işleniyor hepsi de ; belki onları canlandıran ünlü isimler yüzünden daha fazla yer almalarını bekliyoruz .
Kimilerinin çok fazla yan öykü , çok fazla karakter ve çok fazla kötü adam yüzünden filmi dağınık bulduğunu duyacaksınız ; kimi karakterlerin yeterince işlenmediğini söyleyecekler .
Kendi adıma bu eleştiriye katılmıyorum .
Böyle bir hayal kırıklığının , aktörlerin isimlerinden kaynaklanan bir beklentinin sonucu olduğunu düşünüyorum .
Örümcek Adam 3 , genel seyirci kitlesinin beklentilerini karşılayacak denli eğlenceli bir büyük yapım .
Görsel efektler ve aksiyon sahneleri gayet başarılı .
Ama şunu da söylemek gerekir ki , özellikle ikinci filmdeki kadar akılda kalıcı , unutulmazlar arasına girecek denli iz bırakacak potansiyele sahip değiller ( geçen filmdeki metro sahnesini hatırlayın mesela ) .
Bu kez filmdeki komedi dozu da iyice artırılmış .
Bazen sizi yabancılaştırabilecek kadar absürt durumlar oluştuğu bile söylenebilir .
Fakat bütün bunlar belki şu sonuca varıyor : İlk iki filmi benim için değerli kılan öyküleme ustalığını bu filmde tam olarak bulamadığımı düşünsem de , aslında Örümcek Adam 3 tam bir popcorn sineması ürünü olmuş bu kez ; neredeyse bir çocuk filmi .
Bunu bir yergi olarak almayın .
Belki de böylesi , çizgi roman kökenine çok daha uygun .
Ve kaç yaşında olursak olalım , çizgi romanlardan beklediklerimize .
Serinin ilk filminin ' Örümcek Adam adalet kavramını öğreniyor ' gibi bir cümleyle özetlenebileceğini düşünüyorum .
İkinci filmin ise ' Örümcek Adam dürüst olmanın önemini öğreniyor ' cümlesiyle mesela .
Bu kez tek , basit bir cümle kuramıyorum .
Filmin başlangıcından itibaren , Peter Parker’ın kibirli birine dönüştüğüne şahit oluyoruz .
Örümcek Adam’ın popülaritesi onu sarhoş etmiş .
Sürekli kendisinden bahsediyor , karşısındakini farkında olmadan eziyor .
Özellikle Mary Jane’e karşı düşüncesizce davranıyor .
Bu da elindekileri kaybetme riskini doğuruyor .
Bu noktada , bir gök taşıyla birlikte yeryüzüne düşen , kimliği belirsiz siyah bir madde öyküye giriyor ve Örümcek Adam’ın bedenine hakim oluyor .
Başta saldırganlık olmak üzere çeşitli duyguları artıran bu canlı , Örümcek Adam’ın çok daha güçlü , Peter Parker’ınsa çok daha küstah olmasına sebebiyet veriyor .
Her ikisine de kibir hakim oluyor .
Ve filmin en merak edilen öğesi olduğunu tahmin ettiğim siyah kostüm de , bu vesileyle devreye giriyor .
Açıkçası , bu kostümün ve beraberinde gelen niteliklerin çok daha zengin bir potansiyel sundukları halde yeterince güçlü bir şekilde değerlendirilemediklerini düşünüyorum .
Ama öykünün ve karakterlerin gelişim sürecinde önemli ve ilgi çekici bir süreç olduğu muhakkak .
Bu temalar üzerinden gidersek , üçüncü filmi ' Örümcek Adam kibrini yenmeyi öğreniyor ' ya da ' empati kurmayı öğreniyor ' gibi cümlelerle özetleyebiliriz belki .
Karakterin gelişimi açısından önceki filmlerin gerisinde de kalmıyor .
Fakat filmi zayıflatan unsurlar arasında , bazı fazla kolaycı çözümler sayılabilir .
Bir Broadway oyununda başrol oynayan bir aktris , rolünü kaybederse niye birdenbire garsonluk yapmak zorunda kalsın ki ?
Bir oyunda başarısız olmuşsa bile , onu havada kapacak başka tiyatrolar olacaktır .
Bunu fazla sorgulamadan kabullenmemiz beklenmiş sanki .
Harry Osborn’un babasının ölümüyle ilgili detayları kahyasından öğrenişi de , gülünç derecede basit bir çözüm .
Bazı şeylerin böyle kolay çözümlenmesi , filmin inandırıcılığını zedeleyebiliyor .
Ama Ertem Eğilmez’in Arabesk filminde dalgasını geçtiği türden klişeleri bile barındırdığına göre Örümcek Adam 3 , bunların , o çocuk filmi haliyle örtüştüğünü düşünüyor olmalı yaratıcılar .
Haklı olup olmadıklarını seyirci tepkileri gösterecek herhalde .
Netice olarak , Örümcek Adam 3 serinin önceki filmlerine göre biraz zayıf kalıyor ama yine de iki saati aşkın süresi boyunca büyük hareket ve eğlence sağlamayı başardığı için beklentileri karşılayacak ölçüde seyir zevki sunuyor .
Başta Bruce Campbell’ın misafir oyunculuğuyla sürüklediği Fransız restoranı sahnesi olmak üzere , komedi unsuru açısından önceki filmleri aştığı anlar bulunduğu bile söylenebilir hatta .
