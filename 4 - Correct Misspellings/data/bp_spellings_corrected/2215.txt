Doom , haddinden fazla geç kalmış ve beklenildiğine de değmemiş sönük bir film .
Çünkü bunca uzun bekleyişe ve yüz trilyonluk bütçesine rağmen iyi bir senariste , usta bir yönetmene veya en azından sağlam oyunculara sahip olamamak gibi düşündürücü bir kabahate sahip .
Dave Callaham gibi henüz hiçbir kariyeri olmayan 27 yaşında birinin yazdığı senaryoyu , yönetmen Andrzej Bartkowiak'ın ısrarıyla usta senarist Wesley Strick elden geçirmiş ; lakin hikaye o kadar içler acısı ki , ne yazık ki Strick muvaffak olamamış .
Bir grup askerin yaratık avladığı , bu yaratıkların bilimsel bir çalışmanın istenmeyen endikasyonları olduğu filmler bugün itibariyle büyük bir klişe olmaktan öteye gidemiyor .
Gezegen değiştiren özel birim , eciş bücüş canavarlar Scott'un ve Cameron'un Yaratık'larına , yaratıkların yaşam formu zombi filmlerine , silahlar Starship Troopers'a , askerler Predator karakterlerine varlıklarını borçlu gözüküyorlar .
Filmin tüm hikayesi içinde en özgün , en parlak fikirler Doom'u Doom yapan asıl özelliklerden çıkmışa benziyor .
Karanlık , dar koridorlar , beklenmedik anda çıkan yaratıklar , cehennem - var ortam , kan , şiddet , vahşet , katliam ve izleyicisini olaylara dahil eden FPS görüntü sistemi .
Özellikle , oyununda da olduğu gibi , BFG silahlarını kullanıcı gözüyle algılatan ve seyirciyi cehenneme davet eden sahneler oldukça güzel .
Bu özelliği dışında filmin sinemasal bir katkısı zaten yok .
Lara Croft , Alone in the Dark ve Resident Evil çizgisinin bir nevi uzantısı sayılabilecek bir yapıya sahip Doom .
Uyarlama güçlüğü nedeniyle oyundaki mekanların ( gezegen , araştırma enstitüsü ) değiştirilmesi , hikayenin mihenk taşının ( yani " Doom " ismini almasını sağlayan yaratıkların varoluş nedenleri ) tahrip edilmesi , oyundaki bir takım metaforların pentagram , ters haç gibi devre dışı bırakılması müzmin Doom hayranlarının kalbini kırabilir .
Karmaşık bir nedenselliğe boğulup gitmemizi sağlayan senaryosuyla anlaşılma değil , anlaşılamama kaygısı güden bir film olduğunu söylemek doğru olur .
Filmin bir başka önemli eksiği ise , karanlık renk çalışmasının olayları algılamakta yarattığı zorluk .
Silahlı çatışma sahnelerini , kovalamacaları ve kanlı sahneleri çözümleme güçlüğü yaratan ışık ve görüntü çalışması belki interaktif bir video oyununda pozitif bir değer yaratabilir ama bir şeyler " izlemeye " gelen sinemaseverlerin neler olup bittiğinden bihaber olmalarını sağlamaları affedilecek bir davranış değil .
Oyunculuk açısından değerlendirildiğinde , Doom'un en büyük kozu - şüphesiz - olayları disipline edilmiş bir oyuna benzeten Sarge'ye hayat veren The Rock .
Oyuncunun silah sevdasını , bağlılığını ve azmini karakterine yedirdiği güzel bir oyunculuk sergilediğini söyleyebiliriz .
Filmde " The Rock " dışında zaten " karakter " olmalarına fırsat tanınmayan sadece gerektiğinde ölme işlevini yerine getiren bir sürü insan daha var ama , bu insanlara " oynama " hakkı verilmediği için bahsetmeye bile değmez .
Peki filmin sinemasal kadrosunu feda ederek , bütçesinden bir kenara ayırdığı milyonlarca doların akıbeti ne olmuş derseniz , o da işini iyi yapan bir grup teknik uzmana gitmiş diyebiliriz .
Çünkü açılışından kapanışına kadar ( yaratık tasarımları , mekan tasarımları , özel efektler , meşhur silahlar ) , teknik bir üstünlüğe sahip bir filmle karşı karşıyayız .
Doom , üstün bir yapım değil ama sayısız teknik avantaja sahip olduğu da bir gerçek .
Dev bir ekranda Doom'u yaşamanın verdiği bir haz da var .
Özellikle , sona yaklaşırken kullanılan tekniğin , canavarla kapışma sahnesinde doruğa çıktığını belirtmek yerinde olur .
Usta bir yönetmenin ve senaristin ellerinde olmuş olsaydı adeta bir sanat eserine , bir başyapıta dönüşebilecek bir efsanenin izlerini ara sıra fark etmemek mümkün değil .
Sonuçta , karanlık bir başyapıt olabilecekken , sıradan bir video oyununa dönüşmek zorunda kalmış sönük bir film Doom .
