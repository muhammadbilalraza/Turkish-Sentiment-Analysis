1995 yılında gösterilen ve klasik animasyon filmlerinin son başarılı temsilcilerinden biri olan The Lion King'i sinemada heyecanla izleyen çocuklar şimdi 30'lu yaşlardalar .
Disney , bir kuşağa daha bu Afrikalı hayvan Hamlet hikayesini izletmeye karar verdi ve ortaya 250 milyon USD bütçeli bir animasyon harikası çıktı .
CGI hayvanlar göz kamaştırıyor , bazen bir animasyon değil de NG Wild belgeseli izlediğinizi dahi düşünüyorsunuz !
Peki , bu yeterli mi yoksa yeni Aslan Kral filmi de bir kuşağı sinemaya çekip iyi gişe yapabilecek meziyetlere sahip mi ?
Orijinal filmi sadece ülkemizde 800 binin üzerinde bilet sattığı düşünülürse , iddianın büyüklüğü anlaşılacaktır .   En iyisi , filmi hikaye ve teknik başarım açısından değerlendirip iki uç sonuca ulaşmak .
Yeni Aslan Kral'ımızın hikayesinde giriş - gelişme ve sonuç kısmında değişen bir şey yok .
Klasik Hamletvari öyküleme aynen korunmuş .
Özeti birkaç cümle ile çıkarılabilecek bir film var karşımızda ; hayvanların kralı Mufasa , kardeşi Scar'ın tuzağıyla ölür ve veliahtı Simba sürülür .
Bir süre hayta tiplerle takılan Simba döner ve amcasını yenerek krallığın başına geçer .
Bitti .
İşte hepsi bu ve bunun farkında olan Disney , ilk filmi 88 dakikada güzelce paketleyip ortaya hoş bir aile animasyonu çıkarmıştı ama bu filmin süresi 30 dakika daha uzun !
O sürede olup biten yeni bir şeyler var mı , hayır yok !
Yaratıcı ekip bu süreyi adeta yeni arabasına binip mahallede turlayan ergenler gibi hava atarak kullanıyor .
Ulaştıkları animasyon kalitesinin havası bu .
Açıkça yazıyorum , Steven Spielberg'in Jurassic Park'ı ile başlayan animasyon hayvan filmleri macerasında hiç bu kadar gerçek görünen bir film izlememiştim .
Aslanların kaslarındaki seğirmeden , yağmur yağarken yelelerinden süzülen damlalara kadar her şey muhteşem görünüyor .
Disney elindeki bu imkanı Youtube videoları ile ünlenen deepfake teknolojisi ile birleştirirse seneye Bruce Lee'nin yeni filmini bile izleriz !
Ama işte hikaye .
Anahtar kelime bu !
Orijinal filmin senaryosu da orijinal değildi , güçlü bir Hamlet esinlenmesi içeriyordu , daha ona gelene kadar bir sürü film aynı konuyu işledi durdu .
O çok sevdiğimiz Star Wars serisinin bile en büyük numarası baba ile amca figürlerinin motivasyonunu değiştirmekti ( zavallı Luke Skywalker , tarihin en kafası karışık Hamlet'i ) ama geçen 25 yılda da yine aynı öykü şablonunu kullanan o kadar çok film izledik ki , mesela Guy Ritchie'nin 2017'de çekip izlettiği , King Arthur : Legend of the Sword .
Hep aynı şey , kral baba , haris amca , tuzak , ölüm , sürgün ve dönüp intikam alarak tacı ele geçirme .
Doğal olarak , Yeniden çevrim Aslan Kral , hikaye tarafında bir geliştirme olmayınca eskisi kadar yeni bir şey olarak algılanmıyor .
Aslında eski filmin sadece ev sinemasına çıkan bir devam macerası var , adı The Lion King II : Simba's Pride ve daha grift bir öykülemeye sahip .
Keşke şu 118 dakikalık süreyi iki filmi birleştirerek yeni bir film ortaya çıkarmak için harcasalardı .
Üstelik Disney bunu yaptı !
2004 yılında piyasaya sürdükleri The Lion King 1½ ilk iki filmin hikayesini Domuz Pumbaa ve mirket Timon'un perspektifinden aktarıyordu .
C3PO ve R2D2'nun gözünden Star Wars izlemek gibi bir şey bu ve bana göre asıl kazılması gereken maden bu idi ama Disney'in de vardır planları , hele de yeni online platformu yayına geçmeye hazırlanırken .
Söylenecek çok fazla şey , yapılacak güçlü bir alt metin okuması yok .
Yeni Aslan Kral filmi CGI animasyonunda ulaştığı nokta ile göz kamaştırıyor .
Ne ilim ne Zeta , The Jungle Book filminin görsel efektlerinden de sorumlu olan MPC ( Moving Picture Company ) , işi bambaşka bir noktaya taşımış !
Kendi yaptıkları dahil her şey çizgi film gibi görünüyor ama belki de öyle görünmesi yeğdir bilemiyorum çünkü yeni Aslan Kral'ın kahramanları konuşmasa birer fabl karakteri olduklarını anlayamayacağız !
Disney burada risk almış ve bence 45 milyona mal edip neredeyse 1 milyar kazandığı ilk filmin gişesine yaklaşamayacak bile .  Jon Favreau da iyice CGI hayvan filmi yönetmeni oldu çıktı !
Orman Kitabı'nda doyamamış demek ki CGI aslana , kaplana .
Yazının başında dediğim gibi ; Aslan Kral kuşağı büyüdü , evlendi , çocuk sahibi oldu .
Onların elinden tutup filme götürecek ve kendi anılarını tazeleyecekler mi , hep birlikte göreceğiz ama bu film , mutlaka sinemada izlenmesi gereken bir deneyim .
4K ev sineması versiyonunu merakla bekliyorum .
Belki de bu kadar ince eleyip sık dokumaya gerek yok , tadını çıkarmak gerek .
Hakuna matara !   İyi seyirler .
murattolga@gmail.com
