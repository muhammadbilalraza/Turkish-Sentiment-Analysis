Dikkat , yazı filme dair bazı küçük sürprizleri ele vermektedir .
İtiraf edeyim , Paranormal Activity filminin devamlarının da çekilmesinden sonra " ParaNorman " isimli bir animasyona önyargı ile yaklaşmıştım .
Bu kadar kaliteli ve keyifli bir iş çıkacağını bilmiyordum doğrusu .
Tim Burton ismiyle birbirine adeta yapışmış olan " stop - motion " tekniğiyle yaratılmış 3D bir animasyon filmden sözediyoruz ( bu filmin hiçbir yerinde Burton imzası yok , onu da belirtelim ) .
Norman isimli 11 yaşındaki çocuk , büyükannesi de dahil olmak üzere tüm ölüleri görebilmekte , onlarla konuşabilmektedir .
Bu yeteneği elbette ki aile fertleri dahil diğer tüm insanlar tarafından garip karşılanmakta , Norman'ın   " tuhaf , deli , uçmuş " bir tip olduğuna kanaat getirilmektedir .
Halbuki " garip " olan yalnızca Norman değildir , yaşadıkları kasabada bir cadı laneti bulunmaktadır , tarih kitaplarına bile geçmiş olan bu hadise dolayısıyla kasabada zaten adeta bir cadı konsepti hakimdir .
Kasabayı zombiler bastığında ise onlarla konuşup yerlerine geri yollayacak olan tek kişi elbette ki Norman olacaktır .
Filmin hikayesini böyle kısaca özetleyebiliriz ama yapımla ilgili bahsedecek çok detay var .
Herşeyden önce filmin yaratıcılarından bahsedelim .
2009'da Koralin ve Gizli Dünya ( Coraline ) gibi kendine has bir 3D stop - motion ile karşımıza çıkan Laika adlı şirketin ikinci 3D stop motion animasyon işi ParaNorman .
Filmin senarist ve yönetmeni ise Coraline ve meşhur Tim Burton filmi olan Ölü Gelin ( Corpse Bride ) filmlerinin storyboard sanatçısı olan Chris Butler .
Laika da 3D stop motion animasyon filmlerinde ne kadar başarılı olduğunu , teknik açıdan yapabileceklerini bize bu iki filmle göstermiş oldu , onlara da Pixar gibi başarılı bir gelecek dileriz .
Coraline ve ParaNorman'ın ortak bir atmosfer yapısı olduğunu söyleyebiliriz , farklı yönetmen ve senaristlerden çıksa da , sonuçta teknik anlamda aynı mutfaktan çıkmanın verdiği bir ortaklık vardır diye düşünüyorum zira örneğin iki film de karanlık atmosferler yaratmakta oldukça başarılı .
Üstelik kendine özgü bir dünya yaratma konusunda da aynı kaderi paylaşıyorlar , sokaklar , evler , dükkanlar , caddeler , kesinlikle özgün !
Fakat ParaNorman'ın yönetmeninin hem storyboard geçmişinin olması hem de senaryoyu yazmış olması , bu film için Laika'yı ne kadar öveceksek , Chris Butler'ı da o denli övmemiz gerektiğini işaret ediyor bana sorarsanız .
Zira bu tarz – daha çok teknik başarıları ve farklılıklarıyla övünen - animasyon filmlerde yönetmen , senarist ve animatör sanatçılar birbirinden farklı isimler olur ve sonunda tüm övgüleri de teknik başarıdan dolayı şirketin kendisi alır , bu kez böyle değil ama .
Filmin bir diğer yönetmeni ise animasyon yönetmeni Sam Fell , onun da hakkını yemeyelim elbet , belli ki başarılı bir ikili olmuşlar .
Film için yaratılmış karakterlere geçecek olursak , bu sevimli hamur adamlar inanılmaz sahiciler !
Hatırlayacağınız üzere Kutup Ekspresi ( The Polar Express ) ' nde " performans capture " isimli teknik ile Tom Hanks gibi gerçek oyuncuların animasyon karaktere birebir yansıtılmasıyla çizgi karakterleri aslında insanlar oynamıştı , sinema tarihinde bir ilkti bu ve izlemesi de enteresandı .
Beowulf : Ölümsüz Savaşçı ( Beowulf ) ve Avatar da aynı yoldan ilerlemiş fakat " çizgi film " tadından epey uzaklaşmış , gerçeğe birkaç adım daha yaklaşmış , artık animasyonu çocukları hedef almak için kullanmak amacından fersah fersah uzaklaşmış örneklerdi .
ParaNorman ise , gerçek oyuncular ile ilerlemiş değil .
Tamamen çizim olarak üretilmiş , üstelik abartılı ( kalın kaşlar , garip saçlar , upuzun burunlar ) hamur adamcıklardan oluşan , gerçekte varolmayan karakterler yaratılmış ama buna rağmen o kadar sahici olmuş ki , bir yetişkin olarak izlerken bile karakterlerin mimiklerinden , hareketlerinden etkileniyorsunuz .
Gelelim filmin hitap ettiği kesim konusuna .
ParaNorman , korku filmleriyle dalga geçen yapıda bir film gibi başlıyor , üstelik eğlenceli , hayalperest ve maceracı bir film .
Bu yönleriyle çocuklara hitap eder gibi gözükse de , bana sorarsanız 11-12 yaşından küçük çocuklara göre değil .
Bu yaşlarda çocukların arasından , korku temasından hoşlananlar bu filme bayılacaklardır , geri kalan kitle için ise karanlık bir film olduğunu söylemekte yarar var .
Yetişkinlere gelecek olursak , korku filmi sever yetişkin izleyici de bayıla bayıla izleyecek bu filmi , üstelik esprilerde Dr .
Caligari'nin Muayenehanesi ( Das Cabinet des Dr . Caligari ) ' den tutun da Sleeping Beauty'ye , hatta 13. Cuma ( Friday the 13th ) ve Cadılar Bayramı ( Halloween ) filmlerine kadar müthiş göndermeler mevcut .
Filmdeki komik karakterlerden eşcinsel ağabey de cabası !
Yani evet , bu film daha çok büyüklere göre sanki .
İşte filmi  - daha doğrusu senaryoyu - eleştireceğim nokta da burada peydah oluyor .
Hikayede alışık olduğumuz canavarlı - zombili - kötü adamlı filmlerden farklı bir yapı var .
Aslında filmde korkunç olan , kasaba halkının ta kendisi .
Zombiler , sadece " ölmüş " olan iyi insanlar .
Cadı ise haksızlığa uğramış zavallı bir küçük kız .
Yani burada aslında güzel bir eleştiri var , topluma , insana , önyargılarımıza , içimizdeki şeytana , bizden olmayana duyduğumuz tepkiye karşı .
Fakat bu kadarla kalmış .
Ve filmin ikinci yarısı , gereksiz ve sıkıcı şekilde uzamış da uzamış .
11 yaşındaki zavallı Norman , zorlanmış da zorlanmış , pes etmemiş olmasının altı çizilmek istenmiş olabilir ama o kadar gereksiz yere uzamış ki , artık inandırıcılığı da kalmamış .  Oysa çok daha ağır ve sert eleştiriler yapabilirdi bu film .
Toplum ve insanlığın gidişatı üzerinden , esprileriyle , ince mizahıyla , hoş göndermeleriyle , çok daha dolu bir senaryo yazılabilirdi .
Filmin tonunun bunu kaldıracak bir yapısı var çünkü .
Aklıma hemen kişisel olarak tüm zamanların en güzel filmi olduğunu düşündüğüm – gene bir stop motion olan
- Mary ve Max ( Mary and Max ) geliyor .
Çok daha cesur ve sert eleştirileri vardı filmin , hatta  onun da karanlık ve kendine has , ciddi bir atmosferi olduğundan , bu tavrı kendisine yer bulabilmişti filmde .
Teknik anlamda ParaNorman'da stop - motion tekniğinin CGI efektleriyle birleştirilmesi , bu tarz filmlere yeni sınırlar çizecek kadar başarılı .
Üstelik bir animasyon film için ışık , kamera açıları ve sahne kompozisyonları da mükemmele yakın .
3D meselesine ise hala alışamıyorum , bu filmde de derinlik duygusu dışında ekstra bir tat vermiş değil yapıma .
12-60 yaş arası , yeniliklere açık , korku - komedi temalarını beyazperdede birlikte görmekten hoşlanan , zevk sahibi sinemaseverlerin kaçırmaması gereken , kaliteli bir yapım ParaNorman .
Filmin Türkçe dublajının da hem çeviri hem de ses anlamında çok başarılı olduğunu eklemek isterim .
twitter : @blossomel
