Fatsa .
1978. .
Bir mağara vardı .
Küçüktüm o vakitler .
O mağarada bir delik keşfettik .
Uzun ve heyacanlı bir tartışmanın akabinde deliğin bizi hazine sandıklarıyla dolu bir odaya götüreceği mevzuunda mutabık kaldık arkadaşlarla ve hemen yolcu yolunda gerek şiarıyla deliğe girdik .
İlk ben girdim .
Arkadaşalarım da arkamdan geldiler .
Bir süre süründük .
Dar ve karanlık delikte bir kaç metre ilerledik .
Neden sonra durmak zorunda kaldık .
Arkadaşlara daha fazla ilerleyemeyeceğimizi zira deliğin iyice darlaştığını söyledim .
Beni korkaklıkla itham ettiler .
Bacaklarımdan itmeye başladılar .
Fakat bir süre sonra onlar da ikna oldular ve geri döndüler .
Ben dönemedim .
Sıkışmıştım .
Çok karanlıktı .
Çok dardı ve nefes alamıyordum .
Ankara .
Bugün .
Bütün pencereleri açtım .
Evin en cereyanlı bölgesinde üzerimde sadece bir boxer'la oturdum .
Teypte , beni yelkensiz bıraktın fırtınalarda diyen Münir Nurettin Selçuk vardı .
Derken telefon çaldı .
Yes'e bastım .
Editör Mıhçıoğlu'ydu bu .
Telaşlı hamburger şapırtıları arasından " Delik'i izledin mi ? " diye sordu .
O'na izlemediğimi , izleyemeyeceğimi , zira bunun kategorik olarak mümkün olmadığını söyledim .
" İyi , hemen git , izlenimlerin yarın e - postamda olsun " diye karşılık verdi , gidemem bak ben dememe kalmadan suratıma kapatılan telefonla başbaşa bırakıldım .
Adı ' delik ' olan o filme gitmekten başka bir çarem kalmamıştı .
Yanıma bir arkadaşımı aldım sinemaya gittim .
Arkadaşım beni yatıştırmaya çalışıyordu , lakin yatışamıyordum , kendimi daha şimdiden küçüklüğümün o korkunç deliğinde hissetmeye başlamıştım .
Gergindim .
Murat Mıhçıoğlu'ndan nefret ediyordum .
Arkadaşım " daha ne istiyorsun oolum " dedi ve sonra " herhalde şu salonda bulunanların içinde filmi en iyi sen kavrayacaksın , " diye devam etti sözlerine , suratındaki müstehzi ifadeyi saklama nezaketini bile göstermeden .
Film başladı , daha şimdiden kalp atışlarım kontrol edilemez bir noktaya gelmişti , ter içinde kalmıştım ve ağzım kurumuştu .
Şu satırların değerli okuyucuları , kardeşlerim , ben daha ne olup bittiğini tam anlayamadan film bitti .
Filmde saplantılı bir tutkuyla bağlı olduğu genç delikanlı için en yakın arkadaşlarının bir deliğe tıkılmasına sebep olan hafif kafayı kemirmiş bir kolej kızının sabuklamaları anlatılıyor .
Bu kolej bebeleri , delikte aç ve susuz kalıyorlar , kafayı yiyorlar ve bir takım kötü olaylar yaşıyorlar .
Film öncesi beklentilerimin karşılanmamasından olacak , pek gerilemedim .
Filmin yeterince klostrofobik bir atmosfer yaratamamasından da olabilir bu .
Dahası " insanları çıkışı olmayan bir mekana kapat , sonra da başlarına bir yaratığı veya bir manyağı musallat et " formülündeki unsurların hepsi bu film bakımından ciddi eksiklikler taşıyor .
Mekan seyirciyi yeterince irkiltemiyor , karakterlerle özdeşleşemiyorsun ve dolayısıyla filmde yaşanan her ölüm , izleyici olarak bön bön baktığın bir ölüm olmaktan öte gidemiyor .
Film boyunca " herhalde şimdi öyle bir şey olacak ki geril geril gerileceğiz " diye bekliyorsun ama olan hiçbir şey seni tatmin etmiyor .
İnsanlar , bir takım kazalara kurban giderek ölüyorlar .
Her kaza bir karakterin canından olmasına neden oluyor ve sonunda pes yani diyorsun , bir kazadan da ufak tefek yara berelerle çıksınlar !
Böyle yani .
Keşke benim çocukluğumda hapsolduğum delik de böyle bişey olsaydı diye düşünerek çıktım salondan .
Akşam .
Evim evim güzel evim .
Evime geldim .
Televizyonu açtım .
Biramı yudumlarken haber kanallarında dolaşmaya başladım .
O vakit doların engellenemez yükselişiyle karşı karşıya kaldım .
Biramı masanın üzerine bıraktım .
Sabit gelirliler birkaç saat içinde yüzde yirmi fakirleşmişlerdi , iş yerleri kapanmakta , insanlar işsizlikten cinnet geçirmekteydi , hortumlanmış bankalar hazinenin sırtında kambur olarak kalmakta , hortumcular yatlarında sefa yapmaktaydılar , hayat kurtarma operasyonları sırasında devlet yetkililerinin söylediklerinin tümünün yine devlete bağlı kurumlar tarafından hazırlanan bilimsel bir raporla yalanlandığı ortaya çıkmıştı , ülke büyük felaketlerin eşiğindeydi , lakin felaketin kurbanlarının kaçabilecekleri başka bir memleket yoktu : Memleket bir ' deliğe ' dönüşmüştü ve sistem manyak bir katil gibi vatandaşlarının başına musallat olmuştu .
Gerilimse gerilim işte burada değerli arkadaşlarım , memleket gerilimin allahını yaşarken bu tür filmler pek manasız kalıyor doğrusu .
Editörün notu : Erhan Baş'ın Fatsa'da hapsolduğu delikten ne şekilde çıktığı bilinmiyor .
Çıkmasa daha mı iyi olurdu , o da bilinmiyor .
Hamburger yemiyor , sadece maden suyu içiyordum .
İstanbul daha sıcak , hem de nemli .
