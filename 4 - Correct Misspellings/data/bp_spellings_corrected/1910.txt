Pelin Esmer'in ilk kurmaca filmi " 11'e 10 Kala " , daha önce " Koleksiyoncu " adlı kısa filmine de konu ettiği amcası üzerine .
Mithat Esmer , devlet bursuyla ABD'de elektronik mühendisliği okumuş ama zaman içinde tüm hayatını koleksiyonculuğa vakfedip evliliğinden bile vazgeçmiş bir İstanbul beyefendisi .
Fakat içinde yaşadığımız zamanlarda , onun belki saplantı derecesinde bağlı olduğu bu meşgalesine anlayışla yaklaşmıyor insanlar .
Rant peşindeki apartman sakinleri , onun elli küsür yıllık gazete arşivi yüzünden , zaten zayıf olduğunu iddia ettikleri binalarının depremde zarar görme riskinin arttığını söylüyorlar .
Kulağa ne kadar saçma gelse de Mithat Bey'i evinden çıkartıp apartmanı bir müteahhite satmak için gerekçeleri bu .
Öz yeğeni ise , koleksiyonu kendi sahaf dükkanına almak için ikna turlarında .
Ve Mithat Bey'le aralarında pek çok paralellik kurulan kapıcı Ali , kendi hayatını kurtarmak için bu yaşlı adamın koleksiyonundan parçaları gizlice satmaktan çekinmiyor .
Gerçekçi bir tonda bu insanların öykülerini perdeye taşıyan " 11'e 10 Kala " , karakterleri hakkında yargılayıcı olmayan , onları objektif bir tavırla karşımıza çıkaran bir film .
Mithat Bey'in alışkanlıklarında hastalıklı bir taraf olduğu kadar , Ali'nin bu koleksiyondan çıkar sağlayarak kendi hayatına yeni bir yön çizmesinin de pozitif bir yanı var .
Sanki bu koleksiyon ilk kez somut , gerçek hayata dair bir işe yarıyormuş gibi .
Ve Mithat Bey'in koleksiyonuna verdiği değeri Ali'nin anlamadığını da söyleyemeyiz .
Keyifli , küçük bir hikaye anlatan bu mütevazı filmin en temel zaafı , Nejat İşler'in bütün çabasına rağmen Anadolulu bir kapıcı rolü için inandırıcı bir tip olmaması .
Kendi içinde başarılı bir oyunculuk sunsa da , İşler fiziğiyle ve konuşma biçimiyle bizi bu karakter olduğuna ikna edemiyor ister istemez .
Ali'nin pijamaları üstüne oturmuyor .
Hatta sanki zaman zaman karakterden çıkıp kendine dönüşüyor perdede .
Mithat Bey'in kendisini oynaması da kaçınılmaz bazı sorunlara gebe tabii .
Mithat Bey , profesyonel bir aktör olmadığı için bazen repliklerini hatırlamakta zorlanıyor veya doğaçlama yapmakta pek başarılı olamayabiliyor .
Film boyunca en çok " oynaması " gereken sahnelerden biri olan lokantacı kadınla sohbeti mesela , diyalogların da yapaylığı ve ağza iyi oturmaması sebebiyle çok sırıtıyor .
Bu noktada şunu söylemek gerekir ki , Pelin Esmer'in senaryodaki en akıllıca taktiği , filmin erken bir aşamasında Mithat Bey'i sürekli evde ve çoğunlukla tek başına kullanmanın yolunu üretmiş olması .
Evinin boşaltılması tehdidiyle karşılaşınca koleksiyonunu kutulamak için tüm vaktini evde geçirmeye karar veren Mithat Bey , oyunculuk açısından daha rahat ediyor öncelikle .
Ve onun işlerini halletmek için İstanbul'u gezmeye başlayan Ali oluyor diğer karakterlerle iletişime geçen .
Bu sayede hem Mithat Bey'i zorlamamış oluyor yönetmen , hem de Ali'nin koleksiyondan beslenen yeni hayatı başlıyor .
Ve filmin dramatik yapısı da o öyküde saklı zaten .
Başta Mithat Bey'in lokanta sahnesi olmak üzere film boyunca yer yer göze çarpan diyalog sorunları dışında , özellikle rüya sahnesinin de gereksiz ve hatta rahatsız edici olduğunu düşünüyorum .
Bunda , filmin başka yerlerinde de karşımıza çıkan kulak tırmalayıcı ses efektlerinin de payı var .
Ancak tüm bunların dışında keyifli , tadında bir mizah da yakalayan , nihayetinde çok güçlü olmasa da anlamlı bir film " 11'e 10 Kala " .
Pelin Esmer'in kurmaca filmler yapmak yolundaki ilk adımı , birçok açıdan tatmin edici .
