İnsanoğlunun bilgisayar teknolojisiyle kurduğu ilişkiyi ekonomiden siyasete geniş bir çerçevede ele alan üç bölümlük BBC dizisi al Watched Over bu Machines of Loving Grace'de çok ilginç bir deney aktarılır .
Loren Carpenter 1991 yılında bir salon dolusu insana ' pong ' oyunu oynattırır .
Salondakiler ellerindeki çift renkli pedallar sayesinde büyük ekranda başarılı bir oyun çevirirler .
Ve fakat oyunun başarılı olması son derece ilginçtir çünkü insanlar oyun konusunda bir ön çalışma yapmamış , tamamen içlerinden geldiği gibi kullanmışlardır pedalı .
Herkes ' bilinçsizce ' pedalda doğru rengi seçmiş ve oyun böyle devam edebilmiştir .
Carpenter'a göre ortak bilinçaltı yönlendirmiştir oyunu ve böylece iki gruba bölünen insanlar tıpkı iki insan gibi hareket edebilmiştir .
Bazen kalabalıklar ortak bir karar almaksızın tek bir kişi gibi hareket edebilirler , bu gerçeği Fransa'nın güzel liman kenti Le Havre'de geçen 38 Şahit ( 38 témoins ) filminde de görüyoruz .
Çin'e gerçekleştirdiği iş gezisinden dönen Louise , gelir gelmez kocasıyla beraber yaşadığı binanın önünde genç bir kadının vahşice öldürüldüğünü öğrenir .
Akşam vakti işlenen cinayeti güya kimse duymamıştır ; olayı görmediğini ve duymadığını iddia eden 38 şahit vardır ve bunlardan birisi de kadının kocası Pierre'dir .
Şüphesiz ortada herkesin katıldığı bir duyarsızlık vardır ve polisin bile çok fazla kurcalamadığı bu sessizlik duvarı önce bir gazetecinin , daha sonra ise Louise - Pierre çiftinin katkılarıyla çatlamaya başlar .
38 Şahit , gerçek bir olaydan yola çıkılarak yazılmış bir romanı temel alıyor .
Bu tür toplumsal duyarsızlık örneklerini dünyanın her yerinde görüyoruz ; burada enteresan olan bir sokak dolusu insanın sanki önceden karar almış gibi olayı yok saymaya karar vermesi .
İnsanlar olayın sonrasında da sessizliği korumak adına Roman Polanski filmlerini hatırlatan gizemli bir dayanışma ortaya koyuyorlar .
Pierre suça ortak olmanın yükü altında ezilirken , sessiz kalmasını isteyenler tarafından mahalle baskısı görüyor .
Birinin konuşması herkesin sessizliğini deşifre edecek çünkü .
Cinayetin detaylarıyla , katilin kimliğiyle asla ilgilenmeyen 38 Şahit , sessiz kalarak suça ortak olanların hikayesini anlatıyor .
' Katil kim ? ' sorusunun yerini ' vicdanı olan kim ? ' sorusu alıyor ve hikaye müthiş bir canlandırmayla , biraz da umutlu bir şekilde sona eriyor .
Yönetmen Lucas Belvaux televizyon filmi standartlarında bir yapım bekleyenleri , Le Havre'yi bir hayalet şehir , oranın sakinlerini ise yarı ölü bireyler gibi gösteren ustalıklı yönetimiyle şaşırtıyor doğrusu .
Hikayenin nereye gideceğini tahmin etmek güç değil , bazı diyaloglar ise gerçekçilikten son derece uzak fakat Belvaux atmosfere ağırlık vererek cool olduğu kadar etkileyici olmayı da başaran farklı bir dünya kurmuş .
Yaşadıkları hayalet şehirden farksız olan insanların ortak bilinçaltı harekete geçiyor ve sessiz olmayı tembihliyor ; doğrusu bir kişinin bile buna ters düşmemesi filmin en ilginç yanı .
Tıpkı yazının başında bahsettiğimiz oyundaki gibi bilinçaltı düzeyinde işleyen bir uzlaşma var ve bu görüş birliği oyunun devamını sağlıyor .
Neyse ki bu oyunu bozan , gerçekleri söyleyen , cinayete dair konuşan birileri de çıkıyor .
Aslında buradan gündeme de bir ok çıkarabiliriz sanki .
Her ne kadar iktidar Gezi direnişi için yurt içinde ve dışında bazı marjinal örgütleyici lider güçler arasa da , insanları sokaklara döken burada bahsettiğimiz türde bir ortaklık duygusuydu .
Bazen herkes aynı anda susmayı değil , hakkını aramayı yani bağırmayı da tercih edebilir .
Kitlelerin bilinçaltına inmeden kitle davranışlarını , psikolojisini anlamak çok mümkün değil .
