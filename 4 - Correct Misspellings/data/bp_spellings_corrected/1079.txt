Training Day , Tears of the Sun ve Shooter gibi filmleriyle aksiyon sinemasının ' az zeka , bol patlama ' formülünden uzak durmaya çalışan hızlı yönetmen Antoine Fuqua , Kod Adı : Olympus ile bugüne kadar uzak durmayı başardığı aksiyon tuzaklarına arka arkaya düşüvermiş .
İnsani yönü ortaya çıkarılırken kahramanlaştırılan bir Amerikan Başkanı , başarısızlık duygusuyla köşesine çekilen ve ilk fırsatta güçlerini ortaya koyan insan üstü bir kahraman ve tabii ki çılgınlığı öne çıkarılırken kartonlaştırılan teröristler .
Hollywood aslında eski bir hikayeyi tekrar etmekten çekinmiyor burada .
Tekrara düşme , aşinalık yaratma kaygısı yok .
Amerika'nın eski gücüne yeniden kavuşabilmek için saldırgan ve ' özgürlükçü ' tavrını korumak istediğini biliyor ve bunu sağlamak için Kuzey Kore'nin tekinsizliğinden yararlanıyor .
Hikaye bu ya ; Güney Kore heyeti içinde Beyaz Saray'a sızan Kuzey Kore'liler , dışarıdan  da destek alarak Amerikan Başkanı'nı tutsak alıyorlar .
Talep ettkikleri bazı şeyler gayet anlaşılır ama masa başında Morgan Freeman'ın Sözcü Trumbull karakteri ve sarayın içinde başkanın koruması Mike Banning olunca bu çılgın hayaller suya dökülüyor .
Kod Adı : Olympus , Amerika için kıyamet kabul edilecek bir durumu anlatıyor aslında .
Düşman bir ülkeden gelebilecek ( mesela Kuzey Kore ) olası bir saldırının Amerika'nın en güvenli yerini tehdit etmesi durumunda bu saldırının amacına ulaşamayacağını da cümle aleme gösteriyor .
Şüphesiz filmlere böyle stratejik bir misyon yüklemek doğru değil ama bunların misyonsuz olduğunu söylemek de yanlış olur .
Fakat ilginç olan , bu senaryolarda beklenen kurtarıcılar insan üstü güçleriyle tehlikeyi bertaraf ederken koruyuculuk yapması gereken güçler herhangi bir zeka veya cesaret örneği göstermiyor .
Bizde en ufak bir gösteride bile polis göstericilerden önce alanda yerini alırken , burada Beyaz Saray'ın önüne çatışma başladıktan sonra geliyor kanun adamları .
11 Eylül gerçekleşirken , ' süper güçlere sahip kahramanlar nerede kaldı ? ' diye soran başka bir ülke var mı ?
Ülke yüz küsür yıldır olayların üstün güçlerle çözüldüğünü izliyor .
Antoine Fuqua , Kod Adı : Olympus ile ' ne anlattığıma değil nasıl anlattığıma bakarım ' diyen klasik aksiyon yönetmenleri arasına katılıyor .
Baskın ve şaşırtmacalı helikopter sahneleri gayet iyi çekilmiş , buna şüphe yok .
Ama bugünün dünyasına ve politik ilişkilerine daha zekice , daha sağlıklı bakan Bourne serisi gibi yapımlara çevirebilirmiş yüzünü yönetmen .
Amerika'nın içerideki ve dışarıdaki politikalarını sorgulayan , dünyanın geri kalanına ise en azından doğru bir şekilde bakmaya çabalayan aksiyon filmleri olduğunu biliyoruz .
Bu haliyle Fuqua Amerikan imajına güncel bakım yapıyor .
İmaj tazeleyici başka filmler de izleyeceğimize hiç şüphe yok gelecekte .
Bu durumun ne kadar sevimsiz olduğunu bildiklerini sanmıyoruz ; öyle olsaydı , ' Beyaz Saray'a saldırı oldu ve ortadoğuda halklar bayram yapıyor ' şeklindeki bir cümle senaryoda yerini almazdı diye düşünüyoruz .
Güney Kore'nin kalbi kırılmasın diye türlü taklalar atılırken ortadoğuya ' siz busunuz ' mesajı gönderilmesi ilginç .
Güçler dengesi .
