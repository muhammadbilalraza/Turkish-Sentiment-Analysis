Kötü film izlemeyi vakit kaybı olarak nitelemekten ısrarla kaçınırım çünkü kalan vaktimde dünyayı kurtaracak çılgın deneyler yapmadığım gibi , izlediğim her filmden aldığım bir şeyler de vardır .
Fakat komşu Yunanistan'dan gelen genç yönetmen Alexis Alexiou'ya ait Istoria 52 / Şüphe filmi için bu kadar bile merhametli davranamayacağım .
Aslına bakarsanız Şüphe öyle bir film ki hakkında uzun uzadıya yazıp filmi bir şekilde önemsemiş olmaktan bile imtina ediyorum .
Tamamı başkarakteri Iosinas'ın hezeyanlarından oluşan bu seyri çok zor ve sıkıcı filmde arkadaşlarıyla yedikleri yemekten sonra sıkıntılı karakterlerimiz Penelope ve Iasonas bir ilişkiye başlarlar .
Bir gün Iasonas uyandığında Penelope'nin ortalıktan kaybolduğunu görür ; ancak olan bitene bir anlam veremez .
Yeni sevgilisinin kayboluşu , oldukça içine kapanık olan Iasonas'ı çaresizliğe sürükler , akıl sağlığını bozarak onu karmaşık sanrılara iter .
1976 doğumlu bu genç yönetmenin uyuşturucu ya da içki etkisi altındayken çok parlak olduğunu düşündüğü bir fikri 96 dakikalık oldukça zorlayıcı bir sinema deneyimine dönüştürmesini izleyip çıktık salondan .
Daha önce çektiği 3 kısa filmden sonra ortaya çıkardığı bu ilk uzun metrajının neredeyse son olmasını dileyecek kadar kendinden nefret ettirecek bir film bu .
Bir tür sinemasal mastürbasyondan daha fazlası değil !
" Zorlayıcı " kelimesinin ise şu an gösterilmekte olan " Antichrist " ya da çok yakında bir fenomen haline dönüşecek " The Human Centipede " filmindeki gibi bir cazibe içermediğini de baştan belirteyim .
Yine de finale kadar yönetmenin hızlıca bir kavşaktan dönüp filmini kurtarmasını bekledim durdum ama nafile .
Tatsız , tuzsuz , abartılmış bir stilizasyondan medet uman , hiç de gerçek karakterler barındırmayan bir film bu .
25 dakikalık bir alacakaranlık hikayesi olsa belki sevilebilirdi ama bu haliyle çok zor .
Filmdeki fikrin esin kaynağı sayılabilecek yazar Philip K. Dick'i mezarında ters çevirmekten başka bir işe yaramayacaktır .
Filmin zehrini atabilmek içinse panzehir niyetine harika Bill Murray komedisi " Bugün Aslında Dündü " yü izlemek gerekiyor .
Film bu hafta gösterime girdi .
The Shining'in efsanevi Jack Torrance'sının ( Jack Nicholson ) çakma versiyonunu merak ediyorsanız ( Bu rolü oynayan aktör Yorgos Kakanikis bizim Tardu Flordun'a da çok benziyor ) ve 1,5 saat boyunca devam eden histerisine katlanabileceğinizi düşünüyorsanız görebilirsiniz , fakat uyarmadı demeyin , en tahammülkar sinefili bile canından bezdirecek kadar sıkıcı ve anlamsız bir deneyim bu .
