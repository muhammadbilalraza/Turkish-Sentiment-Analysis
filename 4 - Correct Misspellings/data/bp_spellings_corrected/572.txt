Kızım Olmadan Asla ( 1991 ) ayarında bir dram olan Soraya'yı Taşlamak , Batılı gözüyle Doğu'ya dair hikayeler anlatmaya çalışan özensiz yapımların yeni bir örneği .
İran kökenli Amerikalı sinemacı Cyrus Nowrasteh yönetmenliğindeki film , 1986 yılında İran'ın küçük bir köyünde zina yapmakla suçlanan masum bir kadının köyün erkekleri tarafından taşlanarak öldürülme olayını anlatıyor .
İlk bakışta şeriat kanunlarının hüküm sürdüğü İslami faşizan yönetimlerde kadınlığa , kadının toplumda var olma çabasına ve yaşanan yasal vahşete dair çok çarpıcı bir hikaye anlatırmış gibi görünen Soraya'yı Taşlamak'ın etkileyici bir yapım olduğu söylenemez .
Soraya’nın hikayesinin geçtiği topraklarla en ufak bir empati bile kuramayan film , derinliksiz , didaktik , önyargılı ve süreçten çok sonuca odaklanan bir gidişata sahip .
Öncelikle Soraya'yı Taşlamak'ın anlattığı hikaye ile empati kuramama problemine odaklanalım ; filmin Soraya'nın hikayesinin bir türlü tam anlamıyla içine girememesinin en önemli sebebi dile getirdiği öykünün kültürel ve politik açılımlarını hiçe sayarak , Soraya'nın başına gelen acı olayları bir aldatılan kadın - katil koca denklemi içine yerleştirmeye çabalaması .
Bu haliyle yerel öğelerle ve yerli duygularla ilişiğini keserek neredeyse düşük bütçeli bir Hollywood gerilimine dönüşen Soraya'yı Taşlamak , her ne kadar yaşanan olayları köyün içinden bir kadının ağzından anlatıyor olsa da tam anlamıyla didaktik bir Batılı bakış açısına sahip .
Dolayısıyla , filmin İran kökenli sinemacılardan oluşan kadrosuna rağmen pek de iyi niyetli olmayan , müsamere estetiğinde bir Hollywood yapımı olduğunu ve anlattığı hikaye ile hiçbir duygusal bağ kurmadığını ileri sürebiliriz .
Bununla beraber , Soraya'yı Taşlamak'ın anlatımını etkisi altına alan mesafeli ve didaktik tavrın en çok hikayenin kahramanlarına zarar verdiğini söyleyebiliriz .
Filmin senaryosunda da imzası bulunan yönetmen Cyrus Nowrasteh gidişat süresince Soraya’nın hikayesinin yeterince çarpıcı , şok edici ve ders niteliğinde olması için canla başla savaşıyor .
Bu çabanın içine gömülmüşken karakterlerin geçmişlerine , kim olduklarına , birbirleriyle ilişkilerine dair hiçbir bilgi vermeden kuvvetli bir karakter dramı yaratmak istiyor .
Ancak bu arzu malum sebeplerden dolayı filmin her sahnesinde giderek daha da imkansızlaşıyor .
Nowrasteh’in yarattığı karakterler , filmin başkarakteri Soraya da dahil olmak üzere son derece yapay ve tek boyutlu .
Özellikle izleyenlere ayrıntılı bir biçimde tanıtılmayan şeytani karakterler Molla ve Ali’nin biraz da onlara hayat veren oyuncuların vasatın altında performansları sayesinde tam anlamıyla karton - bireylere dönüştüğünü söylemek mümkün .
Soraya’nın hikayesini anlatan Zahra karakterinin de aynı dertten muzdarip olduğunu itiraf etmemiz gerek .
Ülkemizde daha çok 24 dizisi aracılığıyla tanınan Shohreh Aghdashloo’nın Zahra’yı canlandırırken ortaya koyduğu acılı - öğretici kadın performansı öylesine itici ki Zahra yer yer tek boyutlu , karton bir karakter olmaktan da çıkıp , bağlamdan kopuk davranışlarıyla hikayeyi beslemek yerine sabote eder hale geliyor .
Aslına bakarsanız , Soraya'yı Taşlamak'ın tüm bu sorunlu noktalarının kaynağına işaret eden en büyük problemi filmin İran’a dair , İran’ın içinden bir hikaye anlatmasına rağmen çekimlerinin Ürdün’de gerçekleştirilmesi .
Sözde filmin ’tehlikeli’ içeriğinden dolayı İran’da çekim yapılamaması sebebiyle Ürdün’e taşınan film seti , izleyenlere set kokan yapay atmosferini kanının son damlasına kadar hissettiriyor .
Bu durum filmin İran Sineması’nın sosyal gerçekçi sahiciliğinden uzaklaşmasına yol açtığı gibi kendi coğrafyasından kopan Soraya’nın hikayesinin de giderek daha da yapaylaşmasına neden oluyor .
Bana kalırsa , İran’da yaşanan kadın taşlama olaylarına dair gerçekten etkili ve coğrafyanın içinden bir çalışma izlemek istiyorsanız size önerim bebek Payami yönetmenliğindeki 2003 yapımı İki Düşünce Arasındaki Sessizlik ( Sokaate Beine Do Fekr ) filmine bir göz atmanız .
Film , idam mahkumu bir genç kızın , bakire olarak idam edilmesi halinde cennete gideceğinden endişe eden köy halkının , öncelikle genç kızı evlendirip , bekaretini bozmaya ve taşlama olayını evliliğin ardından gerçekleştirmeye karar vermesini anlatıyor .
Soraya'yı Taşlamak'tan çok daha içten ve sarsıcı bir film olan İki Düşünce Arasındaki Sessizlik , konunun derinine inmesi ve izleyenlerin aklına kazınması açısından içeriğine hakettiği önemi veren bir çalışma .
Soraya'yı Taşlamak ise özellikle Amerikan toplumunun İslam karşıtı pozisyonundan kendine fayda sağlamayı amaçlayan , bu amaç uğruna da tek boyutlu karakterler , yapay film setleri ve özensiz bir anlatımla son derece derin bir konuyu en derinliksiz biçimde iredelemeye uğraşan başarısız bir film .
Dolayısıyla , hiçbir ilgiyi hak etmiyor .
