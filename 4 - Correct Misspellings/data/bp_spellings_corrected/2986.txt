Yazı filme dair mecburi sürprizbozanlar içermektedir .
Eski ve Yeni Ahit’te yer alan gelmiş geçmiş tüm hikayelerden , gotik edebiyattan , fantastikten evrenin sonuna kadar beslenerek , gerilimi ve yer yer korkuyu harmanlayan Supernatural ( Doğaüstü ) dizisini bilinler bilir .
Sam ve Dean kardeşlerin 15 yıllık macerası bu sonbaharda sonuna doğru yaklaşırken , dizinin de çevresine sıklıkla ilham verdiğini kimse inkâr edemez herhalde .
Bu hafta korku - gerilim janrından vizyona giren Davetsiz ( The Wrecthed ) , Winchester Kardeşlerin mizahından arındırılıp yerine bir Kavak Yelleri mevzusu iliştirilmiş ve süresi de ekstradan uzatılmış bir Supernatural bölümü gibi !   
Elimizde ergen irisi bir genç olan Ben ( John - Paul Howard ) var .
Ailevi sorunlar içinde bocalayan Ben , yaz tatilinde çalışmak için marinada görevli babasının Liam’ın ( Jamison Jones ) yanına gelir .
Kırık kolunun hikayeye kattığı ‘bu yazı uslu geçireceğim’ motivasyonu ile Ben marinada ‘takılırken’ , teknelerin arasında ‘kız başına’ gerçekten çalışan Mallory ( Piper Curda ) ile tanışır .
Filmin Kavak Yelleri esintisi de burada başlar .
Çok geçmeden yan komşularında bir tuhaflık sezen Ben , karşı evde yaşananların üzerine gider ve fakat başta Mallory de dahil olmak üzere kimseyi kendisine inandıramaz …
Filmin senaristliğini ve yönetmenliğini üstlenen Drew T. Pierce ve Brett Pierce kardeşlerin bir önceki uzun metraj filmi Deadheads’i ( 2011 ) açıkçası seyretmedim .
Fakat ikilinin filmografisi , içinde animasyonun da olduğu bolca kamera arkası işe işaret ediyor .
Filmin yapım tasarımında ve özellikle cadının ( Madelynn Stuenkel ) çizimden CGI’ya geçişinde bu deneyimi görmek mümkün .
Girişte karşılaştırmayı Supernatural ile yaptıysak , illa ki filmi aşağıya çekmek için değil elbette .
The Wretch’e kurulan dünya , en azından sinematografik açıdan türü sevenleri tatmin edebilir .
Öte yandan eksik kalan , kadınların bedenlerini ele geçirerek , özellikle çocukları ve akabinde aileleri yok etmekten beslenen bu cadının kendi geçmiş hikâyesi .
Zira henüz posterindeki geyik başı iskeletinden itibaren doğa ile bir ilişkisi olduğunu seziyoruz bu cadının .
Zira Abbi’nin ( Zarah Mahler ) ailesine de ilk kez ormanda musallat olmaya başlıyor , ama neden ?
Feminist eleştiriyi gözyaşlarına boğan bu cadı tasvirinin nereden ve nasıl geldiğini bizlere gösterecek araştırmacı gazeteci Sam Winchester olmayınca , acar gencimiz Ben’in meraklı ruhunu takip ediyoruz mecburen !
Keşke bir de lanetli cadının gözünden bir anlatı seyretsek günün birinde …
Bu noktada filme dair spoiler ( sürprizbozan ) verdiğimize inanarak yazıyı kınayanlara şu retorik soruyu yöneltmek isterim ; sinema tarihinde gelmiş geçmiş hangi ‘cadı’ figürü bir kadının bedenini ele geçirip , masum çocuklara musallat olmamış ki Davetsiz filminde tersi olsun ?   Ya ne olacaktı , evin babasını mı ‘posses’ etseydi ?
Tabii ki , hayır .
Aslında sevecen bir anne , dünya iyisi bir eş olan ruhun egale edildiği kadının bedeni ele geçirilir , evin ne olup bittiğini bir türlü anlamayan saftirik erkeği – mümkünse seksle– baştan çıkartılır ; arada olan da en masumlara olur !
Sonra o ele geçirilen kadın bedeni pek tabii bir fani olduğundan , mecburen içindeki gerçek kadınla beraber , muhtemelen ona en yakın olan erkek tarafından öldürülür , cadı sonsuza ( ! ) kadar yok edilir ve senaryoda herkes huzura kavuşur …
İş ki kastrasyonumuz erkeklere başka bir zeval gelmeden tamamlansın .
Davetsiz ( The Wrecthed ) bu anlamda işlevini tamamen yerine getiriyor .
Hatta senaryo , filmin güçlü kadın olarak çizilen tüm karakterlerini bir şekilde çembere alarak çıtayı bir üst seviyeye dahi çıkarıyor .
Tüm bu saydığımız eleştirileri görmezden gelip bir tür meraklısı olarak seyrederseniz , iyi bir film bile diyebilirsiniz .
Oyunculuklar da doğal biçimde yukarıda çizdiğimiz şemayı besleyerek akıyor .
Ergen Ben’imiz kendisine tanınan alanda başrolü elinden geldiğince sırtlıyor ; fakat filmin esas performansı - cadı da dahil olmak üzere - aslında kadınlar .
İçlerine cadı kaçan ‘femme fatal’ler Zarah Mahler ve Azie Tesfai tam da böyle bir filmde olması gerektiği gibi ;  Piper Curda ise bir başka tekrarlanan klişe olan erkek Fatma / hatun kanka kontenjanını layıkıyla dolduruyor .
Bir salın artık şu stereotipleri , ne olur …
Uzun lafı kısası , fantastik cadımız da dahil karakter motivasyonlarının altı tam doldurulsa çok daha iyi işlenebilecek bir film olabilirdi Davetsiz .
Kafada bıraktığı cevapsız sorulara rağmen sinema salonunda korku filmi seyretmeyi özleyenler açısından görselliği ve ses tasarımı için şans verilebilecek bir yapım .
Hatta finale doğru , bir devam filmine dahi işaret ediyor olabilir .
Sinemayla ve sağlıkla kalın !
