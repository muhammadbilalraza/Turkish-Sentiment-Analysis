Müzede Bir Gece 2 , yaklaşık iki saatlik bitmek bilmeyen süresini yer değiştiren iki model sahne ile doldurmaya uğraşıyor .
Böylece film iki vitese sahip tekleyen bir ticari devi hatırlatıyor ( 150 milyon dolarlık bütçeyi daha fazla hak eden başka film yok mu ? ) .
Birinci vites , Peter Sellers'ı mezarında takla attıran içler acısı Pembe Panter yeniden çevrimi ile ilk Müzede Bir Gece'yi yöneten Shawn Levy'nin ekranı şuursuzca bin bir değişik özel efekt ile doldurup yarattığı kaosun içinden elle tutulabilecek bir hikaye çıkmasını dua ettiği savaş sahneleri .
İkinci vites ise Ben Stiller , Owen Wilson , Steeve Coogan , Simpsons'dan Hank Azaria ve Ricky Gervais gibi komedi dehalarını kamera önüne atıp rahatsız edici durumlar veya uzayan emprovizasyon tarzı diyaloglar arasından bir kaç damla komedi çıkarmayı planlayan uzadıkça uzayan sekanslar .
Mesela filmin başlarında Stiller ile Jonah Hill'in canlandırdığı güç kompleksli güvenlik görevlisi arasındaki tartışma komik başlıyor , fakat sonra uzadıkça uzuyor , uzuyor ve uzuyor .
İşte formülün kısası az çok böyle .
Beş dakika ekranda yanan paraları izlediğimiz boş efektlerin çatışmasını izledikten sonra on dakika Stiller ve ekibinin seyirciyi güldürebilmek için akla karayı seçmesini izliyoruz .
Eski müze bekçisi Larry Daley'nin ( Ben Stiller ) televizyonda gereksiz ürünler pazarladığı işindeki mutsuzluğunu inceleyen araya serpiştirilmiş " Mutlu olduğun işi yap " mesajları dışında film bitene kadar aşağı yukarı bu formülü izliyoruz .
2006 yapımı Müzede Bir Gece , her ne kadar boş ve izledikten sonra hemen unutulacak bir popcorn filmi ( İzlerken kova dolusu patlamış mısır yemeyi zorunlu kılan eğlencelik filmlere verilen isim ) olsa da en azından zamanına göre orijinal ve yaratıcı bir proje idi .
Ayrıca çocuklara hayata geçen tarihi kişilikler ve yaratıklar aracılığıyla biraz tarih öğretmeyi amaçlıyordu film .
Fakat tabii ki filmin kazandığı para sonucu devamının çekilmesi kaçınılmazdı .
İlk filmin yazarları , yönetmeni ve başta Ben Stiller olmak üzere yıldızları ne kadar daha para kazanacaklarını göz önünde bulundurup ikinci filme balıklama atlıyorlar .
Tabii devam filmini bırakın , ilk film daha bitmeden eskimiş bir tad veren konseptin nasıl bir devam filmi oluşturacağı , veya bir devam filmine ihtiyacı olup olmadığı sorulmamış .
Bu yüzden haliyle sonuç zorlama yazılmış , yönetilmiş ve oynanmış havası veren , ilham ve hayalgücünden yoksun gereksiz bir ürün , filmde Larry Daley'nin pazarladığı eşyalar gibi .
Müzede arka planda gezinen bazı " canlı sanat eserleri " gayet ilgi çekici , özellikle canlanan ünlü resimler gayet yaratıcı .
Larry Daley ve Pasifik Okyanusu üzerinden uçan ilk kadın pilot Amelia Earhardt'ın İkinci Dünya Savaşı'nın bitişini müjdeleyen ünlü " henşireyi öpen asker " fotoğrafının içinde gezindiği siyah - beyaz sekans , daha yaratıcı bir filmde bulunmayı hak ediyor .
Filmi saran kadronun yeteneği tartışılmaz .
Dönemin en komik isimlerini bir araya getiriyor Müzede Bir Gece 2 , fakat bu isimlerle ne yapacağını bilemiyor bir türlü .
Sıra Amy Adams'a geldiğinde ise açıkçası dönemimizin en güzel ve yetenekli aktrisi olduğunu düşündüğüm Adams , isterse ekranda iki saat boyunca çamaşırlarını katlasın , onu bile izlerim .
Fakat Müzede Bir Gece 2'de Adams artık ustası olduğu coşkun taşkın optimist tiplemesini kendisine oluşmuş bir karakter vermeyi unutmuş senaryodan hiç bir yardım almadan canlandırmaya uğraşıyor .
Böylece hiç yoktan az çok bir şey var etmeyi başarıyor fakat Amy Adams'ın yeteneğinde bir oyuncu bile bu kadar boş bir senaryoyu ne uzunlukta taşıyabilir ?
