Genç yönetmen Lee Toland Krieger’ın romantik komedi türünün kırmızı çizgileriyle oynadığı bir önceki filmi “Vazgeçmem Senden” Peyton Reed imzalı “Ayrılık”ın ( 2006 ) izinden giden ve nispeten olumlu eleştiriler alan bir çalışmaydı .
Krieger , yeni filmi “Ölümsüz Aşk”ta ise Mel Gibson’ın başrolünde yer aldığı 1990’lı yılların unutulmaz filmi “Daima Genç”in ( 1992 ) adımlarını takip ediyor .
Romantizm , dram ve bilimkurgu türlerini iç içe geçiren bu yeni Krieger filminde , daima genç kalmaya mahkum olan Adaline Bowman’ın hikayesi anlatılıyor .
Filmin daha ilk dakikalarında karşımıza çıkan Wes Anderson - var dış sesin bilgilendirdiği üzere , 1940’lı yıllarda geçirdiği bir trafik kazası sırasında yaşanan bir doğa olayı , Adaline Bowman’ın genlerinde bir değişikliğe sebep oluyor .
O günden itibaren fiziksel olarak hep 29 yaşında kalan Adaline , etrafındaki sorgulayan bakışları , uyguladığı özel bir diyet olduğunu ya da yeni bir kozmetik ürününü denediğini bahane ederek susturuyor .
Ancak çevresinde , Amerikan istihbarat örgütü düzeyinde bir merak uyandırır uyandırmaz Adaline , bir deney faresine dönüşmemek için her on yılda bir isim , şehir ve iş değiştirmek zorunda olduğunu anlıyor ve film ‘genç’ kadının hikayesini böylelikle günümüze ulaştırıyor .
Filmin gelişme bölümünde , bugünün San Francisco’sunda bir kütüphane çalışanı olarak karşımıza çıkan Adaline karakterinin çoğunlukla vampir temalı filmlerde görmeye alışık olduğumuz bir enerjiyle donatıldığı hemen anlaşılıyor .
Bu enerjinin filmin hikayesine nüfuz etmesini sağlayan en önemli unsurun , başrolde izlediğimiz Blake Lively’nin kostümleri olduğunu iddia etmemiz mümkün .
2002 yılında “Kırmızı Değirmen” ( 2001 ) filmi için tasarladığı kostümlerle Oscar ödülünün sahibi olan Angus Strathie’nin imzasını taşıyan kostümler , Lively’nin saç ve makyaj tasarımıyla birlikte filmin en can alıcı özelliği .
Bununla birlikte , “Ölümsüz Aşk”ın set tasarımlarının da karakterlerin kişisel özellikleri ile son derece uyumlu olduğunu söyleyebiliriz .
Özellikle Adaline’ın evini çevreleyen mobilyalar , renkler ve ufak detaylar , karakterin ‘görsel olarak’ 108 yıllık ömrünün hakkını veren bir simaya kavuşmasını başarıyla sağlıyorlar .
Diğer yandan , Adaline’ın iç dünyasının benzer bir özenle tasarlandığını söylemek ne yazık ki mümkün değil .
Nihayetinde Adaline 29 yaşında görünmesine rağmen ömrüne savaşlar sığdırmış , bir çocuğu torun sahibi olma yaşına gelmiş , dolayısıyla da ruhen yaşlanmış olması beklenen bir karakter .
Bu ruhani yaşlılık “Ölümsüz Aşk”ta , karakterin konuşmaktan fazla hoşlanmaması , sakin bir hayatı tercih etmesi , birden fazla dil bilmesi ve ‘Trivial Pursuit’ oyununda kimsenin eline su dökememesi üzerinden verilmeye çalışılıyor .
Ancak ‘genç’ kadın bir türlü beklenen düzeyde bir dinginlik ve bilgelikle donatılamıyor .
Adaline’ın çevresindeki diğer karakterlerle olan ilişkilerini de olumsuz yönde etkileyen bu durum , özellikle filmin sonlarına doğru zaman zaman ikna ediciliğini kaybetmesine yol açıyor .
Dolayısıyla , “Ölümsüz Aşk” görsel olarak izleyenlere keyifle seyredilecek , ahenkli bir dünya sunmayı başarırken , öyküsel anlamda bahsettiğimiz tutarsızlıkların ve zincirleme mantık hatalarının kurbanı oluyor .
Neyse ki filmin hikayesindeki kimi aksaklıkları örtbas edebilecek kuvvetteki görselliği gidişatın sürükleyici bir biçimde ilerleyebilmesini sağlayabiliyor .
Böylelikle , “Ölümsüz Aşk” zihne değil göze hitap eden bir film olarak sıkılmadan izlenebilecek bir yapıma dönüşebiliyor .
Oyuncu kadrosunda Harrison Ford ve Ellen Burstyn gibi iki usta oyuncuyu barındırması ise “Ölümsüz Aşk”ı tercih etmenin bir başka sebebi .
