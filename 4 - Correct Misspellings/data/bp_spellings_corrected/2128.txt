Yaklaşık üç sene önce sinemalarımıza uğrayan filmi La Posesion de Emma Evans / İblis ile geleceğe dair hiç bir umut vermemeyi başaran İspanyol yönetmen Manuel Carballo şeytan çıkarma mefhumuna eğilmekten kendisi de pişman olmuş olacak ki , bu sefer kapağı yaşayan ölülere atıyor .
İlginç olan , İspanya / Kanada ortak yapımı Virüs / The Returned'in her sene seyirciye onlarca niteliksiz korku filmi iteleyen - ve bunu sadece maliyetleri az olduğu için yapan - dağıtımcı firmaların alışkanlıklarından sıyrılabilmesi .
Her özelliğiyle tipik bir video filmi kisvesinde olan ancak bu kisvenin ölüm öpücüğü anlamında gelmediğini bağıran bir iş The Returned .
Yaşayan ölüleri bir amaç değil de araç olarak kullanan film , salgının atlatıldığı ama daha büyük dertlerin insanoğlunu esir aldığı hikayesiyle , korku filmi olmaktan çok komplo / paranoya gerilimi sularında yüzüyor .
Virüs kapıldıktan sonraki 36 saat içerisinde ilk müdahaleyi başarıyla atlatabilen insanlar ' geri gelen ' olarak adlandırılmış durumda .
Her şey güllük gülüstanlık değil tabii .
Bu şanssız kişiler her gün bir serum almak zorundalar , yoksa virüs tekrar bedenlerini ele geçirecek .
Geri gelenlerin toplum içerisinde ikinci sınıf vatandaş olarak görüldüğü , devletin iki yüzlü politikalarıyla korunuyor gibi algılandırılmalarına rağmen hastalıklarını gizleyen dışlanmışlara dönüştüğü , daha ileriye giden marjinal grupların öldürmeye varan eylemlerinin kurbanları haline geldiği bir dönemden bahsediyoruz .
Teorik olarak Danny Boyle ve Juan Carlos Fresnadillo'nun 28 .
Later'larının çok daha sonrası .
Hikaye , tam teşekküllü bir hastanede geri gelenleri tedavi eden , bu tedaviler için fon bulma konusunda çok çalışan Doktor Kate ( Emily Hampshire ) ve kendisi de bir geri gelen olan kocası Alex ( Kris Holden - Ried ) özelinde başlayıp çok daha genel noktalara da parmak basıyor .
İnsanların yavaş yavaş canavara dönüştüğü , canavar olarak nitelendirilenlerin ise normal olduklarını ispatlamaya çalıştığı bir dünyadan bahsediyoruz .
Büyük usta George Romero'nun zamanında söylediği ' zombi filmleri bir alegori aracıdır ' cümlesinden sonra geçen yıllarda gitgide değerini kaybeden , ucuza mal edilebilmesinin de etkisiyle içi boş gore festivallerine dönüşen alt türe nefes aldırmayı başaran Manuel Carballo ve senaristi Hatem Khraiche , kriz anındaki insan tepkilerine sosyolojik bir bakış atıyorlar .
Tarihte çokça örneğine rastladığımız , özellikle HIV virüsünün ilk ortaya çıktığı yıllara döndüğümüzde daha açık fikir sahibi olabileceğimiz ' ötekileştirme ' , The Returned'in merkezinde kendine yer buluyor .
Sadece AIDS değil , zamanında ' çok bilinmeyenli ' olan diğer salgınlar , ırkçılık , homofobiklik gibi örneklerle alanını genişletebileceğimiz bu durum , takdir edersiniz ki zombilerden daha korkutucu .
Hele ki ülkemizin de içinde bulunduğu dönemde iyice ayyuka çıkmış ayrıştırıcı söylemlerle ' daha karanlık günlere ' adım adım ilerlerken , umudu ayakta tutmak biraz zor olabiliyor .
Kate'in eşini hayatta tutmak için kendi hastanesinden rüşvetle aldığı serumların  ' başkalarının hakkı olup olmadığı ' , daha iyi tedavi gören birinin hayatınının ilaç bulamayan birinden ' daha değerli kılanın ' hangi hayat kanunları olduğu gibi soruları da yüzümüze çarpan filmin , tüm bu dolgunluğuna rağmen başaramadığı iş ise yine , yeni , yeniden sinema estetiği .
Yazının başında belirttiğim " video filmi " duruşundan neredeyse hiç bir anında sıyrılamayan , sırf bu yüzden bile ' keşke'leri bol olan The Returned , ' ancak ' kendi kulvarında başarılı sayılabilir duruma geliyor böylelikle .
En dramatik anlarda Kate karakterinin geçmişine bağlantı çeken gereksiz geri dönüşler , bunların filmin buz gibi görüntü yönetiminden farklı bir kulvara geçen siyah - beyaz ve fazla hareketli bir kamera kullanımıyla bize sunulması bütünlüğü zedeliyor .
Ek olarak ; fazla spoiler vermeden ' Stephen King'in hikayelerinden yapılan iyi bir uyarlamanın finalinin çakması ' olarak nitelendirebileceğim final bölümünde biraz kolaycılığa kaçılmış gibi .
The Returned , etrafta insanlara saldıran zombiler ve zombilere saldıran insanlar da olmadan türe yetkin bir örnek katılabileceğini ispatlıyor .
Amacınız kanın gövdeyi götürdüğü bir B - Film izlemekse burada aradığınızı bulamayacaksınız . firatatac . com
