Kadına karşı şiddet , yakın zamanda medyada sıklıkla cinayetler ve namus davaları ile gündeme gelen bir olgu .
En iyi ihtimalle kocadan , sevgiliden dayak yemekle elinden ‘kurtulunuyor ' ; mahkeme ile eve yaklaşma yasağı çıkarttırdıktan sonra hayatta kalabilenler şanslı sayılıyor .
Kadına uygulanan fiziksel ya da psikolojik şiddet her iki taraf açısından da eğitim seviyesi ayırmıyor , bunu da biliyoruz ; bu madalyonun en rahatsız edici yüzlerinden biri .
Yazıya karamsar bir tablo ile başladım ama ele alacağım film Kurtuluş Son Durak , aslında afişindeki sarılı , pembeli , morlu renkleri gibi eğlenceli , nane şekeri tadında bir film .
Hikaye Kurtuluş semtinde , eski mimarili ‘Saadet ' apartmanında geçiyor .
Alt katı Füsun'un ( Asuman Dabak ) işlettiği bir kuaför olan bu apartmanda yaşayan Vartanuş ( Demet Akbağ ) , Goncagül ( Nihal Yalçın ) ve Gülnur ( Ayten Soykök ) yıllardır birbirlerini tanıyan ve erkekler tarafından çizilen kaderlerine bir şekilde boyun eğmiş dört umutsuz kadındır .
Bir gün apartmana soğuk ve mendebur görünümlü ‘yalnız ' bir kadın , psikolog Eylem ( Belçim Bilgin ) taşınır ; ne var ki ağır ayrılık acısı çeken psikoloğun kendisine dahi faydası yoktur .
Hepsi erkeklerden farklı biçimde darbe yemiş olan bu beş kadın ( ve bir de Damla Sönmez'in canlandırdığı genç kız Tülay ) , erkeklere karşı birlikte hareket etmenin gücünü keşfederler ; ama bu güç birkaç ‘büyük ' sakarlığı da beraberinde getirecektir !
Hikayenin gerisine seyir keyfini bozmamak için girmek istemiyorum .
Film ‘kadına karşı şiddet ' olgusunu , mesaj kaygılı biçimde masaya yatırmakla birlikte bunu mizahi ve doğal bir dille yapıyor .
Senaryoda özellikle diyaloglar oldukça akıcı , espriler seyircinin hikâyeye daha çok girmesine izin veren cinsten .
Hatta kara mizaha dönen ve ‘yok artık ! ' dedirten bazı sahneler kadınların başları sıkışınca ne kadar yaratıcı ( ! ) çözümler bulabildiklerini kanıtlar cinsten .
Ne var ki filmin akışı özellikle son 15 dakikada iyice sönüyor ; kadınların kesin çıkmaza girdiklerini anladıkları halde içinde bulundukları durumu sakız gibi uzatmaları , seslerini duyurma niyetlerini de gölgeliyor .
Ve senaryonun altındaki isim Barış Pirhasan olunca insan ister istemez Adı Vasfiye , Asiye Nasıl Kurtulur ? , O Da Beni Seviyor gibi filmlerin hatırına daha zekice manevralar bekleniyor .
Yerli sinemamızın özelikle 1980'lerde öne çıkan isimlerinden Pirhasan , 2007'de çektiği Adem'in Trenleri'nden bu yana sessizliğini koruyan isimlerden .
Hal böyle olunca kendisinin yazdığı , oğlu Yusuf Pirhasan'ın çektiği , kadın meselesine el atan bir filmden ortanın üstünde performans bekliyor insan .
Öte yandan , her birinin oyunu ve tecrübesi farklı olan 6 kadın oyuncuyu , genç Pirhasan'ın dengeli bir biçimde yönettiğini de söylemek gerek ; hem de pek çok erkek bir kadınla dahi baş edemezken !
İşin şakası bir yana Demet Akbağ Ermeni Vartanuş karakterinde inandırıcılığını korurken , oyunculuğunu Menekşe rolünden beri takdir ettiğim tiyatrocu Asuman Dabak'ın üzerine bu orta sınıf , hafif dedikoducu ama iyi niyetli kadın tiplemesi yapışmak üzere .
Ayrıca umarım bu , Damla Sönmez'in oynadığı son ergen genç kız rolüdür ; yoksa onun oyunculuğunun da ablası Belçim Bilgin gibi pişmesini daha çok bekleyeceğiz .
Erkeklerin yer yer kurban olduğu bu kadın filminde dayakçı koca Recep rolünde bir başka önemli tiyatrocu Hüseyin Soysalan kısa ve öz olarak yer alırken , hayattan umudu kesmiş ayyaş tipi ile Mete Horozoğlu başarılı iş çıkarsa da maalesef karikatürize olmuş .
Zaten bu filmden daha fazlasını da bekleyemezdik ama Horozoğlu , sarhoş ve felsefik Nejat'tan başlı başına bir karakter yaratma potansiyeline sahip , demedi demeyin .
Pısırık koca Macit rolüyle Ahmet Mümtaz Taylan döktürürken , Yavuz Bingöl ise etliye sütlüye bulaşmadan maço polis amiri Hüseyin'den bekleneni yerine getirmiş .
Nihayetinde Kurtuluş Son Durak oyuncularından ve hikayenin çıkış fikrinden kazanan bir yapım .
Finalindeki örgüsü hariç , eli yüzü düzgün kotarılmış , oldukça ciddi bir meseleye mizah ekseninden ama sulandırmadan yaklaşan , kadın desteğini de arkasına alabilecek bir pembe - mor film .
Haftanın " kız kıza gidelim " filmleri kategorisinden , " bana çektirirsen , bak başına bunlar gelir ! " diye erkeklere seyrettirilebilecek cinsten bir film .
Sonuçta kadın da olsa insan insandır , çok üstüne gelirseniz kayışlar her an kopabilir !
