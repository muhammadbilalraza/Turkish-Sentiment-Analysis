Çılgın Bir Gece , Müzede Bir Gece ( 2006 ) serisiyle takdir toplayan yönetmen Shawn Levy'nin son çalışması .
Yeni filminde de sıradan insanların bir gece boyunca başlarından geçen olağandışı olayları anlatan Levy'nin Müzede Bir Gece'deki en büyük kozu nasıl Ben Stiller ise Çılgın Bir Gece'nin de en önemli dayanağı başrol oyuncuları Steve Carell ve Tina Fey .
Son yıllarda özellikle The Office dizisiyle ününe ün katan Steve Carell ile 30 Rock dizisiyle üç yıl üst üste Emmy Ödülü'nün sahibi olan Tina Fey kesinlikle muhteşem bir ikili .
Carell'ın yer yer aşırı ciddiyeti bir komedi unsuruna dönüştüren kendine has donuk / yorgun havası Tina Fey'in izleyenlerde her an sinir krizi beklentisi yaratan sakinliğiyle oldukça iyi uyum sağlıyor .
Aynı özellikler ikilinin tam da banliyö filmlerine yakışacak bir evli çifte dönüşmelerine de yardımcı oluyor .
Film süresince hem Steve Carell hem de Tina Fey , gerçekten de en iyi ve en dinamik performanslarını sergiliyorlar .
Bununla beraber , ikilinin performanslarındaki uyum özellikle karşılıklı dans ettikleri sahnede doruk noktasına çıkıyor .
Diğer yandan , Çılgın Bir Gece'nin oyuncu kadrosunda başarılı performanslarıyla göze çarpan isimler sadece Steve Carell ve Tina Fey de değil .
Filmde zengin özel dedektif Holbrooke rolünde karşımıza çıkan Mark Wahlberg izleyenlere olağanüstü bir güldürü malzemesi sunuyor . Wahlberg'in geçmişte canlandırdığı aksiyon karakterlerine göndermede bulunan ' karizmatik ' üslubu , çıplaklığı bir komedi unsuruna dönüştürüş biçimi ve Tina Fey ile olan flörtöz atışmaları kesinlikle görülmeye değer . Wahlberg'in canlandırdığı Holbrooke karakterinin böylesine etkili bir yan karaktere dönüşebilmesinde senaryo yazarı Josh Klausner'ın da payı büyük .
Belli ki Klausner , Çılgın Bir Gece'yi yazarken son dönem komedi filmlerinin sık sık düştüğü tuzağa düşmemiş ve senaryosunu sadece filmin yıldız oyuncusu üzerine kurmamış .
Gerçek bir filmde olması gerektiği gibi hem senaryosunu esprili diyaloglardan ve fiziksel komedi unsurlarından mahrum bırakmamış hem de filmin olay örgüsünü ve yan karakterlerin bu olay örgüsündeki etkinliğini göz ardı etmemiş .
Bununla birlikte , Çılgın Bir Gece'yi başarılı yapan bir diğer öğe de senaryo yazarı Josh Klausner ve yönetmen Shawn Levy'nin birbirlerinden kopuk bir biçimde hareket etmemeleri .
Phil ve Claire Foster'ın bir geceliğine de olsa güvenli ve sıkıcı banliyö yaşantılarından uzaklaşıp , gelenekselleşmiş randevu akşamlarını şehirde geçirmek istemeleri ile başlayan film , bir yanıyla sıradan bir komedi filmi gibi yanlış anlaşılmaların ve aksiliklerin peşi sıra Phil ve Claire'in yaşantısının nasıl çığırından çıktığını anlatıyor .
Öte yandan , Shawn Levy'nin senaryoyu bir kenara bırakıp , hikayeden bağımsız bir görsel dünya yaratma hırsına kapılmaması , Çılgın Bir Gece'nin alışıldık aksiyon filmi gidişatıyla dalgasını geçen son derece başarılı bir hicve dönüşmesini sağlıyor .
Shawn Levy'nin Phil ve Claire şehre adım atar atmaz kullanmaya başladığı mavi filtre aksiyon filmlerinin vazgeçilmez yönetmeni Michael Mann'a açık bir gönderme niteliğinde .
Filmde Holbrooke ile James Franco ve Mila Kunis'in canlandırdıkları Taste ve Whippit de Michael Mann karakterlerini oldukça eğlenceli bir biçimde hicveden önemli öğelerin başında geliyorlar .
Yönetmenin Holbrooke'un evinde gerçekleştirilen çekimlerde tercih ettiği set düzeni , sahnelerin mizanseni ve filmin yer yer bitmek bilmeyen aksiyon sahneleri de bahsettiğimiz Michael Mann göndermelerini besliyorlar .
Levy'nin Holbrooke'un teknolojiyi kullanış biçimiyle Steven Spielberg yönetmenliğindeki Azınlık Raporu'na gönderme yapması ise esas probleminin sadece Michael Mann ile olmadığının işareti .
Aslında Shawn Levy'nin Michael Mann ve Steven Spielberg'den öte , aksiyon filmlerindeki erkek karakterlerin çıplaklıklarının , silah kullanma becerilerinin ve teknoloji ile olan ilişkilerinin fetişleştirilmesiyle derdi var .
Madalyonun öteki yüzünde ise kendisini ister istemez Holbrooke ile ya da metaforik düzeyde tüm şaşalı aksiyon karakterleriyle rekabet etmek zorunda hisseden sıkıcı banliyö sakini , iki çocuklu muhasebeci Phil Foster bulunuyor .
Film süresince Phil ve Holbrooke'un karşıtlığı hem görsel hem de sözel düzeyde öyle güzel vurgulanıyor ki sadece bu karşıtlık bile filmi tek başına sürükleyebilecek düzeye ulaşıyor .
Anlayacağınız Josh Klausner ve Shawn Levy'nin omuz omza çalışarak yarattıkları atmosfer , çatışmalardan , göndermelerden ve karşılıklı atışmalardan sonuna dek yararlanmakta .
Böylelikle Çılgın Bir Gece , oyuncu kadrosunun , yönetmeninin ve senaryo yazarının kendisine tanıdığı olanaklardan her karesinde başarıyla beslenip , hem komik , hem eğlenceli hem de ustalıkla kotarılmış bir filme dönüşmekte .
İzlemeniz tavsiye edilir .
