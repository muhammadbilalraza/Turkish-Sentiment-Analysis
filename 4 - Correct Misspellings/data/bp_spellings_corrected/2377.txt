Cemal Şan’ın yönettiği ilk filmin üzerinden altı yıl geçmesinin ardından Sonsuz’un hikayesi , kaldığı yerden bir başka yönetmen ile devam ediyor .
Kısa film ve televizyon projeleri ile tanınan Ozan Uzunoğlu’nun ilk uzun metrajı olan Sonsuz Bir Aşk’ın başrolleri , ilk filmde olduğu gibi İsmail Hacıoğlu ve Ferhat Gündoğdu’ya ait .
İlk filmden yalnızca başrollerle gelen Sonsuz Bir Aşk’ın kadrosunda , müzik kariyerine devam eden , ancak oyunculuğa da gitgide ısınan Özlem Tekin var .
İlk filmde Aylin olarak izlediğimiz Ayça Bingöl , bu filmde karakterini Ayfer Dönmez’e bırakıyor .
İlk filmden Süleyman Turan da Sonsuz Bir Aşk’ı yalnız bırakmayan isimlerden .
Genel olarak başarılı oyunculuklarla kotarılan filmin parlayan yıldızı ise Dicle rolündeki Elif Ceren Balıkçı .
2009’daki ilk film Sonsuz , kanser hastası 3 adamın hayata tutunuş çabalarını anlatırken , 2. filmde de konunun özünden vazgeçilmiyor .
Kahramanlarımız bir eksikle ( ? ) yola devam ediyorlar .
Ve Serhan’ı ilk filmde geride bıraktığı Aylin’e kavuşturmaya çalışıyorlar .
Bu yol hikayesine ise , filmde kendisini oynayan Özlem Tekin de dahil oluyor .
Sonsuz Bir Aşk , oldukça hüzünlü bir hikayeye sahip olmasına karşın , özellikle Volkan karakterinin yapısı sayesinde komediye göz kırpar hale geliyor .
Bu da filmin hanesine bir artı olarak yazılıyor .
Bir yol filmi olarak da bakabileceğimiz Sonsuz Bir Aşk , yolda olmanın yaşama hissini kuvvetlendirdiği gerçeğini de bir kez daha önümüze koyuyor .
Her an ölümle burun buruna yaşayan insanların , hayatı çok da ciddiye almadan anı yaşamaları sonucunda mutluluğa ulaştıkları , hayatın yalnızca bazı anlardan ibaret olduğu , mutlu olmak için cesur olmak gerektiği gibi bazı hayat dersleri ile çevrilen senaryo , ne kadar farklı kültürlerden olursa olsunlar , insanların sevgi ve dostluk gibi paydalarda buluşabileceğinin altını çiziyor .
Çocuk gelinler , töre cinayetleri gibi toplumsal yaralara da parmak basan Sonsuz Bir Aşk , güldürürken düşündürüyor da aslında .
Filmde keşke şu söyle olsaydı diyebileceğim nokta ise , Özlem Tekin için her ne kadar sıradan bir insan , içimizden biri imajı çizilmeye çalışılırsa çalışılsın , entelektüel kimliğini bir nebze de olsa ön plana çıkararak , platonik aşkın altını da doldurmak adına , yola en azından biraz daha felsefik bir katkıda bulunmasını beklerdim .
Hoş filmin sonunda bütün bu eksikler yerini bir “şimdi oldu” ya bırakıyor .
Aslında daha yazılması gereken noktalar var ancak filmin sonunda şaşırtacak hikayesini açık etmemek adına , çok da ayrıntıya girmeden kaleme almaya çalıştım .
Zira film sürpriz bir sonla izleyicisine veda ediyor ve hayatın göz açıp kapayıncaya kadar geçen süre kadar kısa olduğunun altını bir kez daha çiziyor .
