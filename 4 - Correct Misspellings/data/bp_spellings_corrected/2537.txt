Larry Crowne'dan haz alabilmek için filmin süresi boyunca " tatlı " ve " basit " terimlerini her daim akılda tutmak lazım .
Tom Hanks'in hem filme ismini veren karakteri canlandırıp hem de yönetmenlik koltuğuna oturduğu bu klasik usül dramedi , yer yer kendini sevdirmek için biraz fazla uğraşsa da Transformers : Ay'ın Karanlık Yüzü'nden başı çatlayan orta yaş seyirciye aspirin görevi görecektir .
En basit popcorn filminin bile sinisizm ve apati dolu olduğu modern Amerikan sinemasının ortasında bu denli içten ve samimi bir film izlemek hoş bir mola oldu açıkçası .
Hanks'in My Big Fat Greek Wedding'den tanınan Nia Vardalos ile kaleme aldığı film , üniversite deneyimi olmadığı için bir süpermarketteki işinden çıkarılan Larry Crowne'un orta yaşında kamu üniversitesinde eğitime başlaması etrafında oluşuyor .
Crowne'un bu " geç olsun da güç olmasın " üniversite deneyimi boyunca yaşamı hem zoraki öğretmen Mercedes Tainot , hem de yaşam dolu scooter meraklısı Talia tarafından tamamıyla değişir .
Hanks ve Vardalos'un senaryosu çoğunlukla iç veya dış çatışmadan yoksun , olabildiğince basit bir biçimde bu işçi sınıfı karakter gözlemlemesini klasik Hollywood gözleriyle aktarmaya çalışıyor .
Larry Crowne , yer yer günümüz ekonomisinde Amerika'nın işçilerinin ne kadar finansal zorluklarla karşılaştıklarını gösterip , sıkı çalışma ve kararlılığın başarıya ulaşacağını savunan eski usül Amerikan rüyasını canlandırmaya çalışıyor .
Fakat bu yolda tabi pek de belgesel stili , ultra gerçekçi bir yaklaşım kullanmadığı da kesin .
Amerika'da bu tür mekanlarla içli dışlı olduğum için söylemeliyim ki Hanks'in çalıştığı tür süpermarketlerde güle oynaya rafları dizen mutlu işçilere rastlamak gerçekten çok zor .
Genelde zar zor ayakta duran depresif zombilerle karşılaşırsınız .
Filmin kamu üniversitelerine ( Amerika'da üniversitelerin yılda 30.0 USD harcını ödeyemeyen halkın ucuz gündüz / gece dersleri alabildiği okullar ) getirdiği modern ve arkadaşcıl yaklaşım ise ne yazık ki gerçekten çok uzak .
Filmin karakterlere olan yaklaşımı o kadar eski usül ve şirinimsi ki bir sahnede Larry'nin katıldığı scooter çetesi Batı Yakası Hikayesi'ne içinde bir gıdım alaycılık bulunmadan göndermede bulunuyor .
Larry ve Mercedes arasındaki romantizmi inceleyen alt konu ise gayet zorlama geliyor filmin diğer yandan gayet rahat ilerleyen ritmine .
Sanki öğretmen rolü için Julia Roberts seçilince senaryoya sonradan ister istemez bir romantik komedi dopingi yapılmış .
Larry Crowne'ın her romantik komediye tipik son karesi hem Hanks , hem Roberts , hem de seyirci için gayet tatminsiz bir final yaratıyor .
Acaba bu rolde Julia Roberts yerine Frances McDormand olsaydı film neye benzerdi ?
Filmin bir keşfi varsa o da kıpır kıpır enerji dolu , temiz ruhlu ve şirin mi şirin Talia'yı canlandıran Gugu Mbatha - Raw .
Her ne kadar yer yer biraz abartıya kaçan şirinliğe sahip bir karakter verilmesine rağmen , Mbatha - Raw bir an bile kameraya sırıtmayan içten performansıyla kalbimizi çalıyor .
Talia'nın erkek arkadaşı Dell'in de dediği gibi " Herkes eninde sonunda Talia'ya aşık olur . "
Larry Crowne , hiç bir standartta mükemmel bir film değil .
Hatta ara sıra ilgi çekiciliği ve orjinalliği de tartışılabilir .
Ama basit ve şirin bir film izlemek isteyenlerin suratlarında birer gülümseme yaratacaktır .
Ayrıca scooter severlere de şiddetle tavsiye edilir tabi .
