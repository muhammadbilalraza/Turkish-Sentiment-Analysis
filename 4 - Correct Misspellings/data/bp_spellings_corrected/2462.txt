Son birkaç yıldır Amerikan Sineması'nın Uzakdoğu'ya olan merakı iyice arttı .
Özellikle korku türüne olan ilgisi birebir tekrar çekimlere varıncaya dek yükseldi .
Amerika'da Hideo Nakata'nın Ringu ( 1996 ) serisi ile esmeye başlayan Japon rüzgarı Takashi Shimizu'nun Garez ( 2003 ) ' iyle devam etti .
Son olarak bu rüzgardan nasibini alan bir diğer film ise yine bir Hideo Nakata eseri olan Karanlık Sular ( 2002 ) oldu .
Başarılı filmleri ile son yıllarda dikkatleri üzerine çeken Walter Salles yönetmenliğindeki Karanlık Su ( 2005 ) , iki sene önce ülkemizde gösterilen filmin Amerikan uyarlaması .
Kendilerine yeni bir hayat kurmak amacıyla geçmişlerinden kaçan bir anne ile kızının yeniden başlama öyküsü .
Film , yağmurlu bir günde küçük bir kızın okul çıkışında kendisini almaya hep geç kalan annesini beklemesi ile açılıyor .
Ve öğreniyoruz ki bir gün bu küçük kızın annesi geç kalmayı bırakmış ve hepten kaybolmuş .
Bir sonraki sahnede adı Dahlia olan bu küçük kızın büyümüş olarak bir odada , vaktinden çok önce geldiği bir randevu için beklerken görüyoruz .
Buradan anlıyoruz ki küçüklüğünde yaşadığı olaylar bilinçaltında kalıcı hasarlar bırakmış bir karakterle mücadeleye giriyoruz .
Dahila , kocasından boşandıktan sonra kızı Ceci ile yepyeni bir hayat kurma çabası içinde olan bir karakter .
Ve bunu yaparken de mümkün olduğu kadar geçmişten ve onun kalıntılarından uzaklaşmalıyım ki , beni rahat bıraksınlar mantığı içinde bir kadın .
Ancak bilinçaltına gömdüğü saplantılarının , onlar gözlerden ırak olsalar bile kendisini rahat bırakmayacaklarının da farkında olmayan biri .
Film , bu noktada karakterini içsel bir sorgulamaya hazırlayarak ona alt metin olarak da , mitik bir yolculuk vaat ediyor .
Ve bunu görsel ögeler ile beslemeyi de ihmal etmiyor .
Mitolojik açıdan yeniden doğum anlamına gelen su imgesi filmin dört bir yanında yer almakla kalmayıp , ana temasını da kendisine bağlıyor .
Dahlia ve Ceci yeni evlerine ulaşmak için uzun bir nehrin üzerinden geçmek zorunda kalıyorlar .
Ve bu nehrin sonu , onları herkesten uzakta olduklarına inandıkları bir adaya getiriyor .
Neredeyse her gün yağmurlu olan bir bölgede , onları yağmurdan koruyacak bir daire buluyorlar .
Ceci ilk başta yeni bir hayata başlama fikrine pek sıcak bakmasa da , okula başladığı ilk gün , ortama uyum sağlayarak kendine yeni bir yön çizmeyi başarıyor .
Başarmaktan daha önemli olarak , yeni bir başlangıç için gerekli cesareti kendi içinde buluyor .
Ancak Dahlia için aynı şeyi söylemek pek mümkün değil .
Küçük bir kızken annesinin kendisini bırakıp gitmesine hala anlam veremeyen , ama gerekli cevapları bulmak için çaba harcamak yerine onların üzerini kapatan bir kadın çünkü o .
Migren ağrıları ile kendisine yardım çağrısı yapan bilinçaltını uyku ilaçları ile uyuşturup , susturmaya çalışan bir karakter .
Ve yeni bir hayata başlamak için taşındığı dairenin üzerine sular yağması , onu geçmişin üstesinden gelip , yeniden doğuma çağırması pek şaşılacak bir durum değil .
Suyun renginin siyah olması ise Dahlia'nın bu çağrıyı duymakta ve hayata geçirmekte ne kadar başarılı olduğu ile ilgili bir durum belki de .
Şehir insanının nasıl zamanla yalnızlaştığı ve herkesin birbirine yardım etmekten aciz bir duruma düştüğü de filmde vurgulanan bir diğer konu .
Dahlia , küçük bir kızken , nasıl bir yalnızlığa düştüyse ve kimse ona yardım etmediyse büyüdüğünde de durum eskisinden pek farklı olmuyor .
Kendi işleri ile meşgul olan diğer karakterler , biraz bürokrasinin içinde boğularak , biraz da yaptıkları işten bıkkınlaşarak asgari düzeyde bir yardım eli görevi görmekten öteye gitmiyorlar .
Ve filmde , bu konu sadece bir karakter üzerinden değil , birçok karakter üzerinden anlatılarak özellikle vurgulanıyor .
Böylelikle filmin finali için de belirli bir zemin hazırlanmış oluyor .
Jennifer Connelly , Dahlia rolünde harikalar yaratıyor denebilir .
Karakterin iç çatışmasını ve hiçbir zaman gerçekliğinden tam olarak emin olamadığımız paranoyak tarafını seyirciye yansıtmakta gayet başarılı .
Özellikle de yönetmen Salles'in karakterin geçmişiyle mücadelesini genellikle yakın plan çekimlerle yansıttığını düşünürsek Connelly'nin başarısının kat kat arttığı söylenebilir .
Ceci rolündeki Ariel Grade ise umut vaat eden yeni bir yüz .
Connelly ile yakaladıkları uyum takdir edilmeye değer .
Bir korku filminden çok , psikolojik bir alegori diyebiliriz Karanlık Su için aslında .
Oturdukları koltuktan korkuyla sıçramak yerine , çarpıcı bir öykünün derinini kazmak isteyenler için ideal bir yapım olabilir .
