Sinemanın görsel , işitsel anlamda teknik gelişmelerle izleyicileri etkilemesi üzerinden değil de , etrafımızda yaşanması muhtemel sade sakin hikayeler anlatmak üzerinden ilerlemiş bir fikrin pir - ü pak  sinema haline gelmiş örneklerinden biriyle karşı karşıyayız : Sefer Tası .
Üstelik Hint Sineması …
Hal böyle olduğunda şahsen heyecanlanıyorum , yani yaşamın içinden kopan bir hikaye farklı bir kültürün içinden şerbetlenerek biz izleyicilerle buluşacağı için …
Aslında o filme , bizi hiç tanımayan birinin bize yazdığı bir mektupmuş gibi bakıyor ve bu sebeple heyecanlanıyorum .
Filmde de birbirlerine yazdıkları mektuplarla heyecanlanan , birbirini hiç tanımayan iki kişi var .
Savaş zamanı sefere çıkan askerlerimizin kullandığı ve neredeyse günümüze kadar da devlet dairelerinde çalışan memurların kullandıkları , bildiğimiz “sefertası” bu hikayede başrolde .
Gerçekten de Hindistan’ın Bombay şehrinde 100 yıldır devam eden bir gelenek olarak , ev hanımları memuriyetlerine giden beylerine ev yemekleri pişirip sefertaslarına koyuyorlar ve öğlenden önce dağıtıcılara teslim ediyorlar imiş .
Bu dağıtıcılar o kadar iyi çalışıyorlarmış ki , Harvard Üniversitesi’nin yaptığı bir araştırmaya göre dağıtımlar esnasında 8 milyonda 1 hata oluşuyormuş .
İşte bu film , o milyonda 1 hata üzerine bir hikaye kurmuş .
İla ( Nimrat Kaur ) , onunla ilgilenmeyen eşine özenle yaptığı yemeklerin yanlışlıkla Saajan isimli başka birine ( Irrfan Khan ) gittiğini ve yemeklerin memnuniyetle silinip süpürüldüğünü farkedince taslar aracılığıyla ona teşekkür mahiyetinde bir not yazar , bu not üzerine birbirlerini hiç tanımayan bu iki insan düzenli olarak mektuplaşmaya başlarlar .
Tıkanmış hayatlarına bir yol açmak için umuda ihtiyaç duyan bu iki farklı insan , o gücü birbirlerine yazdıkları mektuplarda bulup hayatlarını değiştirme cesareti gösterebilecekler midir ?
Tanışacaklar mıdır ?
Aralarındaki bir aşk olarak değerlendirilebilir mi ?
İşte filmin sakin temposuna rağmen yönetmen bu soruları , yani merakı , neredeyse  son ana kadar ayakta tutuyor .
İki ana karakterin iç dünyalarına derinlemesine girebilmemize rağmen , yan karakterler de hiç fazlalık yapmadan filme doğallık ve derinlik katmakta başarılı oluyorlar .
Film ise ana konusundan sapmadan yan hikayelerinde şehir hayatı , başkarakterin şehirde yaşayışı ve şehre bakış açısı , emeklilik , iş hayatı , monotonluk , umutsuzluk , kalabalıklar içindeki yalnızlık , aynı şehirde yaşayan ama sosyal farklarından dolayı bambaşka hayatlar kuran insanlar gibi gündelik ve hepimiz için güncel olan konuları da es geçmiyor , böylelikle hiçbir şey karton kalmıyor , kahramanımızın bindiği otobüs , sokakta geçirdiği zaman , o garip şekilde huzurlu iç sesiyle bizimle paylaştığı gündelik düşünceler , tüm bunlara hizmet ediyor .
Karısını kaybetmiş yalnız bir adam rolündeki Irrfan Khan , bildiğiniz gibi Life of Pi’de yaşlanmış Pi’yi canlandırıyordu .
Kendisini The Namesake ve Slumdog Milionaire’deki rollerinden de hatırlıyoruz .
Bollywood’un ünlü bir ismi olan oyuncu , mimiklerini , vücut dilini kullanışıyla bu filmde de oldukça karizmatik bir karakter çıkartıyor ortaya .
Bu oyuncuyu takibe alıyorum , bence çok değerli bir aktör .
( Son haber , kendisinin Jurassic World filminde yer alacağı yönünde … ) Filmdeki bu iki yalnız insanın mektuplaşması hikayesi bana iki eski filmi hatırlattı , You’ve göt Mail ve favori filmlerimden olan animasyon Mary&Max .
Özellikle Mary&Max ile ortak paydaları çok fazla .
Yaş farkı , kültür farkı , örneğin Sefer Tası’nda Saajan bir Hıristiyan , İla Hindu , Shaikh ise Müslüman ama onları birleştiren yalnızlıkları oluyor .
Yönetmen burada epey alegorik bir portre çizmiş oluyor aslında .
Aklıma Bollywood sinemasından 2002 yapımı Monsoon Wedding de geldi ama sanırım o hikayenin anlatımı çok daha otantik kalmıştı ve filmin gişesinin başarılı olduğunu sanmıyorum .
Sefer Tası ise Hindistan’daki gişe başarısı bir yana , an itibariyle Amerika’da 2014’ün en çok izlenen yabancı filmi oldu .
9 haftadır gösterimde olan film toplamda 2.713.093 $’lık hasılat yapmış ve daha da yapacak gibi gözüküyor .
Bunu filmin kendine has kültürel yapısına rağmen çok evrensel bir gerçeği çok sade bir biçimde anlatışına bağlıyorum : Kalabalıkların içinde , kültürlerin içinde , şehirlerin içinde , otobüslerde , kaldırımlarda birbirine değe değe geçen yapayalnız insanlarız , hayatımızı değiştirebilmek için tek ihtiyacımız olan bir başkasından alabileceğimiz küçücük bir umut ışığı bazen …
Filmde öne çıkan iki dikkate değer cümle de şunlardı : * Anlatacak birileri olmayınca yaşadıklarımızı unuturuz . * Bazen yanlış tren sizi doğru istasyona götürür .
Bir kısa filmde de konu edilebilecek denli basit , sade bir hikayeyi çok başarılı bir donanımla çevreleyerek iki saatlik tadı damağınızda kalacak , baharatlı bir uzun metraj çekmiş Ritesh Batra .
Diğer işlerini de merakla bekleriz . twitter : blossomel
