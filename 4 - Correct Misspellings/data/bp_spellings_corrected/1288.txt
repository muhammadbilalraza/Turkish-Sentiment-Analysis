Dominic Sena , bir zamanlar umut vaat eden bir yönetmendi .
Doksanların başında ilk filmi Kaliforniya ile çıkışını hatırlayanlarınız vardır belki .
Kılıçbalığı ( Swordfish ) ve 60 Saniye ( Gone in Sixty Seconds ) gibi filmler bile , büyükçe aksiyon filmlerinin aranan yönetmenleri arasına girebileceğini işaret ediyordu en azından .
Ne yazık ki son saydığım filmde beraber çalıştığı Nicolas Cage gibi Sena'nın kariyeri de yokuş aşağı bir ivme izliyor uzun zamandır .
Birkaç yıldır üzerinde çalışılan , farklı yönetmenlerin ek çekimler için dahil oldukları söylenen Cadılar Zamanı ( Season of the Witch ) da bu düşüşün duraklarından biri sadece .
Ortaçağ'da , engizisyon tarafından cadı olmakla itham edilen çok sayıda kadının yakılarak veya asılarak öldürüldüğü bir dönemde geçiyor film .
Avrupa'yı kırıp geçiren veba salgınının da müsebbibi olarak görülüyordu bu kadınlar .
Kimi şifacılıkla ilgilendiği , kimi sadece cinselliği yüzünden bu ithamlarla karşılaşıyordu .
Cadılar Zamanı , Haçlı Seferleri'nde savaşan iki askeri takip ediyor .
Din adına masum kadınları ve çocukları öldürdüklerini fark edince ordudan firar eden Behmen ( Nicolas Cage ) ve Felson ( Ron Perlman ) , memleketlerine dönüş yolculukları sırasında kara vebaya teslim olmuş bir kente rastgeliyorlar .
Olaylar öyle gelişiyor ki bu ikili , salgının sorumlusu olarak görülen genç bir kadını , başka bir kentteki manastıra götürecek kafilenin başına geçiyorlar .
Gerisi de ikinci sınıf efektler ve aksiyon sahneleriyle süslü bir fantastik korku filmi denemesi .
Bunlar üstüne söylenebilecek şeyler belli .
Proje zaten bir büyük yapım değil .
Orta karar bir prodüksiyon için , teknik açıdan olabildiğince temiz bir iş .
Sanki televizyonda sık sık tekrar edilebilsin diye yapılmış ; bu kontenjanı dolduruyor .
Seyircinin bu tür filmlerden etkilenmesini , artık bu filmleri yapanlar bile beklemiyor .
' Çıtır çerez niyetine izlenir , maliyetini çıkarır , az biraz kar eder , o da bize yeter ' zihniyeti işliyor burada .
Ama yine de madem üstüne yazı yazıyoruz , kısa bir süreliğine ciddiye almış gibi davranalım Cadılar Zamanı'nı .
Ve önce kiliseye giydirir gibi yaparken , sonunda nasıl yine dini kurumları akladığından bahsedelim .
Yüzlerce , binlerce kadıncağız sırf cehalet yüzünden feci şekillerde katledilmişken ; filmin çıkıp yüzsüzce bu kadınlardan bazılarının gerçekten de cadı veya şeytanın vücut bulmuş halleri olabileceğini öne sürdüğüne hayret edelim .
Haçlı Seferleri sırasında kiliseye başkaldıran kahramanlarımızın sonunda imana gelip o kilise uğruna şehitliği göze almalarına ; şu zamanda Hollywood'un hala böylesine sığ , bağnaz mesajların peşinden koşturabildiğine şaşıralım .
Bir korku filmi uğruna verilmesine sıcak bakmayacağımız mesajlar bunlar .
Boyunlarından büyük işlere kalkışmadıkları , sadece eğlenceye odaklandıkları sürece pekala zevk alınabilir böyle filmlerden .
Cadılar Zamanı'nı izlerken eğlenemedik .
Twitter : aliercivan
