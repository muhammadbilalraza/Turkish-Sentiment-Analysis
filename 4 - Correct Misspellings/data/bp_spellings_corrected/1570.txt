J. M. Barrie'nin tiyatro için yazılmış eseri Peter Pan , sinemaya da defalarca esin kaynağı olmuş bir klasik .
Geçtiğimiz yıl izlediğimiz ve beklentileri pek karşılamayan son sinema uyarlamasının ardından , bu kez de yazılış sürecine dair bir filmle karşımızda .
Film , Barrie'nin hayalkırıklığı yaratan bir oyununun ilk gösterimiyle başlıyor .
Daha sonra , kendisini yaşamına yeterince dahil etmediğinden şikayet eden , ama yazarın naif hayal dünyasını da anlayamayan eşiyle arasındaki sorunlara dair ipuçları sunuluyor bize .
Ve bu sırada , dul bir kadın ve onun dört oğlu ile tanışıyor Barrie .
Bu aileyle , özellikle de ailenin küçük oğlu Peter ile ilişkileri başyapıtını yaratırken ona ilham kaynağı oluşturuyor .
Reisini kaybetmiş ve ekonomik darboğazdaki bu aileye hayatlarında yeni bir kaçış noktası sunan bir yazarın hayal dünyası ve bu süreçte bir tiyatro başyapıtının yaratılış süreci hakkında bir film Düşler Ülkesi ( Finding Neverland ) .
Anlaşıldığını tahmin ettiğim üzere , özünde bir aile filmi .
Ailelerin çocuklarıyla beraber izleyebileceği , klasik sinemanın gereklerini yerine getiren bir film .
Kimin aklına gelirdi ki , Halle Berry'ye Oscar kazandıran Kesişen Yollar ( Monster's Ball ) gibi sert bir bağımsız filmin genç yönetmeni Marc Forster'ın yeni projesi kostüme bir aile filmi olsun ?
Forster , kamera kullanımı ve kurgusunda bazı modern dokunuşlar yapsa da temelde son derece klasik , her tür izleyicinin rahatlıkla takip edebileceği bir film çıkarmış bu kez ortaya .
Başta Peter Pan'ın ilk sahnelendiği sekans olmak üzere kurgusunu dramatik bir anlam yakalamak için kullanışı , çerçeve düzenlemeleri ve mizansen duygusuyla gerçekten son derece ustaca yönetilmiş bir film Düşler Ülkesi .
Bu yıl en iyi film dalında Oscar ödülüne aday gösterilen yapımın , neden Forster'a da yönetmen kategorisinde adaylık getirmediğini anlamak pek mümkün değil .
Biyografik filmlerin genel olarak maruz kaldığı eleştirilerle Düşler Ülkesi de karşılaştı tabii .
Filmin kurmaca yapısı içinde gerçek hayat ile çelişen birçok ayrıntı var .
Örneğin , gerçek hayatta Barrie ile Davies ailesi tanıştığında çocukların babası hala hayattaymış .
İlk zamanlarda yazarın çocuklarıyla yakınlığından rahatsız olan bu adam daha sonra Barrie ile yakın arkadaş olmuş ; filme konu olan süreçten birkaç yıl sonra ölene dek de öyle kalmış .
Kate Winslet tarafından incelikle canlandırılan Sylvia Davies'in hastalığı da bu filmde anlatılan dönemden çok daha sonra ortaya çıkmış .
Ayrıca ailenin dört değil beş çocuğu varmış ve en küçüğü bir hastalık yüzünden hayatını kaybetmiş .
Ancak karşımızdaki bir biyografi olmaktan ziyade , bir oyunu
- Peter Pan'ı - anlamaya yönelik bir film olmayı amaçlıyor .
Sinemanın kurmaca yapısı ile tarihi bir belgenin objektifliği arasındaki malum fark burada da ortaya çıkıyor .
Düşler Ülkesi'nin derdi , tanımadığımız insanların yaşamları hakkında bilgi vermek değil , bir hikaye anlatmak .
Film , tek bir sahnede yapılan ima dışında Londra'da dönen dedikodulara da fazla değinmiyor .
Cinsel kimliği bugüne dek hep tartışılmış Barrie'nin çocuklarla yakınlığı üzerine dönen pedofili söylentileri , bu filmde pek yer kaplamıyor .
Bunların ima edildiği tek bir sahne var ve özellikle çocuk seyirci için kafa karıştırıcı olabilecek bu sahnede de konunun fazla üzerine gidilmiyor .
Filmin tavrı , Barrie'yi büyümemiş bir çocuk , naif bir hayalperest olarak tasvir etmek .
Kimilerinin iddia ettiği gibi , pedofili ve eşcinsellik eğilimleri olan iktidarsız bir erkek olarak değil .
Yazarın ele alınan dönemdeki halinden oldukça genç duran Johnny Depp de işte bu yüzden uygun bir seçime dönüşüyor .
Depp'in ölçülü , rol yaptığını hissettirmeyen oyunculuğu ve başarılı İskoç aksanı , karşılığını Oscar dahil birçok ödülde elde edilen adaylıklarda buldu zaten .
Filmin öne çıkan bir diğer oyuncusu ise , Davies ailesinin en küçük oğlu Peter'ı canlandıran Freddie Highmore .
Yılın en heyecan uyandıran keşiflerinden birine dönüşen bu çocuk oyuncu , Johnny Depp'in tavsiyesi üzerine Tim Burton'ın yeni filminde de başrol oynamak üzere seçildi .
Filmin duygusal merkezini oluşturan bu karakterde Highmore'un mendil ıslatan bir performans verdiğini söylemek gerek ( Bir not olarak , gerçek Peter Davies'in yaşamının ileri dönemlerinde intihar ettiğini bilmek ise filme ayrı bir boyut kazandırıyor aslında ) .
Düşler Ülkesi , sinema adına heyecan verici yenilikler içermiyor olabilir .
Her şeyin altı çizilerek , en basit haliyle verildiği bir klasik sinema örneği aslında .
Fakat içimizdeki çocukla ilgili , sıcak bir aile filmi olarak insanı duygusal açıdan etkiliyor .
İzlemesi ve sevmesi bu kadar kolay bir film yapmanın da aslında hiç o kadar kolay bir iş olmadığını akılda tutmak gerek .
