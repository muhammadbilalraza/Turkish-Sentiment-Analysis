Taş Yastık , senaristi , yönetmeni ve başrol oyuncusu Fatih Hacıosmanoğlu'nun belli ki büyük ölçüde bireysel çabalarıyla kotardığı , düşük bütçeli ve kişisel bir ilk film .
Son dönemde , özellikle dijital teknolojinin sağladığı imkanlarla , birçok genç ve hevesli yönetmenin ilk filmlerini izleme şansı buluyoruz .
Ve tabii , her yeni çabayı desteklemenin gerekliliğini unutmamaya çalışıyoruz .
Gençlerin önünü açmak lazım .
Öyle değil mi ?
Lodos ve Poyraz , iki kardeş .
Lodos , ana karakterimiz .
Chicago'da yaşıyor ve bir kitapçıda çalışıyor .
Bir gün , patronu olan yaşlı kadın kasayı ona emanet ettiği sırada , gençten bir adam dükkana giriyor ve Hamlet'in alelade bir kopyasını çalmaya kalkıyor .
Onu durdurmaya çalışan Lodos'a silah bile çekiyor bu uğurda .
Yönetmen Hacıosmanoğlu , oyuncu Hacıosmanoğlu'nun yüzüne hiç yakın plan kesmediği ve Lodos genel planda sadece ifadesizce durduğu için , doğrusu olaydan pek de etkilenmediğini , hatta umursamadığını düşünüyoruz ilk önce .
Ne de olsa bir kitap .
Ama kitapevinin sahibi bayanın da vurguladığı gibi , Hamlet'in hiçbir kopyasına bu şekilde hafifseyerek bakmamak gerekiyor ( muş ) .
Lodos açısından bunun travmatik bir deneyim olduğunu , ancak patronuyla konuştuğu sahnedeki diyaloglarından anlıyoruz .
Memleketine dönmeye karar veriyor aniden .
Hemen eşyalarını topluyor .
Halısıyla ilgili birkaç diyalog geçiyor patronuyla arasında .
Daha sonra bu halıyı , kendisini ( sanırım ) havaalanına götüren taksiciye hediye ediyor Lodos .
Taksiciye " Hiç duygusal bir yolculuk yaptınız mı ? " gibi sorular soruyor .
Taksici de her normal insanın vereceği türden tepkiler veriyor .
Yani , anlamıyor bu tuhaf adamın sözlerini .
Doğrusu , biz de anlamıyoruz Fatih Hacıosmanoğlu'nun meramını film boyunca .
Yönetmenin bize tanıtmak için pek uğraşmadığı ailesini görüyoruz Lodos'un İstanbul'da .
Abisi Poyraz , adını duyurmaya çalışan bir şair ama babasının cilt evinde çalışıyor .
Bir televizyon programından kendisiyle röportaj yapmaya gelecekler .
Pek edebiyat programı çekere benzemeyen iki adam geliyor , Poyraz'ın karısının çalıştığı kafeye .
Ama Poyraz , Robert De Niro'nun Taksi Şoförü'nden saçları kazınmış haldeki bir pozu arka planda muhakkak gözüksün istiyor , o şiirlerini okurken .
Basbayağı sadece muhabir olan ama nedense film boyunca ve jenerikte hep " yönetmen " olarak anılan adamla tartışıyorlar .
Poyraz da , zaten son derece çocukça olan isteği reddedilince , somurtmaya başlıyor çekim esnasında .
Ama belli ki esas yönetmen Fatih Hacıosmanoğlu'na göre , burada saçma davranan Poyraz değil , o " dejenere televizyoncular " !
Lodos araya girip adama hakaretler ediyor ve ekibi kovuyor .
Bu arada , ailenin evinde Hamlet adına bir siyam kedisi ve Şehrazat adında bir muhabbet kuşu var .
Ama Suna Selen tarafından canlandırılan anne , kuş kafesinin kapısını açık unutup evden çıkınca , Hamlet de Şehrazat'ı yakalayıp öldürüyor .
Bunu gören Lodos , kediyi karton bir kutuya tıkıp Boğaz'a atıyor .
Sanki doğasına uygun davranmış olmak kedinin suçuymuş da , kuşun kafesini açık unutan annesi hiç kabahatli değilmiş gibi .
Sonrasındaysa , niyeyse herkes Lodos'un kediye bir şey yaptığından emin oluyor , o ne kadar inkar etse de .
İlginçtir , kuşu pek soran çıkmıyor .
Orada bir Hamlet referansı olmadığından herhalde .
Film boyunca , Boğaz'da bir yerlerde hala var olduğuna inanılan bir kayıp şiirden bahsediliyor ; Fatih Hacıosmanoğlu sivil polis kılıklı bir adamı çok küfürlü konuşuyor diye motordan denize atıyor ; cilt evine gelen esrarengiz biri , 400 yıllık bir kitaba kuzu derisinden cilt yaptırmak isterken , Lodos'un babası adamın bileğinde bizim göremediğimiz bir şeye bakıyor ve adam korkup kaçıyor ; Lodos ile Roxanne adlı yabancı uyruklu bir kadın arasında , nefretle başlayıp aşka dönüşmesi istenen ama tamamen havada kalmış bir romantizm yaratılmaya çalışılıyor ; arada sırada Karadeniz ezgileri eşliğinde durduk yere horon tepiliyor ; ve buna benzer daha bir sürü , hiçbir yere varmayan , birbiriyle ilişkilendirilmeyen , anlam ifade etmeyen vukuat cereyan ediyor perdede .
Fatih Hacıosmanoğlu'nun kafasında her ne varsa , kusura bakmasın , filmini seyreden bunu anlamıyor .
Sürekli şiirler okunuyor , semboller gelip geçiyor ama her şeyden önce bir öykü oluşmuyor .
Taş Yastık , öyküsü olmayan , ne anlatmaya çalıştığını anlayamadığımız , bazen perdede cereyan eden en basit şeylere bile anlam vermekte zorlandığımız , fazlasıyla yaratıcısının kafasında kalmış bir film .
Biçimsel olarak da hiçbir yenilik sunmadığı gibi , yoğun jump - cut'larını da genel olarak yanlış ve beceriksizce kullanıyor .
Kadraj düzenlemeleri , kamera yerleri ve mizansenler , ister istemez filmin kurgusunu da kötü olmaya sürüklüyor .
Zaten yönetmenin sahnelerini neden bu kadar parçaladığı , bu kadar çok plana böldüğü de muamma .
Çoğu zaman birbirine çok yakın açıları ardı ardına bağlıyor ; planları yanlış yerlerden bölüyor ; basit bir yürümeyi bile üç plana bölerken , aslında çoğu kez hareketlerin çiftlemesine sebep oluyor .
Gözü biraz eğitilmiş bir sinemacının asla kullanmayacağı planları kullanıyor .
Bütçenin düşük olması elbette teknik sorunlara sebep olabilir .
Doğrusu , Taş Yastık dijitale çekilmiş olmasına rağmen görüntüleri perdede çamurlaşmayan bir film .
Ama ses problemleri oldukça dikkat dağıtıyor .
Plandan plana ses devamlılığının olmadığı durumlar , özellikle dikkat çekiyor .
Tabii sırf ses problemleri bir filmi kötü yapmaz .
Ancak filmin Fatih Hacıosmanoğlu tarafından üstlenilmiş her kolunda problem var .
Hepsine de yukarıda değinmeye çalıştım .
Kurgu çok sorunlu .
Senaryo zaten anlaşılmıyor .
Karakterler hiç yaşamıyor , diyaloglar o kadar yapay ki çoğu zaman gülünç oluyor .
Reji'ye gelince ; filmin o yerinde duramayan montajına rağmen , aslında tüm diyalog sahneleri , duran veya oturan insanlar arasında mesela .
Mizansen diye bir şey yok .
Yönetmen , eğer bize sunduğu Lodos adlı karakterin ilginç , çekici , özgür düşünen , tutkulu , duygusal veya şairane olduğunu düşünüyorsa , yanılıyor .
Lodos ve Poyraz gibi insanların böyle konuşarak veya hareket ederek sokaklarda dolaştıkları müddetçe , günde üç posta dayak yemekten kurtulamayacaklarını görmüyorsa , fena halde yanılıyor .
Eğer bu büyüyememiş , duygusal olarak yeniyetmelikte takılı kalmış iki adamın ergenlik öfkelerinin en kaba tabiriyle aptalca olduğunu görmüyorsa ve bütün bunları gerçekten şiirsel olarak niteliyorsa , filminin neden son dönemin en başarısız işlerinden biri olduğunu da anlamıyor demektir .
Bölgesi dolayısıyla güçlü bir rekabetin var olduğunu söyleyemeyeceğimiz bir festivalden ödülle dönmüş olması , çok bir şeyi değiştirmiyor gözümüzde Taş Yastık için .
Gençler elbette desteklensin ama kötü filme kötü film diyemezsek , sinemamız bir adım ileriye gitmez .
Taş Yastık da maalesef sınıfta kalıyor .
