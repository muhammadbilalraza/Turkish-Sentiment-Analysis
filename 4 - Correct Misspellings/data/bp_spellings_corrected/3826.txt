Usta oyuncu Dustin Hoffman , biz her ne kadar inanmakta güçlük çeksek de artık 76 yaşında .
Hayat hikayesine sıkıştırdığı iki Oscar ödülü , yedi Oscar , sekiz BAFTA adaylığı ve akıllara sığmayacak ödül trafiğinin ardından , Hoffman , yepyeni bir kariyere ve yolculuğa adım atıyor .
İlk uzun metraj yönetmenlik denemesi “Dörtlü” ile karşımıza çıkan usta aktör , bu yolculukta Oscar ödüllü senaryo yazarı Ronald Harwood’ı da yanına alıyor .
Harwood’ın aynı isimli tiyatro oyunundan beyazperdeye uyarlanan “Dörtlü , ” emekliye ayrılmış profesyonel müzisyenlere özel bir huzur evinde yaşanan olayları konu ediniyor .
Bağışlarla ayakta duran Beckham House isimli bu özel mekanı kaybetme tehlikesi içinde bulunan ev sahiplerinin her sene geleneksel olarak düzenledikleri gala konseri bu nedenle ayrı bir önem taşıyor .
Her biri klasik müziğe gönül vermiş önemli isimlerden oluşan huzur evi sakinleri , gala konserinde büyük bir yıldızı sahneye çıkarabilirlerse yeterince bağış toplayarak yaşadıkları bu özel mekanı kurtarabileceklerine inanıyorlar .
Tam da bu noktada büyük opera sanatçısı Jean Horton’ın Beckham House’a taşınması özellikle belirli bir dönemde kendisiyle aynı sahneyi paylaşmış Reggie , Wilf ve Cissy'i çok mutlu ediyor .
Ancak bu üçlünün geçmişte büyük ses getirmiş bir performansı yeniden sahneye koymak için Jean’i ikna etmesi o kadar da kolay olmuyor .
İşin içine bir de Jean ve Reggie arasında geçmişte yaşanmış ve sonu hüsranla bitmiş bir gönül ilişkisi karıştığında her şey daha da sarpa sarıyor .
Konusundan da anlaşılabileceği üzere , filmin senaryosu yer yer karakterler arasındaki ikili ilişkilere yoğunlaşsa da çoğunlukla karakterlerin kendi içlerinde kopan fırtınalara odaklanıyor .
Böylelikle , yıllarca sahne ışıkları altında , gösteri dünyasının dinamizmi içinde çalkantılı hayatlar yaşamış Reggie , Wilf , Cissy ve özellikle Jean’in yaşlılığın getirdiği fiziksel problemler ve duygusal yüklerle mücadeleleri filmin merkezine yerleştiriliyor .
Karakterlerin yaşadıkları bütün bu iç çatışmaları , sözlü anlatıma yüklenmeksizin görselleştirmek ve filme aktarabilmek elbette ki çok güç bir iş .
Bu nedenle Dustin Hoffman’ın ilk yönetmenlik denemesinde bu zorlu görevin altından kalkabilmek için yanına “Piyanist” ( 2002 ) filmiyle En İyi Uyarlama Senaryo dalında Oscar ödülü kazanan , “Kelebek ve Dalgıç” ( 2007 ) filmiyleyse aynı ödüle aday gösterilen Ronald Harwood’ı alması boşuna değil .
Hoffman ve Harwood’ın bu işbirliğinden de ortaya iyi kotarılmış ana akım bir film çıktığını söyleyebiliriz .
Gidişatı süresince karakterlerin geçmişlerine yapılan referanslarla bambaşka dünyalara ve zaman dilimlerine yayılan “Dörtlü , ” izleyenlere zengin bir film dünyası sunuyor .
Hikayesini görünenle sınırlı tutmaksızın , izleyenleri karakterlerin gençlik yıllarına dair hayal kurmaya yönlendiren film , bu yolla seyredenleri dinamik bir izleme pratiğine de davet etmiş oluyor .
İzleyicilerle kurulan bu aktif bağ sayesinde hem duygulara hitap eden , hem de hikayeyle bir duygudaşlık kurulmasına yardımcı olan “Dörtlü , ” atmosferine yayılan bin bir çeşit farklı hissiyatı seyredenlere geçirmeyi başarıyor .
Bir yandan sükunet , huzur ve çocuksu bir mutlulukla çevrelenen film , bir yandan da yaşlanmanın getirdiği melankoliyi ve ağırlığı gidişatın her anında aynı anda hissettiriyor . “Dörtlü”nün başarısında , oyuncu kadrosunda yer alan usta isimlerin de payı büyük .
Filmde , Beckham House sakinlerinin çoğunluğu gerçek müzisyenler tarafından canlandırılırken , hikayede öne çıkan ve gidişata yön veren Reggie , Wilf , Cissy , Jean ve Cedric’e usta oyuncular hayat veriyor .
Jean rolünde izlediğimiz Maggie Smith , canlandırdığı karakterin yaşlılıkla gelen kendine güvensizliğini , içine kapanıklığını ve pişmanlık duygusunu başarıyla izleyiciye aktarırken , Tom Courtenay , Jean karakterinin karşı köşesine konumlandırılan ketum Reggie karakterini özenle beyazperdeye taşıyor .
Courtenay ve Smith’in performansları ne kadar sessiz ve derinden ilerliyorsa kendilerine eşlik eden Billy Connolly ve Pauline Collins'in oyunculukları da o kadar kıpır kıpır .
Yer yer tüm sahneyi enerji ve dinamizmle dolduran iki oyuncunun bu ele avuca sığmaz performansları , canlandırdıkları karakterlerin kendilerini her daim genç hissettiklerini ustalıkla vurguluyor .
Diğer yandan , Connolly ve Collins’in performanslarından yayılan enerji ile Courtenay ve Smith’in dingin oyunculukları arasındaki zıtlığın da filmin duygu zenginliğini desteklediğini söyleyebiliriz .
Sonuç olarak , “Dörtlü” Dustin Hoffman’ın ilk yönetmenlik denemesinde harikalar yarattığı bir çalışma olmasa da oldukça iyi kotarılmış bir film .
Müziklerinde “Kefaret” ( 2007 ) filmiyle Oscar ödülü kazanan ünlü besteci Dario Marianellii’nin imzası bulunan “Dörtlü”nün en güzel yanı ise filmdeki karakterlerle aynı duyguları ve kaygıları paylaşan bir ekip tarafından beyazperdeye taşınmış olması .
Filmin son derece içten ve sahici bir karakter kazanmasını sağlayan bu durum , “Dörtlü”yü izlenilesi kılan en önemli unsur belki de .
