Fernando Meirelles , üç sene önce Tanrıkent isimli bir filmle çıktı karşımıza .
İtalyan yeni gerçekçilerini hatırlatan hareketli kamerası , doğal ışığı ve amatör oyuncularıyla hepimizi şok eden , bambaşka bir Afrika tasviri sundu .
Yeni filmi Arka Bahçe ise tecrübeli oyuncuları ve düzenli anlatımıyla ilk bakışta çok daha kurgusal , çok daha " turistik " bir film izlenimi veriyor .
Fakat inanın bana , bu sefer suratımıza çarpan tokat Tanrıkent'ten çok daha sert oluyor .
İlk filmde sırtımıza konan yük Arka Bahçe ile daha da ağırlaşıyor .
Bütün bu nefes daraltıcı ruh haline ise sinemanın hep yüzleşmek zorunda kaldığı bir dava sebep oluyor ; izleyeni oturduğu yere mıhlayan dikizcilik çıkmazı .
Filmin bizleri nasıl dikizci konumuna yerleştirdiğine değinmeden önce Afrika ile olan özel ilişkilerimizi masaya yatırmamız gerekiyor sanırım .
Şahsen benim hiçbir zaman tam olarak anlayamadığım , uzaktan çocuksu bakışlar atıp , yaklaşmaya , tanımaya korktuğum bir yer Afrika .
Bütün bunların yanında meraklı bir eğilimle uzaktan gözlemliyorum , çeşitli belgesellerde , National Geographic özel sayılarında bu enteresan kıtayı anlamlandırmaya çalışıyorum .
Sizin anlayacağınız , birçok insanın olduğu gibi benim de Afrika'yla mesafeli bir ilişkim var .
Gizli gizli hayalimdeki Afrika'nın içine çekilmek istesem de bu hissi kendi uygar çevremde , kendi arka bahçemde yaşıyorum .
Uzaktan izliyorum ve yardım edememenin vicdan azabını sineye çekmeye çalışıyorum .
Filmi izlerken de doğal olarak bu kıtayla olan akıldışı ilişkileri beraberimizde getiriyoruz .
Fernando Meirelles de bu durumun öylesine farkında ki bizleri aynen gerçek hayatlarımızda olduğu gibi etkiden yoksun dikizciler olarak konumlandırıyor .
Bu şekilde hayalimizdeki Afrika'nın içine çekmiyor bizleri , ama buz gibi soğuk bir gerçekliğe , elle tutulur bir akışa hapsediyor .
Ve film bittiğinde boğazınıza düğümlenen o merak duygusunu , o çocuksu utangaçlığı yutmaya cesaret edemiyorsunuz .
Bütün bunların yanı sıra Meirelles , filmi sürükleyen ana karakterlerini aynı izleyenler gibi birer dikizciye çeviriyor ki seyredenler konumlarını pekiştirsinler , oturdukları yerden izlemenin nasıl bir sebep sonuç ilişkisine neden olduğunu daha net fark etsinler .
Afrika'ya gönderilen İngiliz diplomat Justin , tam bir dikizci örneğin .
Çok az konuşan , hafif utangaç , sakin bir memur havasında .
Bütün gün güzel evinde oturup , İngiltere'dekine yakın bir hayat sürmeye çalışarak , görevi sadece Afrika'nın doğal akışına etki etmeden beklemekmiş izlenimi veriyor .
Karısı Tessa ise konuşarak , kendi bahçesinden çıkıp dolaşarak Justin'den daha büyük işler başarmak niyetinde .
Sadece dikizlemek ve Afrika'nın egzotik havasından ürkmek yerine karşısından duran resmi değiştirebilme gücünü elde etme derdinde .
Bu karşıtlığın arasında Justin , sinema koltuğunda hareketsiz oturmakta , izlemekte ve Afrika ile absürt ilişkiler kurmakta olan bizlerin bariz bir temsili .
Ve Justin , filmde kendi ifadesizliğinden kendi ketumluğundan ne kadar acı çekecekse Meirelles'nin kusursuz işleyen sinema dili de dolaylı yollardan bizleri aynı acıya mahkum ediyor .
Bizler aynı Justin gibi olanlara engel olamamanın acısını çekmekteyken görüntüler öylesine derin anlamlar kazanıp ve bütün pasifliğimize karşı durup , öylesine seri hareket ediyorlar ki , bir anda bizim yapamadığımızı yaptıklarını , hayatlarımıza müdahale edecek konuma yerleştiklerini fark ediyoruz .
Çünkü bizde harekete geçme isteği uyandırıyorlar .
Sinema salonunu terk etme aşamasında hikayenin içindeki kişisel konumumuzu netleştirip , ilk şoku atlatıyoruz belki .
Bütün bunların ardından da filmin perde arkasını düşünme şansını yakalıyoruz ve anlıyoruz ki Arka Bahçe , yazar , yönetmen ve oyuncu işbirliğinin son dönemde karşımıza çıkan en güzel örneklerinden biri olsa gerek .
Onu yukarıda bahsedildiği kadar kışkırtıcı ve çarpıcı kılanlardan biri de işte bu birlik duygusu zaten .
Filmi izlediğimiz sırada böyle sıkı bir kenetlenmenin farkına varmak belki biraz güç oluyor çünkü sadece etkilenmekle , kalıbımıza sığamamakla meşgul oluyoruz .
Fakat salonu terk ettiğimiz anda ortada yazarın ne anlatmak istediğini onunla defalarca tartışmış ve bütün olay örgüsünü kendi gördükleri ile beslemiş bir yönetmen olduğu fikrine kapılıyoruz .
Filmin , toplu bir beyin fırtınasının ürünü olduğu düşüncesi sadece yönetmen ve yazar arasında kurulduğu varsayılan ilişkiyle de bitmiyor .
Tess rolüyle En İyi Yardımcı Kadın Oyuncu dalında ödül alan Rachel Weisz gerçekten de muhteşem bir performans sergiliyor .
Ancak bu harika performansta Ralph Fiennes'ın payının ne kadar büyük olduğu da tartışılması gereken bir konu .
Canlandırdığı karakter gereği çok az konuşan , neredeyse David Cronenberg'in Örümcek'indekine yakın bir oyunculuk sergileyen Fiennes , seyirci için öylesine motive edici ki , kendisiyle karşı karşıya duran bir oyuncuyu nasıl bir atmosferin içine sürükler ben şahsen tahmin bile edemiyorum .
Bir oyuncunun canlandırdığı karakterle bu kadar bütünleşmesini sağlayacak mekanı ve ışığı yaratabilen Fernando Meirelles'i de bu olağanüstü iş birliğinin ele başı olarak tanımlayabiliyorum .
Bütün bu övgü dolu sözlerime rağmen nedense bu yazıyı " Bir film izledim , hayatım değişti " klişesi ile bitirmek istemiyorum .
Bu filmden çıktığınızda size kendinizi iyi hissedeceğinizin , dünyevi öğütler almış olacağınızın garantisini de veremiyorum .
Belki hayatlarınız da değişmeyecek .
Ama sizi harekete geçirecek bir şeyler var bu filmde , gelecek planlarınızda ufak değişiklikler yapmanızı sağlayacak , bakış açınızı değiştirmeye yarayacak bir şeyler var ve bu özellikleriyle kesinlikle izlenmeyi , takdir edilmeyi hak ediyor .
