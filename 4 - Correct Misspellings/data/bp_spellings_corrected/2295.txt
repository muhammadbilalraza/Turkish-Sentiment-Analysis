Sinema , çoğu zaman ihtiyaç duyduğumuz katarsis duygusunu en yoğun hissettiren sanat dallarından biri …
Filmler sayesinde , gündelik hayatta sahip olamadığımız pek çok duyguya erişebiliyor ; yeri geldiğinde asla olamayacağımız karakterlere dönüşüyor , bazen iyilik yapıyor , bazen cezalandırıyor , bazen de dünyayı kurtarıyoruz !
Ve tüm bunları yaparken suç ve ceza kavramlarını sorgulamayı bir kenara bırakıyor ve kendi adaletimizi sağlamanın haklı meşruiyetini yaşıyoruz .
Peki , “her canlının ruhu vardır” gibi oldukça net bir söylemle yola çıkan bir film , suç ve ceza kavramlarının neresinde durmalıdır ?
Bakın , bu soru çok önemli çünkü bir film , ana karakterinin cezalandırma yöntemini sorgulatıyorsa - psikopat bir katil olmadığı müddetçe - inandırıcılığını çöpe atmış demektir .
Zorlama bir biçimde , “Polonya usulü Fargo” olarak nitelendirilen İz  ( Pokot ) , karakter - hikâye çatışması sebebiyle bizim bu soruları sormamıza yol açarak ve çok güçlü olabilecek bir hikayeyi çok yanlış bir noktada bırakarak kendisine zarar veriyor .
Polonyalı yönetmen Agnieszka Holland , kitabın yazarı Olga Tokarczuk ile birlikte aslında sağlam temeller üzerinde anarşist - feminist bir film ve karakter inşa ediyor .
Hatta Janina Duszejko adını verdikleri karakterin özellikleri ve olaylar karşısındaki tutumu itibariyle filmin en başından farklı bir noktada duracağını düşünüp heyecanlanıyoruz .
Giriş sekansıyla Polonya’nın doğa harikası görselliğini , iyi bir görüntü yönetimiyle seyircisine sunan İz , söz konusu sahnelerde verdiği “karanlık hissiyatıyla” filmin geri kalanı arasında “tuhaf” bir ton farklılığı yaratsa da , ilk başta bu durumu çok önemsemiyoruz .
Çünkü karşımızda ; kapitalizmin boğduğu şehir hayatından kaçarak emeklilik günlerini geçirmek üzere bir dağ kasabasına yerleşmiş , her türlü haksızlığın karşısında tek başına durmaktan korkmayan , erkek egemen iktidar yapısına cesurca başkaldıran , devlet ve otorite kavramlarını umursamayan , Kilise ve inanç sistemlerinin dayattığı fikirleri yok sayarak doğayı ve canlıları korumayı nihai hedefi haline getirmiş feminist , anarşist , astroloji tutkunu , vejetaryen bir karakter var .
İki köpeğinin de aniden kaybolması üzerine önce onları bulmaya çalışan , ardından karşılaştığı tutum sebebiyle yörede gerçekleştirilen kaçak avcılığa savaş açan Duszejko , tüm kamu kurumlarının hatta Kilise’nin karşısında dimdik ayakta durarak hayranlığımızı kazanıyor .
Her canlının ruhu vardır düsturuyla hareket ederek , hayvanların katledilmesine karşı amansız bir savaş başlatıyor .
Hatta film öyle bir noktaya geliyor ki ; ağaçların kesilmesi sonucu böceklerin ölümünü “holokost” olarak nitelendiriyor ve doğaya insan ırkının yaptıklarına , pek çok kişinin aklına dahi gelmeyecek bir noktadan bakmalarını sağlıyor .
Dolayısıyla biz de seyirci olarak , en başından itibaren Duszejko’nun mücadelesinin en büyük destekçilerine dönüşüyoruz ve doğa , yaşam ve ruh kavramlarını onun gözünden görmeye çalışıyoruz .
Ancak İz bu noktada , ciddi bir yanılgıya kapılıyor ve güçlü bir karakterin tek başına bir filmi götüremeyeceğini öngörmüyor ; derinliği olmayan yan karakterlerle hikâyesini beslemeye çalışırken aslında senaryonun sarkmasına ve izleyicinin filmden kopmasına sebep oluyor .
Temposundaki bu düşüşü finalle toparlayacağını düşünen İz , burada çok daha büyük bir hataya düşüyor ve karakterin sahip olduğu tüm inanç sistemi ile değerlerini kendi elleriyle yok ediyor ve seyircinin gözünde davranışlarının meşruiyetini kaybetmesine neden oluyor .
Sürpriz bir biçimde izleyicisini şaşırtmaya çalışırken , karakteri var eden özellikleri zedeliyor .
Karakter dönüşümü hikâyelerin inandırıcılığını besleyen unsurlardır , bittabi bu dönüşüm doğru ve mantıklı bir biçimde gerçekleştirildiğinde …
Duszejko’nun evrimi , seyirciye katarsis duygusu yaşatmaktan ziyade onun karakterini inşa ettiği temellerin yıkılmasına sebebiyet veriyor .
Ve bu durumu ne yazık ki , olağanüstü performansına rağmen başrolü üstlenen Agnieszka Mandat - Grabka dahi kurtaramıyor .
Özetle , “kara komedi” türüne yakınlaşmaya çalışırken düşünce sistemini yıkan , ihtiyacı olmayan bir gizem katmaya çabalarken ana karakterini ve onun değerlerini heba eden bir film İz .
Böylesine doğru bir noktada duran , politik ve toplumsal eleştirilerini etkileyici bir dille yapan ve en önemlisi hayvan hakları konusunda çok önemli mesajlar verebilecek bir filmin , anlamsız bir finalle inandırıcılığını kaybetmesine açıkçası üzüldüğümü söylemeliyim .
Çok daha iyi olabilirmiş , ne olmak istediğine karar verebilseymiş …
basakbicak@gmail.com
https : / / twitter.com / BasakBicak
