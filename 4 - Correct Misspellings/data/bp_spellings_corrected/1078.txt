Türkiye'de film eleştirmenliği yapıyorsanız eğer , bazı filmler için önce çekincenizi koyacaksınız .
Diyeceksiniz ki : " Sevgili okur , ' Son Kalan ( Lone Survivor ) ' filminin sloganı ' Gerçek Kahramanlık Hikayesi ' olarak belirlenmiş . Yani bu ABD yapımı filmde , bil ki , vatan görevi uğruna yabancı topraklarda ölen askerlerin öyküleri var . Doğaldır ki , çerçevesi belli . Temasını ve yan temalarını bilerek gitmeli ve sinemasından alacağınız keyfin tadını çıkarmalısınız " .
Bunu vurgulamak zorundayız .
Çünkü , emperyalist güç ABD'nin müttefiki ve dostu Türkiye'de , dünyadaki sıcak paranın dolaşımı sonucu ulusal gelirimiz artsa da ve zenginleşmemizde - mesela - silah endüstrisinin payı olsa da , hatta Amerikan mallarıyla yatıp kalksak da .
Karşımıza militarizm yanı ağır basan bir film çıktığında çok ama çok sinirleniyoruz .
Buradan hareketle , damarını kesseniz ABD bayrağı renklerinde akacak aktör / yönetmen Peter Berg'ün filmine dair yazdıklarımın bundan sonrasını , gerçek öykünün / filmin çerçevesi içinde değerlendiriniz .
" ABD'nin Afganistan'da ne işi var " gibisinden geniş kapsamlı bir soruyu tartışacak değiliz .
Film bunu tartışmıyor ; bir olaya kilitlenerek , orta sınıf mensubu gençlerin gözlerini kırpmadan kendilerini nasıl feda ettiklerini öykülüyor ( Türkiye'de de ölenler , kırsal kesimlerden yoksul ve orta alt sınıftan gençler değiller miydi ? ) .
2005 yılında , Afganistan'ın Pakistan sınırına yakın dağlık bölgesinde , Taliban lideri Şah Ahmad'ı etkisiz bırakmak için düzenlenen operasyonda , öncü olarak gönderilen 4 Navy SEAL , kendilerini gören çobanları serbest bırakmaları nedeniyle düşmanla sıcak temasa girmek zorunda kaldı ( çünkü , aralarında tartışsalar da , savaş kuralları gereği sivilleri öldüremezlerdi . Risk aldılar , kaybettiler . Çobanlardan biri Taliban militanlarına haber verdi ) .
Bu çatışmada üçü öldü , biri yaralandı .
Havadan müdahaleye gelen , farklı rütbelerden on altı asker de Chinook helikopterinin düşürülmesi sonucu öldü .
Film , işte o yaralanan ve Taliban karşıtı köylülerin kurtarıp Peştu geleneğine göre hayatını koruduğu Marcus Luttrell'in ( Mark Wahlberg ) yazdığı kitaptan uyarlanmış .
Görev öncesinde tanıdığımız dört askerden üçü , her genç insan gibi ülkeye döndüklerinde gerçekleştirecekleri hayallerini konuşurken , kısa süre sonra , kurtulmalarının çok zor olduğu sarp arazi koşullarında ölüyor ; biri ise ölmekle hayatta kalmak arasında acılar çekiyor .
Tüm bu süreç , şaşırtıcı bir gerçeklikle çekilmiş .
Seyirci , onlarla birlikte adım adım ilerliyor , yakın planlarla odaklanıyor ve çatışmanın şiddetiyle sarsılıyor .
Bir askerin nasıl yavaş yavaş öldüğüne tanık oluyor .
Bu gerçeklik duygusu , çatışmanın - neredeyse - gerçek zamanlı seyrinde iyice belirgin hale geliyor .
Film , Oscar adayı olduğu ses kurgusu ve ses miksajının dışında , Red Epic kameralarla çekilen görüntülerin keskinliği ile KNB Efx'in üstlendiği makyaj etkilerinin devamlılıktaki kusursuzluğu sayesinde , tüm bir çatışma bölümünü sinemanın ilgili seçkilerine kaydettiriyor .
Tartışmasız heyecan verici bir yönetmenlik ve yönetmen ile oyuncuların etkileşimi söz konusu .
Peter Berg , kameranın her iki tarafında çalışan biri olarak , Wahlberg , Taylor Kitsch , Emile Hirsch ve Ben Foster'la , yapım öncesinden başlayarak , askerliğin , savaşmanın ve savaşarak ölmenin özde ne olduğuna odaklanmış .
Aksi halde , dörtlüden bu denli başarılı bir sonuç alamayabilirdi .
Kaldı ki , çatışma sonrası film bir nebze ' düşüyor ' , sıradanlaşıyor .
Peki , asıl olan ne ?
Bu film , bilinçli bir dünya insanını savaştan daha da nefret ettirebilirken , ortalama Amerikan gencinin vatanseverlik duygularını neden kabartabilir ?
Çünkü mesaj şu : " Siz vatanınız için savaşırken asla ama asla yalnız kalmayacaksınız . Her asker , kendinden önce arkadaşının hayatını kurtarmak için çarpışmaktadır . Ve arkanızda güçlü ülkeniz durmaktadır . Ne diriniz ne de ölünüz yabancı bir toprakta asla kaybolmayacak ! "
Püf noktası burada : Bir topluluğa ait ve birilerinin senin için canını verebileceğini hissetmek !
