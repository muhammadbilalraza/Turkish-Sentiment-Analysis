1990'lı yıllarda PC oyunları oynamış olan okuyucular sinematik " cutscene " kavramı ile de haşır neşir olmuşlardır .
Bir zamanlar ünlü olan ama artık fazla tutulmayan aktörlerin yeşil ekran önüne atılıp klişe dolu repliklerle çekilen gerçek görüntülü sahneleri , oyunun bölümleri arasına serpiştirilirdi .
Cutscene furyasını en çok abartan " Wing Commander IV " gibi oyunlara harcadığımız zamanın çoğu , oyunun kendisi ile değil , cutsceneleri izlemekle geçerdi .
Grafik teknolojisinin gelişimiyle cutsceneler artık gerçek oyuncular yerine CGI ile oluşturuluyor .
Fakat bizim gibi nostaljik PC oyuncularının " Phantasmagoria " ve " Command and Conquer " gibi gerçek " cutscene " barındıran oyunları unutması zor .
Silent Hill 2 olarak adlandırabileceğimiz Sessiz Tepe : Karabasan 3D ( Silent Hill : Revelation ) ise bir bakıma içinde oyun kısmını barındırmayan bir cutscene gösterisi .
Amatörce oynanmış , yeşil perde CGI cümbüşü olduğu belli her sahnenin ardından PS3 kontrolünü ele almaya hazırlanıyoruz ama hatırlıyoruz ki evde değil , sinemadayız ve oyun hiç bir zaman başlamayacak .
İşte bu noktada bu 94 dakika nasıl geçecek diye saatlere bakmamak mümkün değil .
Silent Hill 2 , Christophe Gans'ın yönettiği , popüler bilgisayar korku oyunundan uyarlanan ilk filmin devamı .
Silent Hill isimli kabus kasabadan kurtulan Heather ( Michelle Williams'a tıpatıp benzeyen Adelaide Clemens ) , babası ( orta bütçe korku filmlerinin aranılan karizma aktörü Sean Bean ) ile kasabadan kasabaya kaçmaktadır .
Bir süre sonra Silent Hill'in pek de sakin olmayan sakinleri Heather'ın babasını kaçırır ve Heather kabuslarını süsleyen bu kasabaya dönmek zorunda kalır .
Silent Hill serisi , oyunlarıyla veya filmleriyle güçlü birer grotesk dizayn gösterisi sunuyorlar , orası kesin .
Filmin CGI veya pratik  sanat yönetimi ve yaratık dizaynları gayet yaratıcı .
Özellikle kasabayı kontrolü altına almış kötü kalpli kız Alessa'nın koruyucusu olarak tanınan üçgen kafalı yaratık kimin kabusundan çıkmış , işin orasını bilmek istemiyorum .
Fakat problem senaryo , yönetim ve oyuncularda ; ve işte bu noktada bütün filmi kocaman bir cutscene olarak bir kenara atmaktan başka bir çare kalmıyor .
Birbiri ardına klişe korku numaraları ( kabus içinde kabus numarası ne yazık ki halen eskimedi ) , türün vazgeçilmez konu teklifleri ( yeni eve taşınan ailenin filmin başındaki mutluluğu ) ve sadece zıplatma amaçlı olan bir sürü sahte korkutma filmi iyice yavanlığa itiyor .
Yazar / yönetmen Michael J. Bassett'in görsel bakımdan yetenekli olduğu ortada ve film bu bakımdan sadece karanlık ve gotik ortamlar ve acayip yaratıklar görmekten haz alan korku severleri tatmin edecektir .
Fakat biliyoruz ki mesela John Carpenter'ın orijinal Şey ( The Thing ) filmi de acayip yaratıklarla doluydu , işin içine ustaca elden geçirilmiş bir anlatım da katınca ne kadar başarılı olunuyor ona da görebiliyoruz .
Twitter : egekozak oktayegekozak@hotmail.com
