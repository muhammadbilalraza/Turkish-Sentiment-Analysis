2003 yılında Nathalie ile hayatımıza giren , sinema algısını genel olarak cesur ve muzır olarak nitelendireceğimiz ( ama kesinlikle bir Catherine Breillat değil ) Anne Fontaine ellerinden çıkma oldukça akıcı , absürt , komik , kışkırtıcı bir film Gemma Bovery / Aşkın Dili .
Filmin en önemli unsuru konusundan çok ortalıkta arzu nesnesi olarak süzülen Gemma Arterton filmdeki adıyla Gemma Bovery .
Fransız yazar Gustave Flaubert’in ünlü romanı Madam Bovary’nin tam bir modern versiyonu .
Ama şehirde değil tam da taşranın zaman zaman kendini aşan yalnızlığında geçiyor .
Tabii işin içinde bir de Posy Simmonds’ın aynı isimli resimli romanı var ki filme eşlik eden hikaye daha çok o kısım !
Madam Bovary bilindiği gibi doktor kocasının idealleri ve lüks tutkusundan bunalarak kendine farklı bir yol çizmeye çalışması ve bir dizi ilişki yaşamasıyla dikkat çeken bir karakter .
Gemma’nın kocası aynı ismi taşımasına rağmen 1900’lü yıllardaki adaşı gibi sıkıcı ve hırslı bir adam değil , sadece karısının beklentilerini taşra ortamında fazlasıyla yalnız ve serbest bırakıyor .
Tabii bir de bu isimleri ve cisimleriyle bu çifti inanılmaz izlenesi bulan komşu Martin var ki filmin absürt ve komik kısmı biraz da onun arsız merakı sayesinde ortaya konuyor .
Gerçek hayat ve edebiyatın bu denli benzeşik ve sevimli şekilde iç içe geçtiği film trajik yanları budayarak daha çok absürt bir komedinin peşinde dolanıyor ki , dram ve komediyi güzel bir biçimde buluşturan Fransızlara has bir yanı da yok değil hani .
Fontaine geçen yıl Yasak Aşk filmiyle sınır tanımayan aşkın farklı bir yanına el atmıştı .
Çevre faktörünü es geçmeden filmlerine çok iyi monteleyen yönetmen Yasak Aşk da tüketimin , rahatlığın ve doğanın kollarında çok da fazla sorgulanmayan hayatın için sokmuştu bizi .
Burada da taşra duygusuyla aynı duygunun farklı bir versiyonuyla karşılaştırıyor bizi .
Tabii Martin’i ikilinin peşine takarak .
Martin fırında ekmek pişiren , bir yandan da çok sevdiği Madam Bovary romanının karakterlerini ay gibi parlak bir şekilde karşısında bulmuş bir adam .
Hal öyle olunca bu çifti markaja alıyor ve romanı bir kere de onlar üzerinden okumaya başlıyor .
Tabii zaman zaman fazlaca burnunu soktuğu ilişkinin egosantrik bir nesnesi haline geliyor , kimi zaman kontrollü bir mesafenin arka planında gizleniyor .
Martin’e hayat veren Fabrice Luchini on numara iş çıkarıyor ve neredeyse koca filmin havasını tek başına değiştiriyor .
Meraklı , ilgili , yardımsever ve Gemma’ya hayran bir komşuyu iç sesiyle bizlere pek güzel taşıyor .
Gemma Artenton’un hepimizi saran güzelliğiyle filme sımsıkı sarılırken , Luchini’nin parlak mimikleri sayesinde gevşiyoruz .
Tabii filmin tek olayı Madam Bovary uyarlaması havalarında devam etmesi değil araya serpiştirilmiş sürprizler filmi tahmin edilmeyecek yollara sokuyor .
Martin’in soy isminin Joubert olması onu ister istemez yazar Flaubert ile bir özdeşlik kurdurmaya zorluyor bizim gözümüzde .
Romanı akışıyla gerçek hayatın kurgusunu eline almış gibi hisseden Martin de bir noktadan sonra da tökezliyor ve kendisi dahil herkesi az da olsa rahat bırakmaya ikna oluyor .
Aşkın Dili taşranın değişik algısına dair ince bir ironi içeren , romanların belli başlı sonlarının karşısına kapı gibi gerçek hayat sürprizleri çıkaran , hatta romanın filmin üzerindeki etkisini kırmak için absürt bir havaya bürünen gayet başarılı bir film .
Kadın dünyasının kendi uyanışına da izin veren , arzunun nesnesi olmakla ihanetin girdabı arasında ‘ekmek’e kallavi bir anlam biçen değerli bir film .
Romanlar ilham olur ama hayatlar yaşanır diyebiliriz filmin ana fikri için ! twitter . com / BanuBozdemir
