Otuz'lu yaşlarını yaşamakta veya o yaşlara yaklaşmakta olan seyirci için " pazar sabahı filmleri " , tanıdık gelecektir .
Seksenli yılların tek kanallı TRT günlerinde pazar sabahları gösterilen gerçek oyunculu ( " Live - action " için daha uygun Türkçe bir terim bulan varsa yollasın lütfen ) Disney filmleri , o dönemde çocuk olanların kalbinde özel bir yer edinmiştir .
Genelde yetmişlerin başında çekilmiş , yarısından çoğunun başrolünde genç bir Kurt Russell'ın bulunduğu , Bilgisayar Adam , Dünyanın En Güçlü Adamı , Uzaylı Kedi gibi hemen hepsi basit bilim kurgusal fikirlerle desteklenen şirin , pırıl pırıl ve zararsız çocuk filmleriydi bunlar .
Kusura bakmayın filmlerin adlarını doğru yazmamış olabilirim .
Fakat Bilgisayar Adam'ın doğru çevirisinin Tenis Ayakkabısı Giyen Bilgisayar olduğunu bilmek gerçek pazar sabahı filmleri hayranları için ne kadar yararlı olacaktır ?
Favorim olan Uzaylı Kedi benim aklımda her zaman Uzaylı Kedi olarak kalacaktır , gerçek adı ne olursa olsun .
1975 yapımı Sihirli Dağ pazar sabahı filmleri arasında mıydı hatırlamıyorum .
Fakat iki uzaylı çocuğun kötü ruhlu bir milyonerden kaçması etrafında kurulu konusu göze alındığında bu gayet mümkün bir olasılık .
2009 yapımı pahalı CGI , bol patlamalı aksiyon ve kalın kaslı Dwayne Johnson destekli yeni versiyonu ise o eski günlerin pazar sabahı filmleri formülünden pek de uzaklaşmıyor .
Yani yüksek bütçesine , ciddi aksiyon yıldızlı kadrosuna ve görsel etkileyiciliğine rağmen yine gayet basit , pırıl pırıl ve zararsız bir çocuk filmi ile karşı karşıyayız , bundan fazlası da yok , eksiği de .
Milyonlarca kilometre uzaklıktaki evlerine dönmeye uğraşan uzaylı çocuklar Seth ve Sara'yı bu sefer Anna Sophia Robb ve Alexander Ludwig canlandırıyor .
Seth ve Sarah , açıklamaktan çekineceğim sebepler yüzünden bir an önce Amerikan devletinin el koyduğu uzay gemilerine dönmek zorundadır .
Minik uzaylı ikilimiz bu zor görev sırasında suç dolu geçmişini geride bırakmaya uğraşan taksi şöförü Jack ( Dwayne Johnson ) ve uzaylı bilimcisi Alex'in ( Carla Gugino kadar güzel bir kadın var mı bu dünyada ? ) yardımlarını kazanır .
Kahramanlarımız bu tür filmlerde her zaman banal , sert ve kapalı fikirli ebeveynleri temsil eden Amerikan ajanlarından ve en kısa yoldan " Yumuşak Predator " olarak tanımlanabilecek uzaylı katilden kaçabilecek midir ?
Sihirli Dağ , konusu ve türü ele alındığında teknik ve hikaye anlatımı bakımından aslında gayet yeterli bir bilim - kurgu / macera .
Burada oturup sırayla filmin türlü mantık hataları hakkında yazmak kolay , ama çocukların basitçe iki saat eğlenmesini amaçlayan bu tarz bir filmi mantık bakımından analiz etmenin ne gereği var ?
Yine de bir deneyelim : Mesela Sara etrafındaki her şeyi beyniyle darmadağın edebildiğine göre kötü Amerikan askerleri neden ciddi bir tehdit oluşturuyor , neden ne zaman askerler silahlarını uzaylı çocuklara yönelttiğinde gerilim artıyor ve uzun süren bir tansiyon yaratılıyor ?
Sonuçta bu tür bir durumda Sara'nın tek yapması gereken kurşunları durdurmak , daha da iyisi silahları moleküllerine ayırmak .
Bu yüzden ne yazık ki askerler , fazla bir tehdit oluşturmuyor .
Sıra Predator kopyası uzaylı katilimize geldiğinde ise , kendisi bu sefer çocuk filmi kapsamında bulunduğu için ne yazık ki insanları ortadan ikiye bölen çifte uçlu bumerang kılıcını kullanamıyor .
Bir zamanlar " Kaya " olarak anılan eski güreşçi Dwayne Johnson , geçen senenin Oyun Bozan'ından beri Disney mahsulü çocuk filmlerine kolay bir geçiş yapmış durumda .
Bir zamanlar " Yeni Arnold " adı verilmiş Kaya'yı şuçlamamak lazım .
Sonuçta bu tür basit Disney filmlerinde hem oynaması kolay , hem yetişkin aksiyon filmleri kadar fiziksel zorlama gerektirmiyor , hem de gişede para kazanması neredeyse garanti .
Darren Aranofsky başyapıtı Şampiyon'da bir zamanlar profesyonel güreşçi olan Randy " The Ram "
Jackson'un trajik düşüşü göze alındığında , Disney filmlerinde iki espri atıp ara sıra kas göstermek inanın fena bir fikir değil .
