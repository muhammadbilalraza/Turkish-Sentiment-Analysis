Tembellik , sadece bizim sinemamıza özgü değil şüphesiz .
Bir internet şöhretine film yaptırmak , Hollywood’da da pekala gerçekleşebilirdi .
Issız Adam parodisi ile web ortamında ünlenen , sonrasında Okan Bayülgen’in ekibine dahil olan Hayrettin Karaoğuz’un başrolünde oynadığı bir film yapılmış olması da şaşırtıcı sayılmaz bu açıdan .
Seyircinin tanıdığı ve sempatik bulduğu bir yüz , belki uzun vadede sinemamızın başarılı bir komedyenine de dönüşebilir .
Belki .
Daha özenli , daha yaratıcı projelerde yer alırsa tabii .
Gelecekten Bir Gün’ün kendine referans aldığı filmler bariz .
Ama hepsinin kaynağı Frank Capra klasiği Şahane Hayat ( It’s A Wonderful Life ) .
O filmde , hayattan umudunu kestiği bir anda intihara kalkışan kahramanın karşısına , pek alışılmadık türde bir melek çıkar .
Melek , onun hiç varolmadığı bir hayatı gösterir kahramanımıza ; dolayısıyla da hayatının değerini .
Bu formülün çeşitli versiyonları yapıldı sinema tarihi boyunca .
Dallas dizisinde Jr . için bile uygulanmıştı hatta bir ara .
Gelecekten Bir Gün’ün de aynı formülü neredeyse birebir kullandığını tekrarlamaya gerek yok sanırım .
Tolga , intihar etmediği takdirde nasıl bir geleceği olabileceğini görünce , hayatını yoluna koymak için uğraşmaya başlıyor .
Ama zayıf bir senaryo , karikatür düzeyinde karakterler , ergenlik çağlarından kalmış bir mizah anlayışı ve televizyon trükleriyle işlemiyor o formül .
Ancak bu hikayeyle hayatında ilk defa karşılaşmış ve bu mizah anlayışıyla akran bir seyirci kitlesi için anlamlı olabilir herhalde söz konusu film .
Çoğu zaman o uzaylı büyülü televizyon dizileri tadında ve taze bir internet şöhretini paraya çevirmeyi hedefleyen bir film Gelecekten Bir Gün .
Tabii ki böyle piyasa filmi denemeleri olacaktır .
Böyle filmler yapılmasın demeye hakkımız yok .
Ama daha zeki senaryolar yazmak ya da daha özenli filmler çekmek , inanın çok zor değil .
Bugün yüz bin seyirci gibi rakamlar çoğu Türk filmi için büyük başarı sayılır hale geldiyse , en temel sebebi filmlerdeki özensizlik ve yaratıcı tembellik .
Hayrettin Karaoğuz’dan başarılı bir komedyen çıkar mı , bunu zamanla daha iyi göreceğiz .
Ama oyuncu olarak kendini geliştirmesi , üç beş mimik ve ifade ile bir nevi yerli Jim Carrey ya da Jerry Lewis olduğunu düşünmemesi gerek .
Bu haliyle kısa süreli bir sempati toplamaktan öteye gidemez çünkü .
