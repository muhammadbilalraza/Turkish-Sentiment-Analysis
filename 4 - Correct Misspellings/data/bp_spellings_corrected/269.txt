Doris Lessing’in bizde de yayımlanan “Büyükanneler” ( The Grandmothers ) kitabının aynı adlı açılış hikâyesine dayanan “Yasak Aşk” ( “Adore” ya da “Two Mothers” ) , Anne Fontaine’in ilk İngilizce filmi aynı zamanda .
Kadın hikâyelerine alabildiğine içeriden bakışlar atabilen Fontaine , deneyimli senarist Christopher Hampton’ın da yardımıyla bu filminde de benzer bir bakışın ipuçlarını veriyor , hikâyenin derinliklerine girebilmemizin önünü açıyor .
Geçen yılki İstanbul Film Festivali’nde de gösterilen “Yasak Aşk” , birbirlerinin oğullarıyla ‘aşk yaşayan’ iki annenin hikâyesini anlatmak gibi ‘tartışılabilir’ bir işin altına giriyor .
İki anne ile oğulları arasındaki ilişkiler ağının önce ‘gizli’ , sonraysa ‘açık’ biçimde ortaya konulması , filmin Türkçe adının taca çıkması sonucunu doğuruyor .
Burada ‘yasak’ olan bir şey yok aslında .
Gerçekliği pek de tartışılamayacak , herhangi bir art niyetin göze çarpmadığı saf aşk buradaki .
Anneler ve oğullar arasındaki , başlangıçta fiziksel bir dürtüyle hayat bulan , ardından ‘duygu’nun da devreye girmesiyle yücelen sevdalar , belli bir zaman sonra karmaşıklaşmaya ve çıkmaz sokaklara sapmaya başlıyor .
Bunu herhangi bir aşktan ayırmak , farklı değerlendirmeler yapmak gereksiz anlayacağınız .
Her aşkta hangi meseleler kendini gösteriyorsa , burada da benzer problemler su yüzüne çıkıyor .
“Yasak Aşk”ı , tersten okunan bir ‘ödip vakası’ olarak görmek de mümkün .
Gözlerinin önünde büyüyüp olgunlaşan ve birer ‘harika’ya dönüşen oğullarına karşı kaçınılmaz biçimde ‘hayranlık’ duyan annelerin , kocalarını bertaraf ederek ( içlerinden birinin kocası ölmüştür ) oğullarına kucak açmaları temeline dayanan bir yapı söz konusu hikâyede .
Birer ‘tanrı heykeli’ gibi önlerinde büyüyen oğullara karşı tepkisiz kalamıyor buradaki anneler ve bu durumu bir adım öteye taşımakta sakınca görmüyorlar .
Dörtlünün önceleri ‘temkinli’ olduklarını , daha sonraysa yaşadıkları ‘olağanüstü’ bir şey değilmiş gibi rahatladıklarını da belirtmek gerek , ki en doğrusu da bu sanki !
Evet , yerleşik toplumsal kurallar ya da eğilimler hesaba katıldığında , “Yasak Aşk”ta yaşananları ‘ahlaka mugayir’ olarak nitelemek mümkün .
Nereden ve nasıl baktığınız önemli tabii .
Kadının ‘seçme ve seçilme’ özgürlüğünün sınırları konusunda ‘köşeli’ düşünenlerin burada anlatılanlardan rahatsız olacakları kesin .
Tümüyle sübjektif değerlendirmeler ışığında hayat bulan ‘aile kurumu korumacılığı’ kavramına tutunanlar da aynı rahatsızlığı hissedeceklerdir .
Ancak , bakış açısını genişletip ‘insan’ odaklı bir perspektife ulaşanların ‘doğal’ bir refleksle karşılayacakları bir durum söz konusu bu hikâyede .
En gelişmiş toplumlarda bile kapana kıstırılmaya çalışılan kadının ‘özgür iradesi’ne bir methiye var “Yasak Aşk”ta , ki kutsanması gereken de bu bize göre .
Diğer seçeneğe bağlı kalmak en kolayı , baştan ‘reddedici’ bir tutum takınmak .
Anne Fontaine , böylesi ‘çatıştırıcı’ bir meseleyi sinemalaştırarak , tabuların tartışılabilir olduğunu da belgeliyor bir yandan .
Onlara körü körüne boyun eğmektense , insan ilişkilerinin özüne inerek ‘doğru’yu bulma isteği var onda .
Bunu yaparken , dört ana karakteri canlandıran oyunculardan da istediği verimi alıyor .
Naomi Watts ve Robin Wright’ın daha çok bakışlarına hapsolan aşk , oğulları canlandıran Xavier Samuel ve James Frecheville’in bedenlerinden yansıyor bize .
Annelerinin onlara önce hayran , ardından da âşık olmalarının temelinde de bu bedenler yatıyor zaten .
Önce bakışlar çeliniyor , sonraysa yürekler .
