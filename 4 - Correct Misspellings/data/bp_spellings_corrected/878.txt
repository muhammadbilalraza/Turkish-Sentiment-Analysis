Comics Buyers tarafından yüzyılın yayıncısı ilan edilen DC Comics kahramanlarının yeni beyazperde istilası başlamak üzere .
İlk Yenilmez : Kaptan Amerika ( Captain America : The First Avenger ) ' nine hemen önünden gösterime giren , neredeyse bir mitolojiye sahip olmasına rağmen bizde yayınlanmadığından pek bilinmeyen çizgi roman serisi Yeşil Fener ( Green Lantern ) ' in sinemaya uyarlanmış halini izlerken basın gösteriminde 3D gözlüklerini takmış perdeye bakan tüm sinema yazarlarından farklı bir ruh halinde bulunduğumu baştan belirtmek isterim .
Karşınızda neredeyse çıkmış tüm Yeşil Fener çizgi romanlarını okumuş , gerçek bir DC hayranı duruyor .
Fener Birliği / Lantern Corps'a bağlı Yeşil Fener'lerin evreni ve kendi varlıklarını korurken yaşattıkları macera duygusunu , şu hayatımda çok az şeyde tattım .
Bu yüzden , şehre bir sirk gelince sevinen çocuğunkine benzer bir heyecanla basın gösteriminin yolunu tuttum .
Mega bütçeli erdem ve kahramanlık gösterisi için heveslice hazırdım .
Yeşil Fener ( Green Latern ) , çizgi romanın altın çağı denen 1940'larda başlayıp aralıklarla da olsa günümüze kadar gelmiş bir seri .
O zamanın ruhuna uygun olarak , sistem karşıtı , anarşist anti kahramanlar yerine kendisini bir davaya adamış üstün insanlar , modern zaman şövalyeleri vardı bu ucuz öykülerde .
DC Comics'den çıkan bir başka kahraman olan Superman örneğindeki gibi , insani zaaflardan sıyrılmış , sorumluluk duygusuyla hareket eden Fener Birliği üyelerinin asil ahlakı günümüz için fazlaca naif kalmış olabilir ama sanırım şu tükenmiş dünyada onların aşıladığı morale ihtiyaç var .
Süper kahramanları bu yüzden sevmez miyiz zaten ?
Filmi konuşacak olursak .
Oyuncu seçimlerine lafım yok .
Ryan Reynolds bence bir süper kahramanı oynatmak için en doğru seçim .
Yakışıklı , kaslı ve iyi bir oyunculuk kabiliyetine sahip , ki bu üçü pek bir arada olmaz !
Gelelim işin hikaye kısmına .
Bizde pek bilinen bir yayın olmadığından Türk sinema izleyicisi senaryoyu pek sorgulamayacaktır ama eksiği çok .
İzlediğimiz film , Yeşil Fener çizgi romanının 40'lardaki ilk çıkışına ve Alan Scott'a değil , 50'lerin sonuna denk gelen 2. dalganın kahramanı olan Hal Jordan'ın macerasına odaklanıyor .
Filmin başında her şey yolunda .
Abin Sur'un gemisi dünyaya düşüyor , kendisi yaralanıyor ve güç veren yüzüğünü " seçilmiş olan " ı bulması için yolluyor .
Yüzük de hatalarıyla yaşayan ama özünde iyi bir insan olan Hal Jordan'ı seçiyor ve macera başlıyor .
Bu noktadan itibaren asıl eserden bir sapma başlıyor .
Çizgi romanda seçim meselesi tek kişiyle sınırlı değildir .
Daha sonra seride epey önem kazanan ve asıl yüzük taşıyıcısı olan ( yüzük sadece daha yakında olduğu için Hal Jordan'ı seçer ) Guy Gardner karakteri senaryodan tamamen dışlanmış .
Hikayenin düşmanı ise çizgi roman serisinde de Hal Jordan'ın en belalı düşmanı olan Parallax adında H. P. Lovecraft tasvirlerine benzeyen bir yaratık ve onun yardakçısı Hector Hammond'dur .
Filmde ısrarla Stephen Hawking'e gönderme yapılarak canlandırılan Hector Hammond'un çizgi romanda bambaşka ve sürekli bir etkisi olması bir yana , Parallax meselesinin moralimi çok bozduğunu belirtmeden geçemeyeceğim .
Tüm Fenerlerin ezeli düşmanı olan ve Hal Jordan'ı sürüm sürüm süründüren kadim kötülük Parallax , tek filmlik malzeme yapılmış .
Ben size , o Parallax gün gelecek Hal Jordan'ın içine girecek / gizlenecek , Hal Jordan bu yüzden neredeyse tüm ' Koruyucular'ı öldürerek Fener birliğini dağıtacak , DC evreninin en kötücüllerinden birine dönüşecek ve bütün bunlar da fasiküller dolusu anlatılacak , desem , ne menem bir bela olduğunu belki tahmin edebilirsiniz .
Yine çizgi romanda çok yer kaplayan , güvenilmez Sinestro burada iki gıcık laf edip moral bozan birinden fazlası değil .
Oldukça katmanlı bir yapıya sahip olan Yeşil Fener evreninden çıkara çıkara , ezik oğlanın elinden güzel kızı kapan yakışıklı çocuk hikayesi çıkaran senaryoya hiç bir şekilde onayım yok .
 " Boşver hikayeyi , sen aksiyondan bahset ! " diyenlere özel bu kısmımızda ise üzülerek belirtmeliyim ki , filmin girişi ve finali arasında geçen zamanda neredeyse 70 dakikalık bir delik mevcut ve bu alan gayet gereksiz bir aşk hikayesiyle yamanmaya çalışılmış .
Carol Ferris karakterini oynayan Blake Lively göz kamaştırıcı olsa da bu eski moda Süperman - Lois Lane aşkına kimse kanmaz .
Tüm film boyunca öpüşmediler bile !
Aslına bakarsanız kimse öpüşmedi , hiç kan da dökülmedi .
MPAA sınıflandırmalarının en çok bilet sattıran kısmı olan PG - 13 sertifikasını alabilmek adına verilmiş büyük tavizler var filmde ve bu haliyle Yeşil Fener , neredeyse bir animasyondan daha masum !
Uzun lafın kısası ; eğlence sineması düşmanı , çok bilmiş bir film eleştirmeni değilim ama büyük bir merakla beklediğim Yeşil Fener beni pek tatmin etmedi .
Konuya çok hakim olmayan , efekt meraklısı bir seyirci için " seyret , unut " tarzı hoş bir seyirlik olacaktır ama beyazperde için bunca zaman beklemişken daha farklı bir çabayı hak ediyordu .
Martin Campbell gibi zanaatkar bir yönetmenin daha iyisini yapması gerekirdi .
Yine de , en azından Transformers'da olduğu gibi aksiyon sahnelerinde kimin ne yaptığının anlaşılmadığı bir film değildi , diyerek deli gönüle teselli verelim .
3D'nin nimetlerinden faydalanamayan , sadece biraz derinlikle daha pahalı bilet satan bu film , her yaştan çocuklara ve uçan birilerinin bizi tüm kötülüklerden koruyacağına inananlara .
Twitter : murattolga / murattolga@gmail.com
