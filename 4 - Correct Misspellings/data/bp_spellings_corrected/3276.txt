Animasyon filmlerin artık sinema dünyasındaki as karakterlerden birine dönüştüğü , hatta son yıllardaki başarılı yapımlarla birlikte kabul görülürler tahtına çoktan oturduğu günümüzde işini kötü yapmak olur mu hiç ?
Kayıp Balık Nemo , Oyuncak Hikayesi serisi ve Ice Age gib birbirinden özel , güçlü animasyonların akıllara kazındığı son 10 küsür yıllık süreç arada bir de olsa tatsız örnekleri de karşımıza çıkarıveriyor .
İşte , Tuhaf Bir Sihir adlı Lucas Film icraatı proje de , işini kötü yapmış bir film .
İngiliz üstad W .
Shakespeare’in Bir Yaz Gecesi Rüyası adlı eserinden ( ki tiyatro dünyasının en efsanevi fantezi temalı oyunlarındandır ) esinlenen , hatta “nemalanan” Tuhaf Bir Sihir aslında oldukça güçlü bir ekibin çalışması .
Daha önce Finding Nemo , Terminator 2 ve Azınlık Raporu ile Er Ryan’ı Kurtarmak gibi çok özel yapımların ses bölümünde çalışmış , şimdiye kadar da çok sayıda Oscar ödülünü evine götürmüş olan Gary Rydstrom , ilgi çekici animasyonun yönetmen koltuğundaki isim .
Üstüne üstlük  bir başka sinema dehası olan George Lucas ise projenin ardında duran ve hikayeye de elini atan kişi olarak ümitleri yeşertiyor .
Lakin tüm bu artılara rağmen Tuhaf Bir Sihir filmi bekleneni vermekten bir hayli uzak kalıyor .
Hikaye bahsettiğimiz gibi Bir Yaz Gecesi Rüyası adlı oyundan “eser miktarda” öğeler içeriyor .
Özel aşk iksiri , bir başka deyişle aşk denen içinden çıkılması zor olgunun etrafında dolanıveren hikayesi , her ne kadar çocuklar için didaktik bir şov olma amacı taşısa da , sıradan bir “tekrardan” öteye gidemiyor .
Bunun en büyük sebebi ise bir hayli yavan olan senaryosu .
İşin ilginci ise Lucas’ın bu filmin hikayesi için “bir bakıma dişi Star Wars” benzeri bir tanım kullanması .
Sınırların bir hayli net çizildiği iki krallık , güzel bir prenses olan Marianne , enteresan kız kardeşi ve Roland adlı sözde - aşık koca adayı ve pek tabii filmin kötüsü , Bog King olarak da bilinen bir “kötü” .
Prensesimiz aşkın gücüne inanan , mutlu mesut yaşayan renkli kanatlı bir elf perisi benzeriyken , Roland’ın aslında başka amaçları olduğunu öğrenmesiyle eline kılıç alıp “aşk yalandır”ı şiar edinmiş bir karakter .
Kız kardeşi ise halen biraz daha farklı düşünmekte .
Bu esnada Roland da , aşkına ( ! ) kavuşabilmek için diğer diyara , karanlık yurda el atıp , bir aşk iksiri edinmek niyetine giriyor .
Diğer krallığın kötü , çirkin ama aslında aşka ve sevgiye susamışları ise karşılarında dikiliveriyor .
Açık konuşmak icap ederse , Tuhaf Bir Sihir adına da yaraşır bir şekilde “garip” bir karışım olmuş .
Bir bakıma müzikal animasyon diyebileceğimiz film , zırt pırt araya giren , daha doğrusu “şarkı söylemezse ölecek” hastalığına yakalanmış karakterlerin , günümüz kültüründen sayısız müzik eserini dillendirdiği bir acaip hikaye .
Akıllara benzer çok sayıda proje gelse de , özellikle de küçükler için odaklanması zor bir malzeme var ortada .
Bir yandan hem aşk ve iyilik teması işlenirken , diğer yandan da çirkinler de sever , kötülerin de kalbinde sevgi olabilir , gibi artık küflenmiş fikirler adeta bir bombardıman gibi tepenize çörekleniyor .
Aşka küsen kahraman teması başlangıçta ilgi çekici gelse de , bir süre sonra o da sıradan birer “tipleme” olmaktan kurtulamıyor .
Lucas’ın sunduğu hikayenin böylesi sığ kalması ise moralleri bozuyor .
Tuhaf Bir Sihir animasyonu ne yazık ki , yıllardır başarı ile uygulanan ve yetişkinleri de kendine kitleyebilen akıllı içerikler yerine , artık köhneleşmiş bir şablonu , hikayenin tam merkezine oturtuyor , bunu da “gereğinden fazla sesli” şekilde paylaşıyor .
Küçük izleyicilerin ilgisini çekmesi muhtemel yapım , yine de akıllı - animasyonlara alışkın ufaklıkları tam anlamıyla tatmin etmeyecektir .
Büyükler ?
Kulaklarınız sağlamsa ve fazlasıyla eski usül bir hikayeden çekinmiyorsanız , Tuhaf Bir Sihir’e şans verebilirsiniz .
burcinaygun@gmail.com
