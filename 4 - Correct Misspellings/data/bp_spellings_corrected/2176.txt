Ardı ardına sıraladığı Tesis , öpen Your Eyes ve The Others ile gerilimin her türünün yeni umudu olduğunu haykıran Alejandro Amenábar , The Sea Inside ile girdiği ' ödül avcısı ' kategorisini sevmiş olacak ki türe kısa bir ara vermişti .
Agora'nın aldığı kafası karışık tepkilerden sonra tamı tamına altı yıldır uzun metraj macerasından uzak duran yönetmenin ' varoluşunu sağlayan ' sulara geri dönüşünü izliyoruz Regression'da .
Yarı modern , yarı eski usül bir gerilimin karşı konulamaz çekiciliğini yanımıza katarak tabii .
Her daim tartışmalı bir psikolojik analiz metodu olarak görülmüş regresyonu ( basit tanımla ; hipnoz yoluyla hatıraların , geçmiş travmaların köküne inmek ) temeline alan film , Tanrı inancı üst düzeyde olan bir babanın polis merkezine gelip ' kızımı cinsel yönden istismar ettim ' itirafıyla başlıyor .
Sadece babasından gibi görünse de aslında tüm ev eşrafından kaçarak kiliseye sığınan Angela'nın ağzının içine bakan ' ve aslında çok daha büyük bir durumun ' temelini oluşturan bu itiraf ve getirilerini araştırma safhası ise Dedektif Kenner'a emanet .
İçine satanik ritüellerin ve cinayetlerin girdiği sürecin ' hiç bir şey hatırlamayan ' yan karakterlerinden bilgi toplamak ise regresyon analizinde saklı .
Bir yanda din , diğer yanda polis soruşturmasına destek olan bilim .
Tüm bunların iç içe geçmesiyle oluşan ' tehlikeli kombinasyon ' tam da Amenabar'ın kalemi .
Neredeyse tüm bireylerin birbirini tanıdığı küçük Minnesota kasabasını fon alarak kayda değer miktarda izolasyon hissi yaratan Regression , bu sayede olağan şüphelileri olaya müdahil olmayanlar tarafından korunaklı hale getiriyor .
Araştırma sürecinde Kenner'ın önüne çıkan en büyük engel bu olsa da kısa süre içerisinde takıntı haline gelecek vakaya bağlılığı konusunda kendisine inanıyoruz .
Bunda kurban Angela'nın manipülatif tarafının da payı büyük .
Suç filmleri ile günümüz ayin / kült filmlerinin yapısını Kenner'ın içinde bulunduğu psikolojik yolculukla birleştiren Amenabar , inandığı ya da inanmadığı şeyler sürekli değişkenlik gösteren , arasında kaldığı iki yoldan çıkıp üçüncüsünü arayan bir karakter yaratıyor .
Şaşırtıcı olmayacak şekilde evliliğinin yürümemesi dışında herhangi bir bilgiye sahip olmadığımız ' vasat altı ' ana kahramanının yolculuğu , sadece vakanın değil bizlere öğretilenlerin de sorgulandığı bir ' kendini bulma ' hikayesine evriliyor .
Amenabar , din , din gibi sualsiz inanılan bilim ve medya şaklabanlığı üzerinden çözümlemelere giderken olabildiğine cüretkar görünüyor .
Kimi zaman ' keşke bu topa girmeseydi ' dediğiniz her adım yerli yerine otururken , filmin tek kusuru - aynı zamanda gerekliliği olan - rüya içinde rüya ve geçmişle bağlantı sekansları oluyor .
Bu anlarda ton değiştiren film , her ne kadar yönetmenin işinin ehli olmasıyla kapüşonlu insanları ve kedileri korku nesnesine dönüştürmeyi başarsa da ağırlık merkezinde dengesizliklere mahal veriyor .
Son yıllarda korku / gerilim filmlerinde görmeye iyice alıştığımız Ethan Hawke'un tür deneyimine temiz bir halka eklediği filmin yardımcı oyuncu kanadında David Thewlis ve David Dencik oldukça iyi iş çıkarıyorlar .
En merak edilen sorulardan ' Emma Watson'ın yetişkinlik performansı ' ise oynadığı karakterin kırılgan görünen yapısına cuk oturan fiziği sayesinde önemli bir sınavı atlatmış oluyor .
Kendisinin gözlerini yaşlardan muaf görmesek de deneyimlediğimiz Angela şu anlık yeterli .
Son kertede Alejandro Amenábar , herkesi memnun edemeyecek olsa da ayakları yere sağlam basan ve düşünmeye sevkeden yeni filmiyle ' iyi ki döndü ' dedirtiyor .
Bir sonraki işi için altı sene daha beklemezse seviniriz . firat_atac@hotmail.com
