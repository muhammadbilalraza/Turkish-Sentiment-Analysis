Peynir ve mevkisi düşkünü İngiliz ortaçağ kasabasının ( Cheesebridge ) çocuk yiyen canavarlarla dertteyse başı , aşırıcı / dönüştürücü kutu cücesi mekanik atıkları toplayarak yer altında sürdürür yaşamını .
Yerin altında ve üstünde yaşananları masalsı bir dille özetlememiz gerekseydi şayet , bu satırlar yeterli olabilirdi belki .
Ancak ‘Kutu Cüceleri : Yaratıklar Aramızda ( The Boxtrolls ) ’ , öylesine kirli bir dünyaya sahip ki , basit gibi görünen hikayesinin eni konu entrikalı , politik bir dönem filmi karanlığında olması olağan .
Kasabanın seçkinleri beyaz şapkalılarla bir topluluğu yok etmeye kararlı kırmızı şapkalar çetesi arasındaki ‘önemli’ meselelerin , ezilmişliğin , görünüşe göre yaftalamanın , ebeveynlik ve aile gibi kavramların merkezindeki  ( minyonlar gibi tuhaf sesli ) kutu giyen ürkek cüceler haklı : Evet , yaratıklar aramızda !
Daha az ayrıcalıklı olanın ‘elitler sofrası’na ulaşmak adına sınır tanımazlığı , ayrıcalıklı olanın umursamazlığı ve şehir efsanelerine inanan kasabalının aymazlığıyla kaplı atmosferde , kara mizaha teslim edilen karakterlerin eğlenceden yoksun anlatıldığını da düşünmeyin .
Yaratıcılıkta sınır tanımayan ekibin el emeği göz nuruyla kurdukları bu hiyerarşik şehrin , sınıf ayrımına ve zulme karşı özgürlük ve direniş yolunda birleşen , biri - ihmalkar - anne babasından dertli diğeri yetim , iki çocuğu ve doğası gereği mutlu sonu var ne de olsa .
Türkçe dublajla gösterime girecek filmin tadına doyulmayan İngiliz aksanlı orijinal seslendirmesindeyse ( kırmızı şapkalı Snatcher’ın hoşuna gitmesi dileğiyle ) ‘Sör’ Ben Kingsley , Jared Harris , Toni Collette , Nick Frost ve Elle Fanning gibi isimler yer alıyor .
Dünya , edebiyat ve sinema tarihinde örneklerine rastlayabileceğiniz karakterleriyle zamansız bir dönem animasyonu olan ‘Kutu Cüceleri : Yaratıklar Aramızda’ , İngiliz çocuk kitapları yazarı Alan Snow’un fantezi macera kitap serisi ‘Here Be Monsters’ kaynaklı .
Alternatif bir hayal dünyası keşfeden Coraline ( Koralin ve Gizli Dünya - 2009 )  ile canlılarla ölüler arasında kalmış Norman’ın ( ParaNorman  - 2012 ) yaratıcısı LAIKA , yeni üyesi yetim Eggs’in hikayesini göz alıcı bir tasarımla anlatıyor , 3D , stop motion ve bilgisayar üretimini ustalıkla birleştiriyor .
Nasıl emek - yoğun bir çalışmanın ürünü olduğunu anımsatan ( kapanış jeneriğinde yer alan ) kısa bölümle de kaçırılmayacak bir bonus veriyor !
Twitter . com / hilalcetinder
