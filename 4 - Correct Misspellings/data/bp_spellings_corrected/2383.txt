Lütfen Beni Öldürme'ın senaristi olarak adını duyuran Zach Helm , senarist olarak neler yapabileceğini bu başarılı çalışma ile kanıtlamıştı .
Sihirli Oyuncakçı filmiyle yönetmenliğe de soyunan genç sinemacının , hem çocuklara hem fantastik türü seven izleyicilere yönelik olarak ortaya koyduğu bu çalışmayla beklentileri karşılayabildiğini iddia edemeyiz .
Yönetmenin sevdiği , heyecan verici ve eğlenceli bulduğu her şeyi bir araya getirerek yaratmaya çalıştığı fantastik karışımın izleyenlerde aynı duyguları uyandırmasını beklemek fazla iyimserlik olur .
Aslında genel olarak baktığımızda iyi niyetli bir filmle karşı karşıya olduğumuzu söyleyebiliriz .
Filmin zaman , ölümlülük , bireycilik ve ölüme giderken geride iyi şeyler bırakmak gibi fikir ve kavramlarla bezenmiş olması tematik zenginlik açısından filmi ilgi çekici kılıyor , fakat içeriğin perdeye yansıması konusunda aynı şeyleri söyleyemeyiz .
Film çocukların hemen dağılmaya müsait ilgisini taze tutabilecek kadar albenili değil .
Fantastik sinemayı seven yetişkinler içinse doyuruculuktan tamamen uzak .
Yani filmden çıkarken oluşabilecek tatminsizlik sonrası " hiç olmazsa eğlenceliydi " şeklindeki teselli bile lüks olabilir .
Başlangıcından itibaren uzun bir süre Dustin Hofmann'ın canlandırdığı enteresan karakter ile bir nebze de olsa kendini izlettiren film , bir süre sonra usta oyuncuya rağmen sıkmaya başlıyor .
Zira filmde " bir şey " olmuyor .
Bu olmazlık ve eylemsizliği , oyuncakçı dükkanının renkliliği de kurtaramıyor .
Natalie Portman'ın canlandırdığı , hayatta başladığı hiçbir şeyi bitiremeyen bir karakter olan Molly Mahoney karakteri bu özelliğiyle en başından didaktik bir misyonu yüklendiğini işaret ediyor .
Uzun ve ağır bir serimin ardından filmde " bir şeyler olmaya " başlıyor ama maalesef film çok kısa bir süre sonra bitiveriyor .
Potansiyelini iyi kullanamayan filmin , bu potansiyeli bir şekilde kullanmaya başladığı andan kısa bir süre sonra nihayetlenmesi ulaşamadığınız tatmin duygusunu perçinliyor .
İnanmanın harikalar yaratan gücünü ele alan film , izleyicinin hayal gücünü ateşleme konusunda çok başarılı olamasa da , her yaştan izleyicinin meraklanması için önemli bir sebep olan Dustin Hoffman ve Natalie Portman gibi oyuncuların varlığıyla ilgi çekiciliğini bir yere kadar taşıyabiliyor .
Dustin Hofmann , her şeye rağmen canlandırdığı karakterin tadını çıkarırcasına bir performans sergiliyor .
Natalie Portman ise klişe özellikler ile donatılmış karakterinden kendisi de sıkılmış olacak ki idare ediyor .
10 yaşındaki çocuk oyuncu Zach Miller ise binlerce yaşayan oyuncağın arasında canlandırdığı rolden oldukça zevk almışa benziyor .
