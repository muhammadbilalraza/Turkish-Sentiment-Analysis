Sevdiğin için nelerden vazgeçebilirsin ?
Kendinden mesela ?
Onun mutluluğunu birlikte olmama pahasına ister misin ?
Jean Paul Sartre'a sorsan " sevmek insanın kendisini tercih etmemesidir " der , çıkar işin içinden . Woody Allen ise bencil ve daha içtendir : " ben mutlu olmak istemiyorum , ben seninle olmak istiyorum ( Annie Hall ) "
Kanadalı yönetmen Jean - Marc Vallée , 7 yıl önce çektiği Çılgın ( C. R. A. Z. Y ) ' den bu yana uluslararası festivallerin de dikkatle izlediği bir isim .
Üçüncü uzun metrajlı filmi olan Ruh Eşim'de yine kendi senaryosuyla bir yola düşmüş .
Her yol gibi bir soru var önünde : " Ruh eşi nedir ? "
Vallee bu sorunun peşine düşerken ; bir kadının bir adama , bir annenin down sendromlu oğluna duyduğu sevginin izini sürüyor .
Biri 1960'larda , diğeri modern zamanda geçen iki öyküyü paralel kurgularken ; daha çok kadınların kalbinin anatomisini çıkarmak ister gibi .
Bir kadın için " ruh eşi " ne demektir ?
Bir kadın bir adamı neden sever ve bir anne oğluna nasıl bir aşkla bağlanabilir ?
Buradan hareketle Vallee'nin , aslında bir kadın filmi çektiğini , onların bir erkeğe olan sevgisini daha özel bulduğunu düşünebiliriz .
Gerçekten de modern zamanda geçen öyküde genç adam Antoine , bu ruh eşi yolculuğunun kötü adamı gibi .
Ergenlik dönemindeki aşkıyla evlenmiş , iki güzel kız çocuğu sahibi olmuşlar .
DJ'lik yaparak hayatını kazanıyor .
Günün birinde " bir başkasını sevdim " durumu oluşuyor .
Filmin yolculuğundaki hikayelerden biri böyle başlıyor .
Artık başına " eski " sıfatı eklenen ruh eşi , onunla rüyalarında hesaplaşıyor .
Diğer hikayede Jacqueline ve down sendromlu oğlu Laurent var .
Jacqueline oğlunu daha bebekken reddeden kocasını hayatından bir çırpıda siliveriyor .
Oğlu için yaşamaya başlıyor .
Hatta öyle ki , küçük Laurent'in kendisi gibi down sendromlu olan bir kıza bağlanmasına bile tahammül edemiyor .
Bu iki öyküde pikapta çalan şarkı aynı , ama Vallee'ye göre iki kadın karakterin aşka bakışı farklı .
Biri Sartre gibi .
Ruh eşini çocuğu gibi gözetiyor , onun kendisinden daha genç bir kadınla birlikte olmasını kabullenmenin yollarını arıyor .
Jacqueline ise bencil .
Bütün hayatını bağladığı oğlunun , kendisine muhtaç durumda olduğunu bile bile başka biriyle yakınlık kurmasını dahi istemiyor .
Film bu iki hikayeyi Alejandro González Inárritu / Guillermo Arriaga filmlerine benzer kurgu numaralarıyla birleştirirken seyirciye de aşk / bağlılık üzerine doğaüstü bir yolculuk vaat ediyor .
Yönetmenin bizzat kendisine göre aşk bir doğaüstü olay , hayatta ruh eşini bulmak da bir mucize zaten .
1960'lardaki öyküde , Jacqueline rolünde Vanessa Paradis , festivallerden ödül de kazanan bir performans sergilemiş .
Yüz hatlarındaki kırışıklıklar da , gerçek hayattaki 14 yıllık " ruh eşi "
Johnny Depp'le yaşadığı ayrılığın izi olabilir .
Modern zamandaki öyküde ruh eşini bir başka kadına uğurlayan " eski " aşk rolündeki Hélène Florent ise gerçekten de övgüye layık bir inandırıcılıkta .
Down sendromlu çocukların sahnelerindeki ustalığı nedeniyle yönetmen Vallee'ye de bir artı puan daha .
Cafe de flora , aşk ve ruh eşi kavramlarıyla ilgilenenleri 2 saatlik süresine rağmen sıkmadan gayet güzel bir yolculuğa çıkarabilir .
Tabii aşkta kötü olanın kazandığı gerçeğini unutmamak şartıyla .
Orkan Şancı
twitter : @lost___child
