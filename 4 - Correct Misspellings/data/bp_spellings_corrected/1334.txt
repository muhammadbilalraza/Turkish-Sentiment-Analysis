2015 güçlü kadınların güçlü filmlerine tanıklık etti desek muhtemelen yerinde bir tespit olacaktır .
Pek çoğunu dünya prömiyerini yaptığı Cannes Film Festivali’nde seyretme şansına eriştiğim Carol , Annem , Mon Roi , Alias Maria , Je Suis Un Soldat , Krisha ve  Las Elegidas gibi filmlerin ortak noktası 2015 mahsulü olup , kendi hayatlarındaki zorluklara karşı dimdik ayakta kalmaya çalışan birbirinden çok farklı kadın hikayelerine ev sahipliği yapıyor olmasıydı . “Bağımsızcılardan” David O. Russell’ın Jennifer Lawrence’ı bir kez daha başrole taşıdığı Joy da tam bu minvalde başlayıp , devam eden bir “güçlü kadın” hikayesi .
Yaşam öyküsünden " Joy , Miracle Mop " ve " Huggable Hangers " ürünlerinin mucidi olduğunu öğrendiğimiz Joy Mangano'nun hayatından “serbest” biçimde uyarlanmış bir senaryo ile karşımıza çıkan David O. Russell , elindeki malzemeyi eğip bükmeyi haylice seven bir sinemacı .  Aynı kadroyla ( Lawrence’a ilaveten Robert De Niro ve Bradley Cooper ) çalıştığı 2012 tarihli Umut Işığım’da da öykü Pat Solitano’nun hikayesiymiş gibi başlayıp ibreyi usta bir kıvraklıkla Tiffany’ye çevirmeyi başarıyordu .
Öyle ki filmin finalinde Tiffany ile özdeşleşmeniz işten bile değildi , zira Pat’in varlığı sanki bu çılgın kadını ortaya çıkartmak için oradaydı .
Yönetmen Russell , Joy’da ise tabir - i caize Jennifer Lawrence’ı uçurumların ortasında tek başına kalmış bir adacığın ya da kaya kütlesinin üzerine yerleştiriyor .
Ama neyse ki orada bırakıp , karakterine arkasını dönüp gitmiyor .
Evet Joy Mangano tüm yaratıcılığı , bıkkınlığına rağmen içi gülen gözleri ve yorgun gülümsemesiyle , içinde nefes aldığı dünyanın çok dışındanmış gibi duruyor hikayede .
Çevresindeki tüm siyahlar ise onun beyazlığını öne çıkartmak için daha da koyulaştırılmış gibi ; psikolojisi bozuk annesi , en az onun kadar sorunlu babası , nefret dolu üvey kardeşi liste uzayıp gidiyor …
Bunlara bir de onu hayallerinden uzaklaştıran erken yaştaki evliliği , çocukları ardından boşanması vs. eklenince insanın Joy olmadığına şükredesi geliyor !
Jennifer Lawrence’ın oldukça güçlü oyunculuğu ile perçinlenen bu Joy portresine belli ki Russell içten içe aşık olmuş !
Joy’u Russell’ın sevdiği kadar sevebilirseniz babası Rudy’den ( Robert De Niro ) , finansman aradığı Trudy’den ( Isabella Rossellini ) ve üvey kardeşi  Peggy’den   ( Elisabeth Röhm ) de o ölçüde nefret edebiliyorsunuz .
Üstelik Russell , De Niro’ya bu sefer daha fazla diyalog bahşetmiş ; yine pürüzsüz bir oyunculuk ortaya koyduğunu eklemeye herhalde gerek yok .
Öte yandan , karakterlerin neredeyse monologa döndürdüğü bu diyalogları çok sevdiğini bildiğimiz yönetmen , bu tarzından ödün vermemek adına filmini kısmen boğuyor .
Bir başka negatif unsur da başta seyirciyi çeken senaryo akışının filmin ikinci yarısında aksamaya uğruyor olması .
Stüdyo çekiminde bile kafasının dikine giden Joy'u peşi sıra takip etmek istiyoruz fakat bu yer yer zorlaşıyor .  
Filmin 1990’ların ABD tüketim kapitalizmine gelişi güzel savurduğu eleştirilerin yanı sıra feminist bir film olarak ne dereceye kadar okunabilir , o da tartışmaya açık .
Dörtbaşı mağrur bir feminizm değil belki karşımızdaki ama karakter olarak güçlü ve toplum tarafından –ki bu çekirdek aile - baskıya uğrayan kadının yeniden ayağa kalkması olarak yorumlanabilir .  Bu noktada bir parantez açıp filmin diğer düşmüş kadını anne Terry’nin ( Virginia Madsen ) Bir Rüya İçin Ağıt’ta seyrettiğimiz Sara Goldfarb ( Ellen Burstyn ) ile olan yapısal benzerliğine de dikkat çekelim .
En azından Terry için çizilen final biraz daha umut dolu !
Uzun lafın kısası , ödüller sezonunda en çok Jennifer Lawrence’ın En iyi Kadın Oyuncu dalında rakiplerini zorlayabileceğini öngördüğümüz Joy , bu hafta sonu güçlü bir kadın filmi seyretmek isteyen seyircileri bekliyor .
Pek yakında seyredeceğimiz Diren !
Suffragete’e feminist okuma açısından bir ön hazırlık bile olabilir …
