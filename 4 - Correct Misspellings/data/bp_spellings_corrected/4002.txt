39. İstanbul Film Festivali , şimdilik sınırlı sayıda gösterim ve bilet kontenjanıyla da olsa bir şekilde evimizin salonuna , iyi ihtimalle televizyon ya da bilgisayar ekranlarımıza geldi .
Online festival olur mu olmaz mı , “Olursa , böyle mi olur ? ” tartışmaları arasında , hem ülkemiz hem dünya açısından bir yılın kültür - sanat açısından en verimli , en koşturmalı bahar dönemini ( ikinci en koşturmalı dönem de şüphesiz ki eylül - kasım arası ) evlerimizde geçirmiş olduk .
Yavaş yavaş yeniden normalleşecek olsak da , eğlence sektörü ve sinema özelinde uzunca bir süre daha bu “yeni normal” sadece kağıt üzerinde kalacak gibi görünüyor .
O yüzden bize sunulana ya da tabir - i caizse önümüze düşeni izlemeye , enseleri karartmadan yazmaya çizmeye devam etmek gerek !
 
15 filmlik “yeni filmler” seçkisini tek tek ve toplu halde biletli satışa çıkartan , hatta yoğun talep ile 24 saatte biten bilet kotalarından ötürü hemen hemen tüm filmlere ek seans açmak zorunda kalan festival , hem seyircilere hem biz sinema yazarlarına farklı bir deneyim yaşattı kuşkusuz .
Daha önce de festival kapsamında sınırlı , online izleme deneyimi edinmiş olsak da , son 10 günde İstanbul Film Festivali’nin ‘o zor erişilir olmasını’ dijitalde de tatmış olduk .
Yarı yarıya seyredebildiğim bu seçkide beni her açıdan en sağlam vuran film ise Véronique Reymond ve Stéphanie Chuat’un ortak imzasını taşıyan Kız Kardeşim ( Schwesterlein ) filmi oldu .
Hayatın içinden oldukça hassas bir mevzuyu , bireylerin çıplak gerçekçiliği ile ele alma cesaretiyle seyirciyi yakalayan Reymond ve Chuat ikilisi , 2004’ten bu yana beraber çalışan , üreten ve filmi başrol oyuncusu Lars Eidinger’in yorumuyla , feminist duruşlu sinemacılar .
Kız Kardeşim filminde layıkıyla hissedilen bu duruşu , tüm filmografi açısından incelemek de başka bir yazının konusu .
 
Çağımızın belki de Covid - 19’dan daha büyük belası olan kanser ve bireylerin bu hastalık ile mücadelesi şimdiye kadar sayısız filme konu oldu .
Kız Kardeşim’in farkı ise 40’lı yaşlarındaki ikiz kardeşlerin , birinin ( Svan ) kansere yakalanması ile öteki ikizin de ( Lisa ) bir anlamda hayatının , psikolojisinin manevi anlamda kanser olması üzerinden kurgulanması .
Zira , yaygın inanışı göre ikizlerden birinin başına bir kötülük gelirse , ya da fiziksel bir acı duyarsa , diğer kardeş bunu anında hisseder .
Senaryo biraz da bu önerme üzerinden temellenerek , odağını esas hasta olan kardeştense görünüşte sağlam olan kardeşe çeviriyor .
 
Eski tiyatro oyuncusu olan kayıplardaki bir baba ve yine oyuncu olan alkolik bir annenin ikiz çocukları olarak , oldukça entelektüel ama bir o kadar da travmatik bir yaşam süren kardeşlerden Svan , ebeveynleri gibi tiyatro oyuncusu olarak başarılı bir kariyer inşa ederken , Lisa ise edebiyata , tiyatro yazarlığına yönelmiştir .
Svan kültürün , gece hayatının merkezi olarak gördükleri Berlin’de yaşar ve oyunlarını sahnelerken , Lisa istemeyerek de olsa kocasının kariyerine destek olmak için İsveç’in küçük bir kasabasına taşınmıştır .  Svan’ın kanser oluşu ve akabinde ikizinden yapılan ilik nakli , her ikisinin de yaşamlarının dönüm noktasını oluşturacaktır .
 
Bu yılın şimdilik gerçekleştirilebilen tek büyük film festivali olan Berlinale'de boy gösteren ve yarışan şanslı filmlerden olan Kız Kardeşim , özetle Sven’in olduğu kadar Lisa’nın da filmi .
Direkt ‘hasta’ olanla değil de ‘hasta bakıcı’ ile seyirciyi özdeşleştiren , bir kardeşin diğerini kurtarmak adına mücadele verirken , kendi hayatını da bir arada tutmaya çalışmasının filmi .
Kendi çocuklarının anneliğini ihmal etmek uğruna kardeşine kardeşlikten öte annelik yaparken , kocasının emrivakilerine karşı koyması , kendi kariyeri için diretmesi ve sırf oyuncu kardeşine moral olması için tiyatro kapılarında koşturması ile Lisa , tek başına bir Amazon sanki …
Üstelik bu savaşçının çözülme anı da uzun zamandır ‘sinema perdesinde’ seyrettiğim en gerçekçi sinir kırılmalarından biri ile oyunculuk açısından doruğa çıkıyor .  Hem Nina Hoss hem Lars Eidinger rollerinde o kadar iyi ki , oyunculuklarda duygu aktarımı o kadar pürüzsüz ki böylesine hassas bir hikayeyi bir gıdım sulu melodrama bulaştırmadan aktarabildikleri için insan bu ikiliyi ayakta alkışlamak istiyor .
 
Keşke festival kapsamında oyuncusu ve yönetmenleriyle tüm ekibi İstanbul’da görüp Kız Kardeşim için şükran duygularımızı sunabilseydik …
Yine de İKSV’nin resmi youtube hesabında oyuncular Hoss ve Eidinger ikilisi ile film üzerine yapılan sohbeti tadımlık niyetine izleyebilirsiniz .
2020 boyunca Kız Kardeşim filmini rastladığınız herhangi bir gösterim şansında es geçmeyin derim …
 
Yine de evde ve sinemayla kalın …
