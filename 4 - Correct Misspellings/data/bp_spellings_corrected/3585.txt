Engin Ayça'nın 16 yıl sonra ilk filmi olan Suna , bir Edremit kasabasında geçiyor .
Türkan Şoray tarafından canlandırılan Suna karakteri , üniversite dönemindeki arkadaşlarından biriyle evlenip kocasıyla birlikte bu sahil kasabasına yerleşmiş bir eczacı .
Günün birinde , üniversite yıllarından bir başka yakın arkadaşı Sevgi buluyor onu yeniden .
Sonra da yine aynı dönemden Selim katılıyor onlara ve 12 Mart dönemini birlikte yaşamış bu dört arkadaş yıllar sonra hayatlarını sorguluyorlar bir bakıma .
Filmin dramatik yapısını taşıyan iki unsur , Suna'nın yaşamından mutlu olmayışı , kendini o kasabada hapis hissetmesi ve Selim ile geçmişleri .
Suna , yaşamının böyle şekillenmesinden mutlu değil .
İçinde yaşadığı kasaba onu boğuyormuş gibi hissediyor .
Ancak bunlar hep biraz lafta kalıyor .
Çünkü biz Suna'yı çevresine yabancı , onlardan farklı biri olarak görmüyoruz .
Genel olarak donuk oyunculukların ve mizansenlerin de etkisiyle , evet , gerçekten boğucu bir çevre bu .
Ama Suna'nın da onlardan bir farkı olduğunu gösterir hiçbir şey yok .
Ne senaryo onun ayrıklığını çiziyor , ne de Türkan Şoray'ın oyunu bunu çıkartabiliyor .
Senaryonun problemi , hiç yaşamayan diyaloglarıyla başlıyor ve hiç görsellik içermeyen , sadece diyaloğa dayanan yapısıyla devam ediyor .
Karikatür bir tipleme olacak kadar sığ çizilen Suna'nın yeğeni her nasılsa siyasi sebeplerle tutuklanan bir gençle arkadaş oluyor mesela ( öyle bir karakter için inandırıcı bir arkadaşlık değil doğrusu ) .
Bu genç hapiste kötü muamele görüyor .
Ama tıpkı Suna ve arkadaşlarının geçmişlerine dair öğrendiklerimiz gibi , böyle görsel malzeme sağlayabilecek bir yan öyküyü de sadece dinlemekle yetiniyoruz .
Ve gerçekten hiç doğal olmayan , başarısız diyaloglarla .
Engin Ayça'nın yönetmenliği de senaristliğinin zaaflarını kapatmayı başaracak gibi değil .
En temel zaafı , aslında sadece yazdığı lafları kameraya kaydetmekten ötesini yapmıyor oluşu .
Mizansen yok , diyaloglar ete kemiğe bürünmüyor , yapay oyunculuklarla dile getirilip kameraya kaydediliyorlar sadece .
Yönetmen Engin Ayça , neredeyse hiç plan bölmüyor sahneleri içinde .
Ama tüm filminizi plan - sekanslarla çekmek , çok özel bir estetik tercihtir ve kolay iş değildir .
Ona göre mizansenler kurabilmeniz gerekir .
Ancak Engin Ayça , durdukları yerde konuşan insan kafaları çekmekten fazlasını gerçekleştiremiyor .
Zaman zaman mizansensizlik öyle bir hal alıyor ki , oyuncular birbirlerini kapatıyorlar veya bize sırtlarını dönüyorlar .
Ve böyle zamanlarda sadece mizansenin zayıflığı değil , yüzünü görmediğimiz ama uzun uzun konuşabilen oyunculara plan kesilmeyişi de sabrı zorluyor .
Bütün bunlar da karşımızdaki işe bir sinema eseri demeyi bile güçleştiriyor .
Oyunculukların genel olarak bir yapaylığı ve donukluğu var .
Hele Erol Mütercimler'in aslında oyuncu olmadığını unutmanız mümkün değil filmi izlerken .
İyi kötü çabalayan yan kadro arasında iyice sırıtıyor çünkü performansı .
Ama esas önemli olan , filmin taşıyıcısı Türkan Şoray'ın oyunu .
Şoray , Yeşilçam döneminin usta zanaatkar yönetmenleri için iyi bir malzemeydi .
Kiminin öğrencisi olma şerefine eriştiğim bu insanlar , oyuncuya temelde plastik bir malzeme gözüyle bakarlardı .
O plastik malzemeyi nasıl kullanacaklarını da iyi bilirlerdi .
O dönemin kimi yıldız isimleri bu yüzden şimdilerde çok başarılı olamıyorlar .
Çünkü onlar aslında aktör değillerdi ; başarıları fiziksel özelliklerine , tiplerine ve büyük ölçüde yönetmenlerine bağlıydı .
Maalesef aynı şey Türkan Şoray için de geçerli .
Sinemamızın Sultan'ı , günümüzün sinema alışkanlıklarına müsait bir oyuncu değil .
Hele ki Engin Ayça gibi bir yönetmen , onun potansiyelini doğru değerlendiremeyip böyle uzun tek planlarla kullanmaya çalışınca iyice başarısız oluyor .
Sessiz çekilip sonra dublaja girmiş olan bu filmde , Türkan Şoray sürekli replik beklediğini hissettiriyor , karakterine ihtiyacı olan kıvılcımı katamıyor , eksik kalıyor .
Ancak kabahati yine de yönetmende aramak lazım .
Çünkü elindeki malzemeden nasıl en iyi sonucu alacağını bilmek yönetmenin işidir .
Fakat Suna filminde yönetmenin tek yaptığı , yazdığı senaryoyu ( ve baştan iyi bir senaryo değil bu sonuçta ) en zahmetsiz şekilde kameraya kaydetmek .
Ortaya çıkan da hiç sinema duygusu taşımayan , ele aldığı politik malzemeye dair de bilgi vermenin ötesinde bir söz ya da fikir üretmeyen , başarısız bir film oluyor bu koşullarda .
