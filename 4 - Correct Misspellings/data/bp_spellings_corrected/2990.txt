Elveda İlk Aşk ( Un amour de jeunesse ) ve Cennet ( Eden )  filmleri de bizde vizyona girmiş olan , bundan önceki en büyük başarısıysa 2009 tarihli Çocuklarımın Babası ( La pére de mes enfants )  olan genç Fransız kadın yönetmen Mia Hansen - Løve , 2016’da Berlin Film Festivali’nde Yönetmen ödülünü kazandığı Gelecek Günler ( L’avenir )  ile yeniden sinema salonlarımıza teşrif etti .
Isabelle Huppert  gibi güçlü bir oyuncuyla çalıştığı bu filminde , Nathalie adlı bir felsefe öğretmeninin yaşamından birkaç yıllık bir kesite odaklanıyor Mia Hansen - Løve .
Gençliğinin isyankar ve fevri günleri geride kalmış , öğrencilerini kendi başlarına düşünmeye sevk etmeyi hayattaki tek gayesi haline getirmiş , bununla yetinmeyi de öğrenmiş bir kadın Nathalie .
Hiç yıkılmayacağına inandığı ailesi ve ruhsal problemleri yüzünden asla tam olarak kopamadığı annesi , hayatının tanımı haline gelmiş .
Her biri elinden kayıp gittiğinde , ilk kez tamamen özgür kaldığında , hayatına nasıl yön vereceğini de kestiremiyor muhakkak .
Bu süreçte en yakınında , eski bir öğrencisi Fabien yer alıyor .
Nathalie’nin hayatına yön verdiği insanlardan biri Fabien .
Ama boynuz kulağı geçer misali , artık hocasının burjuva yaşamına ister istemez biraz yukarıdan bakıyor .
Nathalie kendini ait hissedeceği bir yer bulmakta zorlanırken annesinin kedisine bakma yükümlülüğü , kedinin kaybolup gitmesinden , başına bir şey gelmesinden duyduğu büyük endişe de onun geçmişten tam olarak kopmasına engel oluyor .
Tıpkı Elveda İlk Aşk filminde olduğu gibi uzun bir girizgahın ardından , ilk otuz dakikanın sonunda , sevdiği adamın terk edişiyle başlıyor bu kadının öyküsü de .
Mia Hansen - Løve ne büyük laflar söylemenin ne de alışık olduğumuz türde kolaycı çözümler getirmenin derdinde .
Bizi Nathalie’nin yolculuğuna dahil ediyor sadece .
Nathalie yeni bir aşkla , yeni heyecanlarla bambaşka birine dönüşmüyor .
Hatta bazı şeylerin artık kendinden geçtiğini de fark ediyor .
Ama korkularından ve onlarsız yapamayacağını düşündüğü her şeyden kurtuluyor bir bakıma .
Ve hayat devam ediyor .
Bu kadar basit . “Tipik Fransız filmi” derler ya .
Bunu bir küçümseme değil , bir övgü olarak kullanmanın tam yeri burası işte .
Tüm dinamikleriyle tipik bir Fransız filmi karşımızdaki .
Ve çok da iyi bir örneği .
Bunda Isabelle Huppert gibi karakterini de içinde yer aldığı projenin temas etmeye çalıştığı duyguları da çok iyi anlayan , dev bir aktrisin de payı büyük muhakkak .
Fakat asıl başarı , mekanlarının ve karakterlerinin arasında müthiş bir doğallıkla dolaşan kamerasıyla yönetmende .
Büyük laflar etmeden , böylesine zarif ve olgun bir film kotarabilmek Mia Hansen - Løve’ın artık ustalar arasına ismini yazdırmaya başlayacağının göstergesi .
Kabul edelim , belki seyircinin zihninden senelerce çıkmayacak bir öykü anlatmıyor burada sinemacı .
Hatta belki seyirci için hatırda kalacak hiçbir tarafı olmayacak Gelecek Günler’in .
Ancak iyi bir yönetmenin filmografisindeki sağlam bir halka olarak , kendisini takip etmeye devam eden sinefiller tarafından uzun süre hatırlanacağına hiç şüphem yok .
Twitter : aliercivan
