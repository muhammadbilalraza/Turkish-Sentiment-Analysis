Yazının kalanını okumadan önce , bilmenizi isterim ki ; kıymetli sinemacı Semih Kaplanoğlu’nun çektiği post apokaliptik Buğday filmi tüm zamanların en büyük sinemasal hayal kırıklıklarından biri .
Semih Kaplanoğlu’nun sinemasına verilen kıymeti görmezden gelecek değilim .
Eleştiriyi de siyasete bulaştırmadan sadece onun sineması ve Buğday filmi özelinde tamamlamayı umuyorum .  Evet , Semih Kaplanoğlu hiçbir zaman benim favori sinemacılarımdan biri olmasa da uluslararası başarılarını görmezden gelmiyorum .
İtiraf etmeliyim ki onun sinemasına olan ilgimi Bal’dan çok önce kaybettim .  Herkes Kendi Evinde ve Meleğin Düşüşü ile sinemamıza kıymet kazandıran Kaplanoğlu’nun o biçimi ve anlayışı devam ettirmesini dilerdim ancak bu mümkün olmadı .
 
Buğday’dan ilk haber aldığım zaman oldukça heyecanlandığımı yazmak isterim .
Bilimkurgu sinemasındaki favori alt türüm olarak post apokaliptiğe ülkemin sinemacılarından bir dokunuş gelecek olmasından dolayı mutluydum .
Bağımsız ( mış gibi görünen ) sinemacılarımızın türler arasında yolculuk yapmadığından hayıflanan bir eleştirmendim ve Semih Kaplanoğlu nihayet bu muhafazakarlığı aşıyordu .
Yani en azından öyle umut ediyordum .
 
Buğday , bu beklentime uygun bir şekilde başlayan ve bir süre de öyle devam eden bir iş .
Karamsar bir gelecek kurgusunda insanoğlunun ekinlerini kaybedişini izliyoruz .
Uygarlığın , avlanmaktan vazgeçip ekmeye başladığımız noktada geliştiğini bildiğimizden bunun medeniyetin yok olmasına yol açacağının farkındayız .
Çünkü teknolojimiz hangi noktaya gelirse gelsin yaşamaya devam etmek için binlerce yıl önce islah edilen birkaç tahıla muhtacız .
Buğday bunların başında geliyor .
Bu şu demek aslında ; yaşamak için havaya , suya ve buğdaya muhtacız !
Sorun şu ki doğanın ( filme göre tanrının ) bize bahşettiği en büyük hediyelerden biri olan buğdaya yapılan genetik müdahaleler en sonunda onun insanlığa küsmesine ve büyümeyi reddetmesine yol açıyor .
Kıtlığa , açlığa ve kitlesel bir yok oluşa tek çare olabilecek ekinler çürüyor ve bilim insanları bu konuda çaresiz !
Ve bu noktada , bilim dünyası tarafından –bilim dışı fikirleri yüzünden - suçlanarak dışlanmış bir profesörün yardımına ihtiyaç duyuluyor .
Ona ulaşmak ise çorak topraklardan geçerek sürdürülecek tehlikeli bir yolculuğu öngörüyor .
Film bu arayışı konu ediyor .
En azından giriş hikayesinin derdi bu .
 
Bu dramatik giriş hikayesi , biçimi ve Giles Nuttgens’in muhteşem görüntü yönetmenliği sayesinde oldukça etkileyici bir seyirliğe dönüşmeyi başarıyor .
Filmin geneli görsel açıdan muhteşem !
Teknik adamların ustalığı , filmin özüne sirayet etmiş bir Tarkovsky başyapıtı olan Stalker’ın görsel setup’ıyla birleşince ortaya çıkan görsellik etkileyici .
Ancak bu muhteşemlik kamera geniş açıdan çıkıp kurulan sete yakın girdiğinde devam etmiyor .
Semih Kaplanoğlu’nun distopya hayalindeki tüm görseller başka yapıtlardan ödünç alınmış gibi duruyor ve bu ödünç alma işlemi filmin orijinalliğini yaralıyor .
Bana göre gişe sinemasındaki post apokaliptik dünyanın görsel tasarımını oluşturan iki film var ; A Boy and His doğ ( 1975 ) ve madde Max serisi .
Buğday , geniş açılarda bir Tarkovsky filmi tadı yakalarken , daha dar açılarda Tarkovsky mamulü Stalker’dan uzaklaşarak bu filmlerin görselliğini taklit ediyor .
Filmin karakter tasarımlarının , Crio Santiago’nun 80’ler boyunca çektiği madde Max taklidi çöp filmlerdeki kadar özensizleştiği anlar var .
Bu da beni o dünyadan hızlıca çıkarıp bir seti izlediğimi ( ki öyle zaten ) düşündüren başlıca şey oldu .
 
Şimdi daha da üzücü olan kısma geliyorum ; Buğday , seyirciyi ekolojik bir hikaye ile tavlayıp filmin iki önemli karakterini buluşturduğu andan itibaren başka bir yola sapıyor ve finale kadar giderek yükselen bir şekilde bilime karşı dogmayı savunuyor .
Bunun bir savunudan ötesi olduğu da çok açık .
Yaradılış inancını savunan bir sinemacı evrimi sinema yoluyla tokatlamaya çalışıyor .
Bir eleştirmen olarak bu bilimkurgu hikayesine gizlenmiş , neredeyse koca bir türü dinamitlemeyi amaç edinmiş bu inanç propagandasını görmezden gelecek ve onaylayacak değilim .
Bu kafası iyice karışık denemenin uluslararası festivallerde neden kimselere yaranamadığının da cevabı aynı zamanda .
Onlar da aynı şeyi sezdiler ve reddettiler .
Bir sürü yabancı ortaklığı bulunan , oyuncu kadrosunda hiç Türk barındırmayan ve Türkçe çekilmeyen ama ¨milli sinema¨ örneği olarak sahiplenilen Buğday , uluslararası alanda bir tuzak olarak algılandı .
Kaplanoğlu ve yapımcılarının , bu stratejinin sezilmeyeceğini düşünmüş olmalarına şaşırdım doğrusu .
 
Kaplanoğlu’nun ilham aldığı Tarkovsky sinemasındaki dindar yaklaşımdan öte bir şey var Buğday’da .
Stalker aroması içeren giriş - gelişme kısmını geçtiğimiz noktada , filmin son bir saati , mega bütçeyle çekilmiş bir Sırlar Dünyası bölümü gibi adeta .
Sanki başka bir yönetmene emanet edilmiş ve o da kendi mezhebine dair tüm fikirleri aceleyle filme enjekte etmiş .
Lanthimos’un Agamennon’un trajedisini uyarlayıp çektiği Kutsal Geyiğin Ölümü’nü alkışlarken neden Kaplanoğlu’nun , Hazreti Musa ile Hızır’ın yolculuğunun sinemadaki hikayeleştirmesini yeriyoruz ?
Kendi geleneğimize , kültürümüze , dinimize düşman mıyız ?
Elbette hayır .
Bu soruların cevabı iki sinemacının bu mitlere olan farklı yaklaşımından kaynaklanıyor .
Buğday girdiği hikayeden hızla uzaklaşarak usumuzda başka şeyler tohumlamaya çalışıyor .
Daha açık yazacağım ; bu film açık bir inanç propagandası yapıyor .
Evet , bana göre sinema zaten propagandadır ama bundan uzaklaştığı ölçüde de sanata dönüşür .
 
Daha yazacak çok şey var ancak bana ayrılan sayfanın sonuna geldik .
Kıymetli bir sinemacının yeteneklerini propagandanın hizmetine sunması durumuna ilk kez rastlamıyoruz .
Sinema tarihi bunun örnekleriyle dolu .
Semih Kaplanoğlu’nun Buğday’ı etkileyici görselliği için görülebilir ancak bundan sıyırdığınız vakit yönetmenin filmografisindeki en zayıf iş .
Kaplanoğlu hala başka büyük sinemacılara ve eserlerine özeniyor ama Bu referansların üzerine orijinal bir şey koyamıyor ve geçmiş yapıtlarının bile gerisine düşüyor .
İyi seyirler .
 
murattolga@otekisinema.com
