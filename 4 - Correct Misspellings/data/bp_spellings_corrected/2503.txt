Galiba her şey bir Anadolu öyküsünün anlatıldığı filme Aura adının konmasında başlıyor .
Uzun bir alıntı olacak ama Orhan Oğuz filmini şu cümlelerle tanımlıyormuş : ' Aşkı tanımlayabiliriz .
Aşkı anlatabiliriz .
Ama .
Haydar’la Yezide’nin aşkını kelimelere dökmekte , anlatmakta zorlanabiliriz .
Onların aşkları insanların konuştukları , aradıkları aşklar değil .
Onların aşkları , sözcüklerde değil de içimizde , algılarımızda , duygularımızda , bambaşka bir boyutta bilincin karmaşık sokaklarında yol alarak aşkın aurasında netleşir .
Acı duyarız .
Ya da hüzün sinmiş bir coşku .
Tanrısal bir gücün etkisi sarar ruhumuzu .
İşte o zaman yüreğinizde bir açlık hissedersiniz .
Önlenemez bir istekle kameranızı alır , auranın ışığı altında , sizi sürükleyen tanımsız bir enerjinin izinden başka sevdalara doğru yol alırsınız .
Mantığın işi yok burada .
Bu , ışığın coşup kendinden geçmesinden başka bir şey değil .
Ne bir erkeğin ne de bir kadının sesi .
Düşünce , hiç değil .
Yalnızca aşkla hesaplaşmanın başka bir adı .
Yezide ile Haydar’ın aşkı . '
Baştan söyleyeyim : Beklediğimin aksine , Aura pekala akan , çok iyi çekilmiş diyemesem de en azından düzgün çekilmiş , ufak tefek acemilikleri ve kaba diyaloglarına rağmen yönetmenin son işlerinden farklı olarak seyircinin asabını zıplatmayan bir film .
Orhan Oğuz’un son yıllarda bir sinemacı olarak giderek popüleritesini kaybettiğini söylemek abartılı olmaz herhalde .
Böyle görülmesinde bir haksızlık bulunduğunu da düşünmüyorum .
Fakat Aura gözümde durumu biraz toparladı .
Cemaati tarafından , işlemediği bir suç yüzünden cezalandırılıp dışlandıktan sonra kendini dağlara vuran Haydar ile çocukluğundan beri tanımsız bir hastalığın pençesinde olan Yezide’nin aşkı filmin malzemesi .
Yezide’nin hastalığı iyice ağırlaşınca , Haydar onu taşıyarak kasabadaki doktora göstermek amacıyla yollara düşüyor .
Bu arada , kasabadaki müzeden bir gerdanlık çalmak niyetindeki iki eşkıya ile yolları kesişiyor .
Birbirlerine yardım etmek konusunda anlaşıp yola devam ediyor ve kasabaya varınca Haydar’ın müzede çalışan abisini buluyorlar .
Bu Aura’nın öyküsü .
Film hem bu öyküyü hem de Haydar’ın Yezide’ye aşkını pekala başarıyla perdeye yansıtabiliyor .
Ama şu soru akıldan çıkmıyor : Bu filmin adı neden Aura ?
Sadece bu isim bile Orhan Oğuz’un elindeki malzemeye bakış açısını beli ediyor .
Basit bir Anadolu öyküsü anlatmak bu yönetmen için yeterli gelmemiş .
Bu filmin üstüne büyük , şairane laflar eklemek istiyor .
Oyuncusuna çiğ yumurta yedirip ellerini uzun uzun dikenli çalıların arasından yerlerde sürümek gibi irkiltici detaylar çekmek ; marjinallik bu filmin genel tonuna sızıyor .
Başroldeki Gani Rüzgar Şavata ne kadar oralıysa , Orhan Oğuz o kadar dışarıdan , bir entelektüel olarak bakıyor söz konusu coğrafyanın öykülerine , biçimine .
İşin ilginci , filmin ismini ve basın bültenini ayakları yere basan alternatifleriyle değiştirin , geride sadece kendince bir Anadolu filmi var .
Ve öylesi gerçekten daha iyi .
Aura’nın önemli bir sözü yok .
Küçük bir aşk öyküsü olarak eli yüzü düzgün bir film olabiliyor .
Filmi başarıyla taşıyan Gani Rüzgar Şavata’nın da bunda payı büyük .
Yüksek ihtimalle seyirciye ulaşamayacak olsa bile , zannedilenin aksine , Orhan Oğuz’un kariyerinde de bir Kara Kentin Çocukları veya Büyü konumunda değil ( bu da iyi birşey ) .
Ama Oğuz’un popüleritesi yeniden bir ivme yakalayacaksa , öncelikle böyle bir filme Aura adını vermemekle başlamalı gelişme .
Çünkü perdede gördüğümüz işe de , ele aldığı coğrafyaya da , hitap ettiği kesime de yabancı bir başlık bu .
Filme verdiğiniz ismin filminizin nasıl anlaşıldığını da etkilediğini unutmamak gerekiyor .
