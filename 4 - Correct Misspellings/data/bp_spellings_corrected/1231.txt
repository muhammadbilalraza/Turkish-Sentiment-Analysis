Fransız yönetmen Claire Denis , bilim kurgu türündeki ilk İngilizce filmiyle bu yılki İstanbul Film Festivali’nde seyircisiyle buluştu .
Film çekimleri için oyuncularına astronot eğitimi aldıran Denis’in merakla beklenen filmi beklentileri karşılayamasa da , art house bilim kurgu sevenlerin ilgisini çekebilir .
İnsanoğlunun yakın zamanda yaşadığı en heyecan verici gelişmelerden biri olan ilk “kara delik” görüntüsünden hemen önce izlediğimiz High Life , benzer bir bilinmezliği aydınlatma fikrinden ortaya çıkan ve daha önce mahkûm olan bir grup astronotun , alternatif bir enerji kaynağı bulmak için bir kara deliğe doğru seyahat etme görevini merkezine alan bir film .
Hep yazılır ; bazı filmler şema itibariyle kâğıt üzerinde heyecan verici veyahut sıra dışı görünebilir fakat iş film olma haline geldiğinde , senaryodaki duygunun seyirciye geçmesinin önünde bir takım engeller ortaya çıkabilir .
High Life , işte bu engelleri aşamayan ve biçemi , filme dair tüm parçaların önüne koyarak seyircisiyle arasına duvar ören bir film .
Estetik kaygılar ve metaforik anlatım çabasının öykü yapısına zarar vermesi , karakterlerle ve hikayeyle bağ kurmayı güçleştirdiği gibi ; söz konusu stili lineer olmayan bir anlatımla desteklemek filmin izleyiciyi ele geçirmesini imkansızlaştırıyor .
Başka bir deyişle High Life , makro ölçekte çok fazla şey söylemeye çalışan fakat bunları mikro düzeyde anlattıklarıyla destekleyemeyen bir film .
Hiç şüphesiz ki enteresan bir fikre sahip ve bilhassa karakterlerin geçmiş yaşamlarıyla , içindeki bulundukları yeni konum ve rollerin tezatlığı ile dünyada oldukları sırada yaptıklarıyla , onu özleme hallerini gösterme şekilleri ; bir parça sürpriz bozarak detaylandıracak olursak dünyada öldürenlerin , uzayda insanoğlunu devam ettirme çabaları hikâyeyi gerçekten merak uyandırıcı hale getirmeye yarıyor .
Fakat bu parçalar birleştirildiğinde , High Life’ın iyi bir film olduğunu söylemek hala mümkün olmuyor zira ana karakter de dâhil olmak üzere tüm karakter yapıları , seyirciye mesafeli ve geçirdikleri dönüşüm onları anlamamıza yetmiyor .
High Life’ın bahsi geçen bakış açısı karakteri ise Robert Pattinson’ın canlandırdığı Monte …
Film , Monte ve bir bebeğin içinde bulunduğu bir uzay gemisiyle açılıyor ve bir süre sonra geminin mürettebatının akıbetini öğrenirken , flashbacklerle Monte’nin geçmiş yaşantısına dair bilgiler alıyoruz .
Bu esnada kuyuya atılan kanlı bir nesne sekansı ( elmaya benzettim ) günah kavramının geminin ve dolayısıyla mürettebatın hayatlarının bir parçası olduğunu tanımlarken , bizlere karakterlerin geniş bir portresini de çiziyor .
Zira ömür boyu hapis cezası almış bu insanlar , bilimsel bir deneye katılarak astronot oluyor ve hapishanede geçirecekleri zamanı , başka bir hapishanede , bir uzay gemisinde yıllarını harcayarak ödüyorlar .
Zaten bu sebeple geminin yapısı , bu hapishane düşüncesi fikrine de hizmet edecek şekilde tasarlanmış .
Ancak film , daha en başından bazı hatalara düşerek , bilim kurgu yapısını zedelemeye ve inandırıcılığını kaybetmeye başlıyor .
Açıkçası bu durumun , oyuncularına astronot eğitimi aldırmış titiz bir yönetmenin bilinçli tercihi olabileceğini düşünmek akla daha yakın ancak bilime uygun olmadığının da altını çizmek gerekiyor .
İlerleyen sekanslarda tanıştığımız diğer karakterlerden en dikkat çekici olanı , kuşkusuz filmin en sıra dışı sahnesiyle hatırlanacak olan Dibs , yani Juliette Binoche …
Bir cadı ayinine dönüşen mastürbasyon sahnesi ve mürettebat üzerindeki deneyleriyle Dibs , filmin mutlak kahramanı , zira Dibs’in dışında filmde hikâyeyi sürükleyen herhangi bir şey olduğunu söylemek epey zor .
Salt birkaç diyalog ya da sahne ile film , felsefi , sosyolojik , dini , etik ve dahi politik pek çok kavram üzerine söylemler geliştirmeye çabalıyor ancak bana kalırsa bu taban - bu kısım spoiler içeriyor - “uzayda bile olsa önce siyahîler ölüyor” gibi yavan bir anlatımdan öteye gidemiyor .
Filmin , her şeye rağmen cesaretini ve girişimini takdir ediyorum fakat üzerine saatlerce düşünülecek , sekans sekans inceleyip tartışılacak bir film arıyorsanız , sinemanın derinliklerine dalmak en mantıklı …
High Life , fikri bakımdan yoksul ve bunun bilinciyle şiddet ve cinselliği , bilhassa yukarıda adı geçen sahnede kullanmayı akıl etmiş bir film .
İşe yaramış mı ?
Bir noktaya kadar evet .
Ancak türe aşina seyirci için çok da matah bir seçim olmayacağını ve filmi kurtarmaya yetmeyeceğini tahmin etmek zor değil .
Tüm bunlara ek olarak filmin finale doğru yükselen ancak hikâyeye hizmette yetersiz kalan çatışması ve kuru finali de pek çok seyirci için tatminsizlik boyutunu arttıracak bir unsur .
Bu denli enteresan , dünyada var olamamış ve dünya dışına atılmış , suçlu ve kimilerine göre günahkâr bir topluluğun bir araya getirilip , bu kadar zayıf bir çatışma etrafında birleştirilmesi ve nitelikli söylemler geliştirememesi ( burada doğa üzerine düşüncelerinin diğerlerinden daha katmanlı ancak yine de orijinal olmadığını belirtmekte fayda var ) filmin dayanaklarının ne kadar güçsüz olduğunu ortaya koyuyor .
Özetle High Life’ın , meraklısı için tercih edilebilir fakat beklentileri karşılamakta zorlanan bir film olduğunu söyleyebilirim .
Takdir sizin …
 
basakbicak@gmail.com
https : / / twitter.com / BasakBicak
