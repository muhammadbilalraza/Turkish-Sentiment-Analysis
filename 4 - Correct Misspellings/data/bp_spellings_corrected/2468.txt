Elsa , eşinden boşanmak üzere olan ( mahkeme zamanını bekleyen ) , 40’lı yaşlarının başında , bakımlı , çekici , esprili , hayatı yaşamayı seven bir kadın yazardır .
3 çocuk annesi olan Elsa’nın , 25 yaşlarında , genelde cinsellik için birlikte olduğu bir sevgilisi vardır ama artık onunla da birlikte olmak istemez , çünkü o aslında hayatının aşkını aramaktadır .
Rennes’teki kitap fuarına editörüyle gitmiş , yeni kitabına övgüleri kabul ediyorken editörünün arkadaşıyla tanışır : Pierre .
Pierre , 40’lı yaşlarının sonlarında , yakışıklı , esprili , çekici bir adamdır .
3 çocuk babasıdır ve şikayet etmediği , mutlu bir evliliği vardır .
Pierre ve Elsa tanıştıkları andan itibaren aralarındaki fiziksel çekimi farkederler , birbirlerinden çok etkilenirler .
Fakat Pierre’nin evli oluşu ikisini de bu etkileşimi yaşamak adına bir adım geride tutar .
Elsa ve Pierre aralarındaki bu tutkulu aşkı yaşayabilecekler midir ?
Bir romantik komedi için fazlasıyla klişe bir konu gibi gözükse de , filmin oyuncularının , renklerinin , yaratılan atmosferin ve dahi kurgunun bu filmi klişelerden çıkartıp başka bir yere koyduğunu söylemek gerek .
Herşeyden önce hikayede bu ikiliyi biraraya getiren bazı tesadüfler söz konusu ki normal şartlarda hayatla kıyaslayıp , “hiç gerçekçi değil” yaftasını yapıştırmamız an meselesi , fakat filmin , posterinde de dikkat edilebilecek o pembe mavi bulutlu atmosferi , bize hikayenin biraz da masalsı olduğunu , gerçekçilikle kafayı bozmayıp , filmdeki aşkın akışına kendimizi bırakmamız gerektiğini söylüyor adeta , biz de öyle yapıyoruz .
48 yaşındaki başarılı ve güzel aktris Sophie Marceau ve özellikle son zamanlarda Can Dostum filmindeki performansıyla gönüllerde taht kurmuş oyuncu François Cluzet arasındaki kimya görülmeye değer !
Filmin süresi yaklaşık 80 dakika .
Bu seçim de bana çok samimi geldi .
Bu tarz filmlerde aslında detaylarda boğulmaya pek alıştık , Quantum Love’da yönetmen ne anlatmak istiyorsa ona odaklanmamız konusunda net bir tavır belirlemiş .
Çektiği romantik komedilerle tanınan kadın yönetmen Lisa Azuelos’un filmde Pierre’in karısını canlandırdığını da ekleyelim .
Aşk filmlerinin kimi mutlu sonla , kimi ise kavuşamamalarla sona erer .
Bazı filmler tam da istediğimizi verir bize , bazısı ise ters köşeye yatırır . Quantum Love , farklı kurgu teknikleriyle bizi iki taraftan da besliyor , arada yaklaşık 2-3 dakikalık kısa filmler izler gibi , " böyle olsa ne olurdu " pasajları izliyoruz , sonra anlıyoruz Pierre ve Elsa'nın gerçeğinin hiç de öyle olmadığını .
Kısa filmden de ziyade , son zamanlarda reklamlarda sıklıkla kullanılan hızlı geçişler , ekranı ikiye , üçe , beşe bölmeler , farklı müzik kullanımları , örneğin Elsa’nın gardrobunun kapısını açıp , içine girip , oradan bir bara geçmiş gibi göründüğü kurgusal kararlar , o masalsı atmosfer , filmi benzerlerinden ayıran bir yapım kılmış .
Haftanın şans verilmesi gereken yapımlarından .
