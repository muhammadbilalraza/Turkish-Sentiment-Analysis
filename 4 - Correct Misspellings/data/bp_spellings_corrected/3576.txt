8 sezon izlediğim bir dizinin bir anda değişmesini beklemiyordum elbette .
Karşıma yine seksist , her zamanki kadar homofobik bir film çıkacaktı .
Ama bu beni dizide nasıl rahatsız etmediyse , perdede izlediğimde de etmeyecekti .
Kadının bir dekor olarak kullanıldığı bir diziyi , bir kadın neden bu kadar severdi ?
İnanın bu soruya verecek cevabım yok .
Üstelik Adrian Grenier’ı beğenmem bile .
Ama iş , o dört arkadaş ve bir menajerin bir araya geldiği anda bambaşka bir hale bürünüyordu .
8 yıl içinde Vincent Chase’in yükselişine , düşüşüne ve sonra tekrar yükselişine şahit olmuş , Sundance’e , Cannes’a gitmiş , stüdyolarda fink atmıştık .
Her şeyden önce sinema sektörü hakkındaki bir çok gerçeği , hiç çekinmeden suratımıza çarpan Entourage bu cesur dilinden hiç vazgeçmedi .
Benim de sadık bir izleyici olmamın başında bu sebep geliyordu , tabii bir de Ari Gold !
Entourage özünde dört erkeğin Amerikan rüyasını anlatan bir film .
Sıradan hayatları , içlerinden birinin ünlü bir oyuncu olması ile değişen , ancak birbirlerinden asla kopmayan E. , Turtle , Drama ve Vince’in yaşadıkları maceralar ve onlara kol kanat geren menajer Ari Gold’un şeytani çekiciliği .
Her ne kadar bir komedi filmi olarak lanse edilse de , dizinin geride bıraktığı sezonlarda tüm karakterlerin iniş ve çıkışlarına şahit olduk .
İşte Entourage’ın tüm olayı bu aslında .
Dizinin hikayesinin bütün bunların arkasındaki adam Mark Wahlberg’in hayatından esinlendiğini de belirtirsem , belki biraz daha aydınlatmış olurum .
Dizinin bıraktığı yerden bayrağı devralan film , diziden beyazperdeye geçiş yapan çoğu filmin sıkıntısını yaşıyor aslında .
Dizinin takipçisi olmayan izleyiciye ulaşmak .
Entourage’ın buradaki avantajı ise , dizide de görmeye alıştığımız , birbirinden ünlü isimlerin filmde adeta geçit töreni yapıyor olmaları .
Jessica Alba’dan Liam Neeson’a , Warren Buffett’tan Ed O'Neill’a , Bob Saget’ten Armie Hammer’a ve görünce a diyeceğiniz bir çok isim daha Entourage’ın kareleri içerisinde kendilerine yer bulmuşlar .
Filmin yazar ve yönetmeni Doug Ellin , olayı gayet basit tutmak istemiş , benim karakterlerim bana yeter , yenilerine ya da ekstra hikayelere ihtiyacım yok diyerek biz sadık izleyicinin karşısına bir yabancıyı çıkarmamayı tercih etmiş .
Vince’i tanımasaydım , Ari Gold’un hayranı olmasaydım , Drama’nın ne kadar duygusal bir karakter olduğunu bilmeseydim ve filmi diziyi hiç izlememiş biri olarak izleseydim yine sever miydim hiçbir fikrim yok .
Partiden partiye koşan , pahalı arabalara binen , her günü dünyadaki son günleriymiş gibi yaşayıp dünyanın parasını harcayan dört adamın kelimelere dökülünce ne kadar itici geldiğinin farkındayım , ama hala onları seviyorum .
Oyunculuklardan söz etmek gerekirse benim için yıldız her zaman Ari Gold’u canlandıran Jeremy Piven oldu .
Yakışıklı kontenjanını dolduran Adrian Grenier’ın oyunculuğu konusunda ise fikrim yıllardır değişmedi , oynayamıyor .
Bunun dışında Kevin Dillon ,  Kevin Connolly ve Jerry Ferrara yine bildiğimiz gibi .
Filmin iki kilit karakterini canlandıran Haley Joel Osment ve Billy Bob Thornton’dan da bahsetmeden geçmeyelim .
Özellikle Thornton’un canlandırdığı yapımcı karakteri izlemeye değer .
Çocuk oyuncu olarak ünlenen Osment’ten ise bir Altıncı His göndermesi beklemedim değil .
Zira Entourage bunun için oldukça müsait bir zemin yaratıyordu .
Vince ve tayfasının ikinci filmde de devam edecek olan beyazperde çıkarmalarını izlemek , bu hafta sonu suçlu zevkinizi tatmin edebilir .
