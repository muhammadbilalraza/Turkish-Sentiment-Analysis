Sinema dünyasının , dolayısı ile sinema aşıklarının korku janrına ait birbirinden “dikkat çekici” yapımlarla olan imtihanı devam ediyor .
Türü ne olursa olsun işin ticari yönünü öne çıkartan , daha doğrusu bunu her şeyin tepesinde gören zihniyetin zehirlediği damarlar hızla genişliyor , beyazperdede bambaşka dünyalara gitmek isteyen izleyiciyi , gerçek hayatın boğucu yüzüne mahkum etmeye devam ediyor .
Pek tabii her film , türü ne olursa olsun seyirciye bir “hayal satmak” zorunda değil .
Zaten sinema sanatının varoluş sebebi de bu değil .
Lakin vizyona sunulan ve reklam stratejisini “yine türü fark etmeksizin” duygusu ne olursa olsun “hayaller” üzerine kuran projelerin bunu başaramaması kabul edilebilir bir şey değil .
Hele ki siz üretici olarak müşterilerinize korku ve dehşet garantisi verip , gergin bir serüvene çıkacağınız mesajını yinelerken .
Eleştirimizin konusu olan Kanlı Tatil filmi de çok yazık ki bu örneklerden bir tanesi .
Daha önce benzer türde iki ayrı filme daha imzasını atan genç yönetmen Alastair Orr , farklı kültürlerin sunduğu korku figürlerini gözüne kestirmiş , bunlar içerisinden Meksika’nın meşhur Çupakabra mitini hikayesine konuk etmiş .
Normalde özellikle de küçükbaş hayvanlara dadanan , neye benzediği tam olarak bilinmeyen ve daha çok kurbanlarının vücudundaki tüm kanı emerek beslendiği iddia edilen Çupakabra , Kanlı Tatil’in dehşet saçanı olmuş .
Konu ise bir hayli tanıdık .
Hayata atılmaya beş kala , gerçek çarkların arasındaki dişlilerden biri olmadan önce son kez kafalarını dinlemek isteyen bir grup genç , yabancı bir memleket , sakın oraya gitmeyin diyen bir yerli ve söz dinlemeyen , dik başlı kahramanlarımız .
Panama’daki harika tatillerini , pek çok ölümün olduğu bir ormanda devam ettirmek isteyen zihni sinir gençlerimiz tahmin edeceğiniz üzere belalarını da kısa sürede buluveriyorlar .
Kanlı Tatil sıradan bir gençlik korku filmi olarak başlıyor ve neredeyse ilk yarısının tamamında gerilim seviyesi “hiç olmadan” karakterlerin şakalaşmalarını , yaptıkları geyikleri ve artık yeter dedirtecek kadar uzatılan “çiftleşme arzularını” perdeye yansıtıyor .
Kanımızın ısınması icap eden ve haklarında sınırlı sayıde bilgi edinebildiğimiz kurbanlarımız gülüyor , eğleniyor , sarhoş oluyor , öpüşüyor , öpüşüyor , öpüşüyor ve size de sıkılmaktan başka bir seçenek bırakmıyor .
Bahsi geçen ormana gidene kadar neredeyse 1 saatinizi harcadığınız hikayede , ikinci kısım da pek ümit vaat etmiyor .
Daha filmin başında adı geçen ve merakla beklediğimiz Çupakabra ürkütücü çığlıkları ile sağda solda dolaşıyor , gizleniyor ve sinemaseverler olarak bizler de , aval aval bakan şaşkın karakterlerin aptallıklarını izliyoruz .
Evet , pek çok yeni nesil korku filmi benzeri durumları yaşatıyor ancak Kanlı Tatil sizleri amaçsızca perdeye baktırıyor , bir şey olacak mı , diyerek dakikaları saymanıza sebep oluyor .
Ne kovalamaca heyecan veriyor , ne dostlarımız için üzülebiliyorsunuz , ne şaşırtıcı bir sürpriz bizi bekliyor ne de korku duymak adına bir tecrübe yaşıyorsunuz .
Sadece bağıran , kaçan , manasızca saçmalayan bir grup genç ve arada bir volume yükselten “jump - scare” maksatlı ses efektleri .
Korku ve gerilim türünün uslanmaz bir fanatiği olan beni bile bunalıma sürüklemeyi başaran Kanlı Tatil , internet , sosyal medya ve TV’lerin gücüne yaptığı göndermeler haricinde her açıdan hedefi ıskalayan , ürkütmekten çok sıkıntı krizlerine sürükleyen “ ne yazık ki olamamış” bir film . burcinaygun@gmail.com
