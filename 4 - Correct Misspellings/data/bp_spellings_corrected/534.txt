Türkiye’deki ilk gösterimini 7. Boğaziçi Film Festivali’nde gerçekleştiren , sonrasında Kayseri ve Malatya Film Festivali’nde Anadolu’daki sinema seyircisiyle buluşan “Kızım Gibi Kokuyorsun” ,   yeni normalleşme kapsamında sinemaların açılması ile vizyona girecek ‘ilk yeni film’ aslında .
Zira geçtiğimiz haftanın tek filmi Bayi Toplantısı , 21 Şubat’taki ilk gösteriminin ardından karantina döneminde pek çok açık hava gösteriminde ve etkinlikte seyirci ile buluştu ve 3 Temmuz günü ‘yeniden vizyon’ dedi .
Global terörün kesiştirdiği hayatları ele alan ‘Kızım Gibi Kokuyorsun’ cesur bir hamle ile sinema salonlarının yeni normalinde seyirciye merhaba diyor …
Fransa’nın ( 14 Temmuz 2016’da yaşanan İŞID saldırısı ile ) terör mağduru olan Nice kentinden başlayan ve Hatay’ın Samandağ ilçesinden Gaziantep’in AFAD göçmen kamplarına uzanan yaralı öyküler var karşımızda .
Bu anlamda fiziki olarak Gaziantep’te düzenlenmesi planlanan fakat sonrasında online olarak seyircilerle buluşan Uluslararası Göç Filmleri Festivali’nin seçkisinde de yer alan ‘Kızım Gibi Kokuyorsun’ , her biri terörden ve göçten ayrı biçimlerde etkilenen 3 insanın Beatrice , Hevi ve İbrahim’in kesişen yolları ile dramatik omurgasını kuruyor .
Nice’teki saldırıda ailesini kaybeden Fransız Beatrice ( Clémence Verniau ) , babasının naaşını doğduğu topraklara ( Antakya / Vakıflı Köyü ) getirirken , IŞİD’in elinde esir düşen Yezidi kızı Hevi ( Yılşen Özdemir ) , kendisini kurtaran askerlere dahi güvenemeden hayattaki tek yakını olan ablasını aramak için aynı topraklarda var gücüyle kaçıyor .
Birbirlerinin dilini tek kelime dahi konuşmasalar da Beatrice , kaybettiği kızının acısını dindirmek için Hevi’nin koruyucu meleği oluyor adeta .
Öte yandan , hikâyesi iki kadın kadar derinleşmese de , İbrahim ( Çağlar Ertuğrul ) bu öyküye lojistik destek kategorisinden dâhil olup , yolculukla birlikte değişim de geçiren , vicdan muhasebesi yapan Türk vatandaşı olarak karşımıza çıkıyor .
Olgun Özdemir’in hem senaryoyu hem yönetmenliğini üstlendiği film , tek bir ortak ve büyük dertten , terörün - ve savaşın - darmadağın ettiği hayatlardan yola çıkarak , onlarca başka derdi de aynı potada eritmenin yöntemlerini arıyor .
Örneğin İŞİD ile çarpışan Türk birliğindeki komutanların yan hikâyeleri maalesef oldukça havada kalıyor .
Ya da İbrahim’in kendi ailesi içinde yaşadığı gerginlikler ve kayıplara yaklaşım oldukça yüzeysel geçiştiriliyor ve bu karakter iki kadının öne çıkan hikâyesi ile tam olarak eklemlenemiyor .
Anadolu’nun ve Mezopotamya’nın en eski halklarından olan Yezidi’lerin tarih boyunca maruz kaldıkları eziyet , tek bir cümle ile kendisine yer bulmaya çalışıyor .
Bu kopukluklar maalesef diyaloglara da yansıyor .
Tüm bu kurgu içinde oyuncularsa ellerinden gelen gayreti ortaya koymaya çalışıyorlar .
Beatrice’i oryantalist bir süs bebekten sıyırmaya çalışan Clémence Verniau’nun yanı sıra ,  Yılşen Özdemir Hevi’nin gözlerine korkuyu ve umutsuzluğu sabitliyor adeta .
İlk oyunculuk deneyimi açısından iyi bir performans .
Kadronun yıldız cast’ı Çağlar Ertuğrul da karakterini kağıt üstünden çıkarıp , ete kemiğe büründürmeyi başarıyor .
Öte yandan geçtiği coğrafyalara dair üst bir çerçeve çizen film , toplumsal sınıf farklılarına dair de ipuçlarını önümüze bırakıyor .
Örneğin tüm film boyunca Anadolu’da gördüğümüz en büyük lüks Emine Hanım’ın ( Şerif Sezer ) moteli .
Bu anlamda görüntü yönetmenliği , özellikle mülteci kamplarının iç çekimlerinde başlı başına bir anlatım diline dönüşüyor .
Müziğin dramatik kullanımı da filmin geneline etkileyici biçimde yayılarak seyircinin duygularını diri tutuyor .
Uzun lafın kısası karantina günlerini hızlıca geri bırakırken , yeni normalin ilk yeni vizyon filmi olarak karşımızda , özellikle tematik festivallerden eli boş dönmeyen dramatik bir film var .
9 yıldır süren Suriye iç savaşına , mülteciliğe , 1980’lerden beri mücadele etmek zorunda kaldığımız terör belasına insan hikayeleri üzerinden bakmayı tercih eden “Kızım Gibi Kokuyorsun” , en azından finaliyle umut vadeden bir yapım …
Umarız ki uzun soluklu bir vizyon yolculuğu olur ve metropollerin yanı sıra daha çok yöre halkının seyretmesini mümkün olur …  
Twitter . com / duygukocabayli
