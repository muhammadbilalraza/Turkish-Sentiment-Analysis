Bazı yönetmenler , sinemanın zamanla değişen koşullarına ayak uyduramıyor .
Roland Joffé de onlardan biri maalesef .
Seksenli yıllarda The Killing Fields ve The Mission gibi önemli filmlere imza atmasına rağmen , aynı başarıyı bir daha tekrarlayamadı .
Ülkemizde Devlerin Günahı adıyla vizyona giren yeni filmi There Be Dragons , bunun sebeplerini açıkça gözler önüne seriyor .
Klişelerden ibaret bir öykünün mümkün olan en klişe yapıda anlatımı en başta .
1982 yılında , Opus dedi adlı katolik grupla ilgili araştırma yapan gazeteci Robert , hiçbir zaman iyi anlaşamadığı ama şimdi ölüm döşeğinde olan babasının anılarından faydalanmak ister .
Babası Manolo , söz konusu dini grubun kurucusu rahip Josemaria Escriva'yı çocukluğundan beri tanımaktadır .
Yolları seneler içinde sık sık kesişir ve hayatlarının gidişatını belirleyen İspanya İç Savaşı sırasında da farklı saflarda yer alırlar .
Josemaria Escriva , gerçek bir karakter .
Ölümünden yıllar sonra , 2002'de Papa tarafından Aziz ilan edilmiş .
Filmin olabildiğince toz pembe bir şekilde resmettiği , sevgi üzerine kurulu bir yaklaşımı var .
Kendi düşmanlarına bile anlayışla yaklaşan , fazla idealize edilmiş bir karakter .
Can sıkıcı derecede tek boyutlu .
Buna karşılık Manolo ise içten pazarlıklı , hırslı ve kıskanç biri .
Ancak bütün bunlar karakteri daha komplike kılmaya yetmiyor .
Yüzeysel işlenmiş , çoğu zaman motivasyonu belirsiz biri olmuş o da .
Oscar ödüllü isimlerden oluşan teknik kadrosuyla görkemli bir prodüksiyona imza atmış yönetmen Joffé .
Yeniden başarılı bir film çekebilmek , piyasaya geri dönebilmek için çok çabalamış belli ki .
Fakat çoğu zaman sloganlardan ibaret kitabî diyalogları , televizyon filmi mizansenleri ve karakterlerini karikatür düzeyinde sığ bırakması , ortaya ruhsuz bir film çıkarmış .
Escriva'nın ve çevresindeki din adamlarının hayata ve karşılaştıkları sorunlara bakışlarını , yani ideolojilerini bir nebze tanımlamaya çalışıyor film .
Ancak aynı gayreti , İspanya İç Savaşı sırasında mücadele veren sosyalist grupların ideolojilerini anlatmak için pek sarf etmiyor .
Görüşlerini zaten bildiğimize mi güveniyor Joffé , yoksa onları pembe dizi karakterleri gibi kullanmayı özellikle mi tercih ediyor , bilemiyoruz .
Macaristan'dan kalkıp devrim mücadelesine katılmaya gelmiş bir kadının , inandıkları yerine grup içindeki erkeklerle yaşadıkları ilgilendiriyor yönetmeni sadece .
Dolayısıyla bir Katolik propaganda filminden daha fazlası değil Devlerin Günahı .
Görsel üslubundan dramatik tercihlerine kadar böylesine demode bir sinemacılığın günümüzde seyirci bulması veya itibar görmesi de mümkün değil .
Twitter : aliercivan
