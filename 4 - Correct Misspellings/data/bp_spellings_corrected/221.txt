Dünya prömiyerini Tribeca Film Festivali’ne yapan , sonrasında Adana Film Festivali’nde En iyi Film ve En İyi Yönetmen olmak üzere birçok ödül kazanan Nuh Tepesi , özellikle de senaryosuyla öne çıkan bir yapım .
Ama başarılı bir filmin ulusal yarışmalarda fazlaca karşımıza çıkmaması ayrıca düşündürücü .
Cenk Ertürk’ü Pencereler Arasında ve Kimse Elimi Tutmasın gibi kısa filmlerinden tanıyoruz .
Nuh Tepesi yanlışlarla yoğrulmuş bir baba ile oğulun hikayesi .
Hamile karısıyla arası bozulan , orta yaş krizinin arkasında debelenen Ömer , babasının son isteğini yerine getirmek üzere memleketleri Bursa’ya gelir .
Baba İbrahim hasta olduğu için köy evinde inzivaya çekilmiş bir biçimde kendi elleriyle diktiği Nuh Tepesi’ndeki ağacın altına gömülmek istemektedir .
Ama köylüler bu kutsal ağacı çoktan kendilerine mal etmiştir .
Nuh Tepesi herkesin anlaşılmayı beklediği ; yaptıkları ve yapamadıkları için karşısındaki suçladıkları bir film .
Özellikle de Ömer .
Artık bezmiş ve bunu her seferinde itiraf eden babasına karşı büyük bir öfke içinde .
Evliliğinin kötü gitmesini bile babalarının kendilerini terk etmesine bağlıyor .  Ama babasının son isteğine sahip çıma fikri de onu etkiliyor .   En azından bu fikrin yanında yer alıyor .
Tabii bir yandan filmde herkes kendi çıkarcı kutsaliyetinin peşinde , özellikle de köylüler .
Ağacı Nuh Peygamber’in diktiğine inanan köylüler onu İbrahim’e kaptırmamak için büyük bir savaş veriyor .
Tabi aslında savaşı veren , orayı biraz kazanç kapısı haline getiren muhtar ve oğlu .
Dışarıda yaşanan bu çatışma , içeride bir şeyleri onarıyor sanki …
Köylüler ve baba her karşı karşıya geldiklerinde ; Ömer babasına daha fazla sahip çıkıyor , acıyor ve biraz da anlıyor .
Ömer bir yandan da karısıyla ayrılırsa , babası gibi kendi çocuğunu bırakıp gitmiş olacağını düşünüyor .
Ama aşamadığı her duygu , onu biraz daha sorunların merkezine yerleştiriyor .
Tabii film biraz karşıtlıklardan yararlanıp ; farklı bir bakış açısı getirmeyi de deniyor .
Öğretmen ve imam karakteri mesela ; filmin yapısına etki eden iki kişi .
İmam , baba ve oğulun yanında yer alıp , dini hurafelerin gerçekliğini sorgularken , öğretmen çıkarların peşine takılıp , dini mana yaratan köy halkının yanında yer alıyor .
Bu da günümüzdeki din algısına gayet denk düşüyor .
Sorgusuz sualsiz kendisine ‘kutsal’ olarak sunulan her şeyi canhıraş savunma duygusu !
İmam karakterleri zaten sinemada en fazla karşımıza çıkan karakterler .
Buna benzer bir imam algısı Kelebekler filminde de vardı .
Tabii çocuklara bilimsel bakış açısı aşılaması gereken öğretmen de , kendi çıkarlarının peşinde bir hurafenin yoluna gidiyor .
Baba ve oğulun mücadelesi köylüler karşısında her dakika dallanıp budaklanıyor .
Film öyle bir damar yaratıyor ki ; her karakter kendince haklı .
Seyirciye burada zor bir görev yaratıyor yönetmen .
Ömer’in uzun uzun kendini anlattığı kısımdan sonra , büyürken yaşadığı zorlukları anlıyoruz ama karısı Elif onunla konuşurken bambaşka bir Ömer’le karşılaşıyoruz .
Haklı ve haksız kısmında biraz duygularımızla oynuyor Ertürk ve bunu gayet başarılı yapıyor .
Hatta çok kere işlenmiş , baba oğul hesaplaşması üzerinden gayet akıcı , tatmin edici diyaloglarla bir kez daha geçiyor .
İlk uzun film olmasına rağmen deneyimli yönetmenleri aratmayacak denli başarılı bir yapım karşımızdaki .
O yüzden gönül rahatlığıyla Nuh Tepesi’ni izlemenizi öneririm .
Oyunculuklar zaten başarılı .  Ali Atay ve Haluk Bilginer bir baba - oğul hali içerisinde pek başarılılar yine !
