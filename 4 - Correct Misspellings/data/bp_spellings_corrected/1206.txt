Ne kadar masum ve sade hayatlar yaşıyor olsak da geçmiş sözcüğü bizleri her zaman birazcık korkutur .
Çünkü herkesin şimdiki zamanda pişmanlık duyduğu küçük veya büyük hatıraları vardır .
Bunlar zamanla beynimizin kullanılmayan bir köşesine itilirler .
Pişmanlıklarımızın ortaya çıkması geçmişimizi ne sıklıkla düşündüğümüzle doğru orantılıdır .
Eğer devamlı geçmişimizi düşünürsek zamanla onu değiştirebildiğimizi de fark ederiz .
Onu olmasını istediğimiz gibi şekillendiririz , kötü anılardan kurtuluruz .
En sonunda da belki de hiç yaşamadığımız olaylara sığınır , garip inançlar edinir kendimize acı çektirir dururuz .
İskelet Anahtar ( 2005 ) , konusu ile daha önce benzerleri ile karşılaşmadığımız bir film değil .
Odalarında hala geçmişin izlerini taşıyan , eski sahiplerine sadık bir ev ve eve hastabakıcı veya mürebbiye olarak gelen araştırmacı ruhlu kadın hikayelerine oldukça aşinayız .
Henry James'in The tur of The Screw isimli romanından uyarlanan The Innocents ( 1961 ) ve Presence of Mind ( 19 ) bu konu üzerine çekilmiş en başarılı filmler .
Bu filmlerde de olduğu gibi , kahramanın hem kendi , hem de içinde bulunduğu mekanın geçmişi ile yüzleşme zorunluluğu , seyirciye bilinçaltını çağrıştıran bir durum .
Konu , mekanın eskiliği , evin karmaşık iç yapısı gibi görsel ögelerle birleştirilebilir ve daha önceki örneklerde olduğu gibi seyirciye muhteşem bir bilinçaltı metaforu yaşatılabilir potansiyelde .
Ancak İskelet Anahtar'ın çok iyi kullanılabilecek olan bu özellikleri vurguladığı pek söylenemez .
Halka ve Halka 2 gibi filmlerden hatırladığımız senarist Ehren Kruger , film boyunca olan biten her şeyi baş karakterin gözünden aktarıyor .
Olayları daha geniş bir açıdan seyirciye göstermek yerine , hep baş karakterin yakınında durmayı tercih ediyor .
Bu da belki seyircinin bu gizemli hikayeyi kahramanla beraber yavaş yavaş çözmesini , sürprizlerle karşılaşmasını sağlıyor .
Filmin temposu , süresi boyunca hiç düşmüyor .
Fakat evin kendi geçmişini ayakta tutmaya çalışan bir beynin cisimleşmiş hali olabileceği vurgulanamaz hale getiriyor .
İskelet Anahtar seyircinin heyecanını kaybetmemesini sağlamaya çalışırken , çok iyi kullanılabilecek görsel detayları ve hikayenin psikanalitik derinliğini görmezden geliyor .
Film , baş karakterin hem kendisini , hem de etrafını saran olaylar dizisi içinde yaşadığı çatışmaları perdeye yansıtmakta da pek başarılı değil .
Caroline , babasının ölümünü kabullenemeyen ve yardımına koştuğu her hastada onu kurtardığını düşleyen bir kadın .
Bu haliyle her odasında geçmişin izlerini taşıyan evden pek farkı yok .
Bu benzerlik sonucunda ev ve Caroline'ın aralarında sıkı bir bağ kurulacağını beklememek elde değil .
Ancak Caroline , film boyunca eve karşı , meraktan öte bir ilgi beslemiyor .
Belki de bir hastabakıcı olarak , modern tıpa olan inancı , evin batıl inançlarla süslü ruhani havasından onu uzak tutuyor .
Fakat senaryonun gelişimi ve Caroline'ın kişisel değişimi ev ve Caroline arasında daha en başından içli dışlı bir ilişki kurulması gerektiğini gösteriyor .
İskelet Anahtar'ın , görsel olarak seyirciye yepyeni bir anlatım sunduğu da söylenemez .
Ancak son zamanlarda sinemalarımızda görmeye alıştığımız gibi , kendi kendini doğrulamaya çalışan gerilim filmlerinin gittiği yoldan gitmeyi tercih etmeyen bir film .
Aklın gücünü savunmak yerine , efsanelere sığınmayı seçen bir hikayeye sahip .
Bu da onu benzerlerinden ayıran bir özellik .
Görsel olarak esrarengiz bir atmosfer yaratan ve bunu süresi boyunca koruyarak seyircisini koltuğunda hafif bir ürperti içinde oturtmayı başaran bir film .
Kate Hudson ve John Hurt'ün başarılı performansları da filmin temposunu sürekli ayakta tutan başka bir öğe .
Geçirdiği felç sonucunda yatağa bağımlı yaşayan Ben karakterinde , John Hurt film boyunca birkaç kelimeden başka diyaloğa sahip olmamasına rağmen inanılmaz bir oyunculuk sergiliyor .
Neredeyse gözleriyle konuşuyor .
Kate Hudson , Caroline karakterinin yaşam tarzına ve sahip olduğu geçmişe fiziksel olarak oturan bir oyuncu ve karakteri canlandırmada da oldukça başarılı .
Ancak yönetmen Iain Softley'nin kamerası ile senaryoyu besleyebilecek birçok fırsatı kaçırıp , sürekli filmle alakası olmayan durumlarda Kate Hudson'ın fiziksel özelliklerine vurgu yapması gülmeden geçilemeyecek bir durum .
İskelet Anahtar , gerilim dozu yüksek , sıkılmadan izlenebilecek hareketli bir film .
Ancak maalesef senaryo olarak hikayenin karşısına çıkardığı birçok fırsatı geri tepiyor .
Ve hareketliliği korumak uğruna önüne çıkan birçok kapıyı açmadan kapalı bırakıyor .
