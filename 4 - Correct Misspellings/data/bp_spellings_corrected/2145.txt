Söz konusu Fatih Akın sineması olduğunda dürüst bir biçimde , nitelik açısından istikrardan söz edebilmenin giderek zorlaştığını düşünüyorum . “Peki neden istikrar gibi bir arayış içerisindeyiz ? ” sorusu ise boşlukta öylece salınıyor .
Fakat bir de nicelik tarafına uzanmayı denediğimizde son dönemde Akın’ın sinemaya taşıdığı öykülerin sansasyon yükünü görmezden gelebilmek pek de mümkün değil !
Öyle ki , sinemasal arenada kucakladığı ödülleri politik duruşu ile ilişkilendirenler , bu konuda kendi içerisinde tutarlı çıkarımlarda bulunanların sayısı oldukça fazla .
Bir sinemacı olarak Akın’ın “net bir duruş” derdinde olmadığını düşünenlerdenim .
Maharetli yönetmenin , politik açıdan durduğu noktayı tartışmak da en az The Cut üzerinde dönen tartışmalar kadar uzun ve kırçıllı olacağından dolayı , sansasyon molasını burada kesmek yerinde olur diye düşünüyorum .
Akın’ın sinemasında aranan istikrar yukarıda da söyleyebileceğim gibi nitelik açısından değerlendirilmeye alınabilir .
Örneğin The Cut sinemasal açıdan da derin sorunlara sahip bir yapımdı .
Ardından gelen Tschick / Elveda Berlin ise ; yolculuk temasıyla sarmalanmış kanka komedisi kulvarında çok da suya sabuna dokunmadan fakat eğlencesinden de fazla bir şey kaybetmeden seyircinin yüzüne belli belirsiz bir tebessüm kondurmayı başarmıştı .
Paramparça ise , açıkçası Fatih Akın’ın filmografisi açısından çok da üst düzey bir iş olmamakla birlikte , öyle ya da böyle kendisi için yeni bir dönemin başladığını işaret ediyor .
Diğer taraftan da , hasep açısından ibresi sağa sola kayan kendi filmografisinin daha stabil ve sağlam zemin üzerinde durmaya çalışan bir formata büründürmeye çalıştığının işaretçisi adeta !
Paramparça , özünde yine politik bir omurganın üzerine ete kemiğe büründürülmüş bir öykü .
Bir saldırı sonrasında eşi Nuri ve 6 yaşındaki oğlunu kaybeden Katja’nın öyküsü , en kaba tabirle kansız ve şiddetsiz bir vigilante örneği diyebiliriz .
Katja’nın adalet arayışını , motivasyonunu ; pek çok açıdan Martin McDonagh’ın nefis şaheseri Three Billboards Outside Ebbing , Missouri’nin cefakar annesi Mildred’e benzetmek de mümkün .
Katja’nın adalet arayışı sürecinde izlemiş olduğu yol , onu hiç de beklemediği yola doğru sürüklerken ; Neo - Nazi terörünün ürpertici tarafı ile burun buruna getiriyor .
Katja sevdiği insanların kaybıyla birlikte yitirdiği yolunu yeniden bulmak için , adalet mücadelesi ile motivasyonunu yeniden bulmayı hedefliyor .
Akın , bir nevi politik doğrunun da doğruluğu üzerine duyulabilecek tüm şüpheleri merkeze alarak , Alman Hükümeti’nin ırkçılık odaklı adalet mekanizmasını deşmeyi hedefliyor .
Kürt asıllı Nuri’nin , ofiste uğradığı saldırı sonrasında yaşanan süreç ; hem kökeninin gurbette kendisine getirmiş olduğu kısıtlayıcılık , hem şartlı tahliye ile hayata tutunmaya çalışan genç adamın ,  geçmişten gelen ithamlar ile birlikte bir ailenin hayatına nasıl kabus gibi çöktüğünü gösteriyor .
Akın , kökenler üzerine dönen dezenformasyonu da doz aşımına uğramayacak bir ölçekle izleyiciye servis ediyor .
En beylik tabirle dilimize dolanan “sistemin çürümüşlüğü” tablosunu göstermek adına , akla gelebilecek tüm prototipler , filme olması gerektiği biçimde yerleştirilmiş durumda .
Tabi buradaki “prototip” kalıbını bir yafta olarak kullanmıyorum .
Akın’ın çizmiş olduğu adalet / adaletsizlik tablosu bir dolu haklı , başarılı oksimoron barındırıyor .
Beklenildiği gibi karışık , karmaşık ve gerçekten de sinirlerinizi germeyi başarıyor !
Özellikle mahkeme gerilimi sularını kulaçlayan kısım , Katja’nın dramından kurtulup , temposu yüksek bir gerilim rotası çizmeyi başarıyor .
Bu kısım , yıllar içerisinde sinemasal anlamda ne noktada durduğu sık sık tartışılan Fatih Akın’ın kaleminin biraz daha güçlendiğini gözler önüne sermeyi başarıyor .
Girizgah kısmındaki ağır dram yükü , filmin ikinci yarısı ile birlikte tempolu bir gerilime doğru direksiyonu kaydırıyor ki , Paramparça’nın öykü bazındaki en önemli artısı da bu manevrayı yaparken kesinlikle yoldan çıkmamış olması .
Yine de “mahkeme salonu gerilimi” söz konusu olduğunda yılın en güçlü yapımlarından biri olan Hakaret kadar , sertliğini daha ziyade naifliğinden alan bir yapım da beklememek lazım !
Konusunun “görünürdeki” ağırlığının altında ezilmeyen , yağ gibi akıp giden bir öyküye ev sahipliği yapıyor Paramparça .
Hatta girizgah kısmındaki dram dozajına rağmen , son derece ferah bir manevrayla seyir zevkini arttıran detaylara sırtını dayamayı başarıyor .
Katja’nın yoğun trajedisinin yükünü olduğu gibi izleyiciye bindirmiyor .
Diane Kruger için de ayrı bir paragraf rezerve etmek şart !
Abartısız bir biçimde , belki de kariyerinin en etkileyici performanslarından birine imza attığının altını bir kere de ben çizmeliyim …
Nitekim bu günlerde haklı olarak pek çok ağızdan bu iddiayı duyacaksınız .
Katja’nın yaşadıklarını , tıpkı bir harita gibi Kruger’ın yüzünden okuyoruz desek yeridir .
Hatta filmin ön planında yer alan en önemli unsur Kruger’ın kendisi !
Diğer taraftan bu derinlikli karakteri , çok katmanlı bir öykünün kalbine yerleştirme konusundaki başarı da Fatih Akın’a teslim edilen “En İyi Yabancı Dilde Film” Altın Küre ödülünün tesadüf olmadığını kanıtlıyor .
Almanya’nın Oscar adayı olarak da maratonun iddialı yapımlarından biri olarak gösterilen Paramparça , tartışıldığı üzere Fatih Akın’ın “en iyisi” olmayabilir fakat girmiş olduğu bu kulvarın , öncüllerine oranla daha farklı olduğu da su götürmez bir gerçek .
