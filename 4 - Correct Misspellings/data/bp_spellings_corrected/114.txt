Nawal Marwan ölür .
Çocuklarını yalnız bırakmış , tuhaf , sessiz ve yorgun bir kadın olarak .
Çok güvendiği ve sekreterliğini yaptığı noterine bir vasiyet bırakır .
Bu vasiyet onun ikiz çocukları Jean ve Simon'u Ortadoğu'ya , annelerinin geçmişine ve müthiş bir trajediye götürecek yolun başlangıcıdır .

Polytechnique'in yönetmeni Denis Villeneuve tarafından Wajdi Mouawad'ın ünlü oyunundan sinemaya uyarlanan , bu yılın " En iyi Yabancı film " dalında Oscar adayı da olan bu yürek burkucu trajedi , uluslararası istanbul film festivali kapsamında 14-15-16 Nisan tarihlerinde gösterildikten hemen sonra Nisan'ın son haftasının vizyonunda kendisine seyirci arıyor .

Yönetmen Denis Villeneuve sadece çok gerçekçi setler oluşturup bunlara kameraya çekmekle kalmamış , hikâyesini de bir nakış gibi işlemiş .
Seyircisini Marwan'ın ikizleri gibi konuşlandıran film , hikaye açıldıkça cevaplanan her sorunun yerine daha büyüğünü koyarak finale kadar giden ve yükselen bir meraklı izleme sağlıyor .
Nefret ve aşk duygularının birbirine karışması ve diğerini beslemesini dert edinen güçlü ve trajik bir öykünün 130 dakikalık süresinin tek bir anını bile boşa harcamayan saf bir sinema örneği .

Gölgeler ve Suretler ‘in yönetmeni Derviş Zaim , siyasi sinemada objektif olmaya inanmadığını , bunun bir tuzak olduğunu söyler .
İçimdeki Yangın da ne kadar taraf tutmuyormuş gibi görünse de aslında taraflı bir film .
Hayali bir Arap ülkesinde ( nedense ben hep Cezayir'e benzettim ) Hristiyan ve Müslümanlar arasında başlayan ve yükselen olaylar sırasında yaşanan acıları anlatırken filmin Hristiyan olan başkarakter Nawal Marwan'a rağmen Müslümanların tarafını tuttuğu açıkça görülüyor .
Ama yaşananları ve yaşayanları karikatürize etmeden , insan doğasının muktedirliğiyle açıklanan bir taraf tutma hali bu .
Yönetmen her şeyin faturasının Müslümanlara çıkarıldığı geleneksel anlayışı bozmak istemiş sanki .

Bu fikir yürütmeler esansında da aklıma hep Press , Kayıp Özgürlük gibi filmlerin romantik ve kör gözüm parmağına mesajcılığı geldi .
Türk sinemasıyla ilgili hoşgörü çıtamızı bir kaç yıldır farkında olmadan yükseltmeye başladığımızı farkettim .
İçimdeki Yangın'ı izledikten hemen sonra , bahsettiğim bu filmler bir anaokulu öğrencisinin , annesine yaranmak için çizdiği yeteneksiz resimler gibi algılanıyor .
Antalya ve Ankara gibi festivallerden ödüllerle dönen ve benzer bir dönemi görselleştiren Press içerdiği güçlü fikre rağmen sinemanın olanaklarından faydalanamayan bir yapımdı .

Nedense bizim sinemacılar böyle durumlarda hep bütçesizliğin bahanelerine sığınırlar .
Oysa oldukça mütevazı bir bütçeye sahip olan " İçimdeki Yangın " sinemanın görsel gücünü sonuna kadar kullanan inanılmaz bir film !
Panzerlerin ve tankların çatışmaya gitmesi , yakılmış evler , Hristiyan milislerin bir otobüs dolusu insanı kurşuna dizmesi , Marwan'ın küçük bir kızı kurtarabilmek için annesiymiş gibi yapması gibi tüm sekanslarda olabildiğince inandırıcı ve detaylı bir görsel çalışmaya sahip .
Kanada'dan çıkıp gelen ve seyirciyi iki yakasından tutup sarsan filmi izlerken " Türk sineması son yıllarda çok gelişti canım " laflarını sorgulamamak imkânsız !

Diyeceğim o ki , artık çok az filmi sinemada izlemeniz gereken zamanlarda yaşıyoruz .
Bizi yüzlere kişi ile birlikte karanlık bir salonda 130 dakika boyunca kendisine baktıracak bir pelikül yığınının gerçekten söyleyecek çok sözü olması , kalbimizde ve beynimizde bir yerlere dokunması gerekiyor .
Incendies / İçimdeki Yangın , işte tam da öyle bir film .
Film boyunca boğazınızda bir kocaman bir yumruk oluşacak ve sonunda tamamen arınmış bir şekilde salondan çıkacaksınız .
Kaçırmayın !
