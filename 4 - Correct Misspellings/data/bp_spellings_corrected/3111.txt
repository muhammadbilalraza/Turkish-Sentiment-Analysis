Tek bir evin içinde birkaç saatlik zaman zarfında geçen The parti , jeneriği saymazsanız hepi topu 65 dakikalık süresiyle tam tiyatro sahnesine yakışır bir metne sahip .
İngiliz ve Amerikan sinemasının saygın isimlerinden oluşan oyuncu kadrosu da bu tiyatro hissini besliyor açıkçası .
 
Janet’in Sağlık Bakanlığı görevine atandığı ve yakın arkadaş çevrelerinden tebriklerin yağdığı bir günde açılıyor film .
Janet’in heyecanını paylaşır gözükmeyen kocası Bill ise bambaşka bir ruh halinde , çok karamsar havadisler vermeye hazırlanıyor o sırada .
Janet’in kariyerinin zirvesine çıkışını kutlamak için eve gelen arkadaşlar beraberlerinde kendi sırlarını , kendi havadislerini ve kendi çatışmalarını da taşıyorlar kapıdan içeri .
Bu son derece entelektüel topluluğa ait durmayan tek kişi , Janet’in seçim kampanyalarındaki asistanı Marianne’in kocası , pahalı takım elbisesiyle arzı endam etmiş kurt finansçı Tom .
Marianne’in aralarına daha geç katılacağını bildiriyor herkese .
Halbuki Marianne’in o gecenin bütün dengelerini altüst etmek için bedenen orada olmasına gerek bile yok aslında .
 
Yönetmen Sally Potter , sırların patladığı , entrikaların işlediği senaryosu üzerinden öncelikle bu burjuva insan seçkisinin ikiyüzlülüğüne vurgu yapıyor .
Ölüm korkusuyla bir anda “Acaba inançlı biri olursam iyileşir miyim ? ” diye düşünmeye başlayabilen bir ateist .
Batı tıbbını reddeden ama kendi metotları işe yaramayınca suni teneffüse başlayan bir şifacı .
Sırf arkadaşı diye bir adamın karısını aldatmasına yardım edebilen bir Kadın Çalışmaları profesörü .
İntikam kavramına inanmadığını söyleyen ama öfkeden kendini kaybedince ilk yaptığı şey fiziksel şiddete başvurmak olan bir siyasetçi .
İlişkilerin iç yüzü ortaya döküldükçe , bu arkadaş yemeği bir patlamalar ve yüzleşmeler ortamına dönüşüyor .
Ancak Sally Potter ve sineması , eleştirdiği bu insanlar kadar entelektüel ve İngiliz en nihayetinde .
Dolayısıyla film kendini asla çok fazla kaybetmiyor , işler çığrından çıkmıyor , kontrollü bir sinir krizinden öteye gitmiyor .
Fakat pekala küçük filmlerin usta yönetmeni diyebileceğimiz Potter , kısıtlı mekanı , bu mekanın içinde bulunabilecek her türlü kamera açısını , mizanseni , ışığı ve kurguyu etkili bir şekilde kullanarak , bu küçük öykünün içinde sürükleyici bir tempo yakalamayı başarıyor .
 
Film süresince bütün çiftler kendi ilişkilerini sorgular hale gelirken , lezbiyen çiftin ilişkisini sarsan sebepler zerre inandırıcılığa sahip değil , fazlasıyla zoraki , dolayısıyla “The Party”nin en işlemeyen kısmı orası .
Fakat zaten sonunda anlıyoruz ki Janet ile Bill’in ilişkisi dışında her şey ikincil , Sally Potter bize - belli ki bu fikre pek heyecanlanarak - beklenmedik bir son hazırlamış , hatta sanki bütün filmi o final sürprizi için yapmış .
Ancak uygulanış şekli sayesinde , bu sürpriz bile sadece tiyatro hissiyatını pekiştirmekle kalıyor .
 
Yanlış anlamayın , tiyatroyu küçümsemek değil niyetim .
Sadece , tiyatro ve sinema ayrı sanatlar , teatrallik de sinema için ister istemez bir handikap .
Sally Potter’ın rejisi bu handikabı aşmak için elinden geleni yapıyor elbette .
Ama işte , bu zamanda heyecan duyacağımız filmler bunlar değil .
Yine de küçük , nitelikli , çok iyi oynanmış , has İngiliz bir tiyatro metni izlemek isteyenlere tavsiyemdir .
 
Twitter : aliercivan
