James Cameron denen genç ustanın 1984'te henüz ikinci filmiyle efsaneleşmesini sağlayan " The Terminator " dam ( Yokedici ) bu yana tam 25 yıl geçti .
Robotların hüküm sürdüğü geleceğin dünyasından gelip , henüz doğmamış ' insanoğlunun kurtarıcısı ' John Connor'ın annesini katletme görevini üstlenen bir ' terminatör'ün yaşattığı dehşetin resmini çizen ilk film , düşük bütçesine ve ' B - movie ' havası taşıyan atmosferine rağmen tüm zamanların en büyük serilerinden birinin ilk adımı olmayı başardı .
Kitleleri peşine takan bu film , özellikle Arnold Schwarzenegger'in ' yokedici ' kompozisyonundaki ' çelik etkisi'yle aklımızı başımızdan aldı .
Oysa ki bu filmin tek özelliği bu değildi ; James Cemeron ve Gale Anne Hurd imzalı senaryonun modernitenin getirdiği tehlikelere işaret eden yapısı , işin aksiyon yanının gölgesinde kalmıştı bir miktar .
Ama sonraki filmlerde bunun daha sağlam hamlelerle vurgulandığını gördük .
1991 ve 2003'te gösterime giren " Terminator 2 : Judgment Day "
( Terminator 2 : Mahşer Günü ) ve " Terminator 3 : Rise of the Machines " le ( Terminator 3 : Makinelerin Yükselişi ) serinin ilk üçlemesi tamamlanmış oldu .
Arnold Schwarzenegger'in ilk filmin aksine ' koruyucu robot ' kimliğine büründüğü bu iki film , John Connor'ın hayatta kalabilmesi için harcanan çabanın üzerinde yapılanırken , hem bütçe hem de gişe olarak ilk filmin çok ötelerinde rakamlara ulaştı .
Özellikle ikinci film bir ' sinema efsanesi ' haline gelirken , üçüncü filmde de ' mahşer günü'ne giden yolu yakinen takip etme fırsatı bulduk .
Şimdiyse sırada " Terminator Salvation "
( Terminatör Kurtuluş ) var .
İlk üçlemede hikâyenin ' aydınlık ' kısmını izlerken , yeni üçlemenin bu ilk halkasıyla birlikte işin ' karanlık ' yüzüne doğru yöneliyoruz .
Makinelerin hüküm sürdüğü , insanlarınsa küçük gruplar halinde onlara direnmeye çalıştıkları geleceğin dünyasında geçiyor yeni hikâye serisi .
Direnişin kahramanlarından John Connor , makinelerin yuvasına , yani SkyNet'in merkezine yapılacak bir saldırıyı organize etmeye çalışıyor burada .
Bir yandan da ilk filmde Michael Biehn'in canlandırdığı babası Kyle Reese'i ( ki burada bir yeniyetme ) hayatta tutma mücadelesi veriyor .
İnsanî özellikleriyle direnişçileri ikileme sürükleyen yeni bir robotsa hikâyenin göbeğindeki yerini alıyor bu bölümde ve ' çözüm'ün anahtarı olmayı başarıyor .
" Terminatör Kurtuluş " , 25 yıllık birikime ihanet etmeyen bir film bizce ; hem karakterlerin yolculuğunda gelinen noktayla hem de apokaliptik atmosfer içinde yaşanan insan - makine savaşının derinliğini sergilemesiyle .
Öncelikle ilk üçlemede anlatılan John Connor'ın hikâyesini karanlık tarafa taşırken gösterdiği zenginlikle dikkat çeken film , makinelerin dünyayı ele geçirdiği ' yeni dünya düzeni'ndeki kaosu doğru işaretlemelerle anlatırken , bir yandan da kahramanların kişisel dünyalarındaki gelgitlerin üzerinde yükselen bir yapı kurmayı da başarıyor .
John Connor karakterinin ilk üçlemedeki ' edilgen ' görünümü , burada yerini ' etkin ' bir forma bırakırken , Arnold Schwarzenegger'in kaybından doğan handikabı da ' küçük bir sürpriz'le çözüyor film .
Yeni karakterlerin hikâyeye etkisi konusunda da yetkin bir görünüm sunan yapım , şimdilik ' boşlukta sallanır ' gibi görünen bazı karakterlerin de sonraki filmlerde yükseleceğini ve yolculuklarının bütünü hareketlendireceğini işaret ediyor .
Videoklip piyasasından gelmesine karşın bu estetiğin üzerine yüklenmeyen ve özellikle " madde Max " serisindeki apokaliptik atmosfere benzeyen bir dünya kurmaya çalışan yönetmen McG , işin teknik kısmının fazlasıyla önem kazandığı seride , bu anlamda da tökezlemeyen bir yapıya kucak açıyor ve kendisine sunulan 200 milyon dolarlık bütçenin hakkını veriyor .
Sonraki filmlerde de yönetmen koltuğunda oturur mu bilemeyiz , ama bu film özelinde işinin gereklerini yerine getirmiş görünüyor .
1984'teki ilk filmden bu yana vurgulanan ' duygularla mekanikleşmenin uzlaşmazlığı'nı " Terminatör Kurtuluş " ta daha baskın biçimde görme fırsatı da buluyoruz .
Bunu sağlayan en önemli unsur , ' insan yüreği taşıyan robot ' karakterinin devreye girmesi oluyor .
Arnold Schwarzenegger'e benzerliğiyle de dikkat çeken Sam Worthington'ın canlandırdığı bu robot , dünyanın giderek mekanikleşen ruh halinin açmazlarının bir beden altında toplanmasına neden oluyor süreç içinde .
Aktör , kimi açılardan John Connor'ı oynayan Christian Bale'in önüne de geçmeyi başarıyor ve filme damgasını vuran en önemli isim haline geliyor .
Serinin genel görünümü içinde ' farklı ' olabilen bir noktayı da işaret etmiş oluyor böylece .
Bir efsaneyi hakkıyla sürdürebilmenin zorluklarını yaşamasına , zaman zaman ' aydınlık'tan ' karanlık'a geçişin yarattığı kafa karışıklığıyla tökezler gibi görünmesine ve Arnold Schwarzenegger'in eksikliğine rağmen , " Terminatör Kurtuluş " u yeni bir üçlemenin ilk halkası olarak yeterince tatmin edici bulduğumuzu söyleyebiliriz , ' zımba gibi ' değil ama tatmin edici .
Bu filmde önceki halkalara , özellikle de ikinci filme keyifli göndermeler olduğunu da hatırlatalım .
