Son yıllarda ' ezik ' olarak tanımlanan , gösterişsiz , asosyal liseli tipler , kendilerine benzeyenlerle bir grup oluşturamamışlarsa her fırsatta psikolojik ve bazen de fiziksel şiddete maruz kalabiliyorlar .
Hollywood , kaba güldürülerden , korkunun alt türü ' slasher ' filmlere kadar genişleyen bir yelpazede bu tipleri kullanıyor .
Ancak 1974'te , yayımlanan ilk romanı ile Stephen King bu karakterlerin belki de en boyutlu olanını yaratmıştı : Carrie !
King'in keskin gözlemleriyle yazdığı Carrie , çirkin görünümlü , ürkek , çevresinden dışlanmış , sürekli aşağılanan , dalga geçilen bir zavallı .
Bu durumda olmasının temel nedeni , bir ' günah çocuğu ' olarak dünyaya gelmesi ve bağnazlık derecesinde dindar annesinin aşırı baskısı altında ezilmesi !
Tam da bu noktada , her ' ezik ' gibi onun da herkese üstünlük sağlayan özelliği , öykünün omurgasını oluşturuyor .
King , bilimsel bilgileri ölçülü bir abartıyla köpürterek Carrie'ye telekinezi ( uzadevim ) yani maddeleri , her tür objeyi , hatta devasa nesneleri beyin gücüyle uzaktan hareket ettirme / yönlendirme yeteneği vermiştir .
İşte , 1960'lardan itibaren Amerikan Sineması'na damga vuracak yeni kuşağın temsilcilerinden olan Brian De Palma da , 1976'daki sağlam uyarlamada Carrie'nin bu yeteneklerini tam ölçüsünde kullanır .
Böylece cinsel uyanışı ve çevresiyle iletişim kurma çabaları , kendi cinselliğini inancının dipsiz kuyularına iten annesi tarafından engellenen Carrie'nin , okul balosunda uğradığı şiddetten sonra umutlarını yitirip yeteneklerini kullanması ' öykünün mantığı içinde inandırıcı ' gelir .
Yarattığı terör dalgası da etkilidir .
Bu noktadan başlayarak yeni uyarlamanın nasıl bir talihsizlik olduğunu zorlanmadan vurgulayabiliriz .
Bazı yeniden çevrimlerin formülleri ' tutmamakta ' .
Örneğin Richard Donner'ın , ' yaşayan ve ölen tek süper kahraman ' olduğuna neredeyse inanacağımız Christopher Reeve ile 1978'de çektiği " Superman " ardından gelenlerce aşılamadı , aşılacak gibi de görünmüyor .
Peki , ülkemizde " Günah Tohumu " adıyla gösterilen " Carrie " den daha çarpıcı bir film olabilecek mi ?
27 yaşında liseli genç kızı oynayan , fakat tam da bu nedenle o zayıf vücudu ve çilli haliyle ideal bir Carrie olan Sissy Spacek bir tane olduğu için , çok zor !
Bu yeni uyarlamadaki Chloë Grace Moretz 16 yaşında .
Evet , Carrie'nin yaşında ; ancak hayatın , okulun ve akranlarının kıyısında kaldığına inanamayacağımız kadar ' bebek ' .
Yüzünde annesinin temsil ettiği ilahi baskının ve cehennem gibi evindeki boğucu hayatının izleri yok !
Anne Margaret White rolündeki Julianne Moore ise , 76'daki Piper Laurie'nin o yarı - deli performansına çok yaklaşmış ( anımsatalım , Spacek ve Laurie Oscar adaylıklarına layık görülmüşlerdi ) .
" Erkekler Ağlamaz "
( Boys Don't Cry ) adlı filmde , homofobinin şiddetini yüzümüze çarpan  Kimberly Peirce , yeni nesiller için çekilen " Carrie " de sosyal medyadan yararlanırken , hikâyenin , karanlığı , taassubu , sınıfsal baskıyı en derinden hissettirmesi gereken yerlerini hafif geçmiş .
Asıl itirazımız ise , Carrie'nin doğaüstü yeteneğinin tamamıyla bir gösteri amacı olarak kullanılması .
Yinelersek , ilk film abartıyı telekinezinin sınırlarını çok esneterek uyguluyordu .
Burada ise , yeni seyirci kuşaklarına film satma tasası içinde ' başımıza taş yağıyor ' ( filmde gerçekten oluyor ) .
Carrie'nin ruhunu iblise teslim etmişçesine sergilediği şov ,   korkuya değil ama komediye hizmet ediyor .
2013'ün " Carrie " si , De Palma filmini kült yapan nitelikleri güçlendirmekten , o filmi daha da parlatmaktan başka bir amaca hizmet edemiyor .
Üstelik 2002'de çekilen ve Carrie'yi 29 yaşındaki Angela Bettis'in , annesini ise Patricia Clarkson'ın oynadığı televizyon filminin gerisinde olduğunu da rahatlıkla söyleyebiliriz .
