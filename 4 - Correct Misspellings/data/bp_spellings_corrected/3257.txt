Sinema değişiyor , sinema dönüşüyor .
Günümüz sinemasının en tuhaf , en yaratıcı ve en büyüleyici yönetmenlerinden biri olan Alexandr Sokurov ise bu karşı konulamaz dönüşümün alevini iyiden iyiye körüklüyor .
Goethe'nin üzerinde elli yıldan fazla çalıştığı manzumesi , sanatı kökünden etkilemeye , varoluşun tüm dünyasını sorgulamaya , değişmeye , değiştirmeye ve yepyeni evrenler yaratmaya devam ediyor .
Baştan söyleyelim .
Alexander Sokurov'un Faust'u kolay takip edilebilen , hatta müthiş bir yoğunlaşma ile izlenilse bile , sizi içine çeken ve kolayca anlaşılabilen akıcılıkta bir eser değil .
Hatta tam olarak bahsetmek gerekirse , bilindik kalıpların tamamen dışında seyir eden , sinemanın klasik formüllerinden sadece öyküsel olarak değil görsel olarak da uzak duran ve yepyeni yollar arayan bir film .
İşin ilginci bu aradığı yolları buluyor da .
Goethe'nin klasik metnindeki " ruhunu şeytana satan " ve " lanetlenen " insan çıkış noktasından hareketle günden güne daha fazla yitip giden varoluşsal mânaya ve buna karşılık derin bir arayışa sürüklenen insanoğluna doğru yol alıyor .
Yitip giden anlam ve bunun peşindeki zavallı insan Sokurov'un kendine has dünyasında , bugüne kadar pek de aşina olmadığımız fotoğraflarla görselleşiyorlar .
Sokurov'un Faust'unda bulanık olmayan tek yargı , her şeyin bulanık olduğu yargısı .
Zira Sokurov , kimi anlarda diyalogları , edebiyattaki bilinç akışı tekniğine yakın seyir ederek takdim ediyor ve seyircisi bu diyalogların içerisinde mantıklı bir çıkış yolu arıyor .
Yanınızda ya da zihninizde varoluşa ve yok oluşa dair bir el kitabı olmadan , bu filmden düzenli bir anlam silsilesi çıkarmak neredeyse imkânsız gibi .
Bu da Sokurov'un Goethe'nin Faust'unu tekrar yaratırken ana metni ne denli iyi anladığının ve olan biteni ne kadar iyi özümsediğinin net bir kanıtı .
Sokurov'un aynı anda hem çekici hem de ürkütücü olabilen görsel evreni ise sinemada nadiren tadabileceğimiz bir yabancılaşma efektini , arı bir büyülenmeyle birlikte , beraberinde getiriyor .
Filmin sinema perdesini farklı bir şekilde kullanan görüntü formatından tutun da , başından sonuna sanki hiç kesilmeyen bir tiyatro oyunu izliyormuşuz hissini yaratan tavrı gerçekten sinemada daha önce rastlamadığımız türden .
Tamamen özgün bir görsel yaratı ile seyircisini her an güzelce pataklayan Sokurov , aynı anda hayata dair her şeyi çağrıştırabilen bu eseri en tuhaf yollardan , en özgün biçemle peliküle döküyor .
Sanatı ve sinemayı , bu işin ortalama yönelimine göre çok daha farklı bir algıyla ele alan Sokurov , beklendiği gibi oldukça sabırlı bir seyirci bekliyor salonlara .
Faust , salonda yaşayacağınız saniyelik bir kopmayla büsbütün uzaklaşabileceğiniz bir deneyim .
Zaten olay şu ki : Faust bir filmden çok , bir deneyim .
Öyle bir deneyim ki ortada her kişinin farklı şekillerde zihninde tekrar tekrar canlandıracağı ve yepyeni sonuçlara varacağı bir anı vaat ediyor .
Bu da içinde bulunduğumuz on yılın en akılda kalıcı sinema olaylarından biriyle yüzleşmemizi sağlıyor . kaankarsan@gmail.com
twitter / kkarsan
