Rus sinemacı Alexey German Jr . imzalı politik biyografi filmi Dovlatov’u Nisan ayında gerçekleştirilen 37. İstanbul Film Festivali kapsamında seyretme şansı bulmuştum .
Edebiyatın beyazperdede vücut bulmuş hali olan bu film , günde üste üste 2,5 saatten en az 3 film seyredip yorgun düşen sinema yazarlarının pek çoğuna ilaç gibi gelmişti .
Altın Ayı için yarıştığı Berlin Film Festivali’nden evine , kostüm ve yapım tasarımı dalında En İyi Sanatsal Katkı ödülüyle dönen Dovlatov bu haftanın yegane yabancı festival filmi olarak vizyonda .
 
Alexey German Jr . , çağdaş Rus sineması meraklıları için yeni bir isim değil şüphesiz ki .
Dovlatov’dan önce 2015 yılında çektiği ve Rus Komünist rejiminin 100 sonrasındaki distopik bir evrenini kurguladığı Under Electric Clouds ( Pod Elektricheskimi Oblakami ) en az Dovlatov kadar festival gezmiş , yine 2015 Berlin Film Festivali’nde Altın  Ayı için yarışmış ve En Görüntü Yönetimi dalında Gümüş Ayı’ya layık görülmüştü .
Bu filmin çarpıcı atmosfer yaratımının " Dovlatov " filmine de katkı sağladığı söylenebilir .
 
Gelelim " Dovlatov " a .
1941’de Sovyet Rusyasında doğan edebiyatçı ve gazeteci Sergey Donatoviç Dovlatov’un yaşamının ( 1971 yılındaki ) sadece 6 gününe odaklanan film , yönetmen Alexey German Jr . ’ın şimdiye kadar ki gerçekten en ustalıklı çalışılmış işi .
Aldığı yapım tasarım ödülünün sonuna kadar hakkını veren bir atmosfer yaratımı ile seyircisini 1970’ler Rusyasının baskılar altındaki entelektüel hayatına sürükleyen film , içinden hiç çıkmak istemeyeceğiniz ‘2 saatlik bir kısa öyküye’ çiviliyor sizi .
Film sadece 6 güne odaklanıyor ama Sergei Dovlatov’un ( Milan Maric ) kendi memleketinde yazdıklarını bastırabilme sürecinin kısa bir özeti adeta bu 6 gün .
Zira , Sovyet Yazarlar Birliği üyesi olmadığından , 30 yaşındaki yazarın kaleme aldıkları en sıradan edebiyat dergisinden bile red yer .
Bir yazarı en çok yaralayan şeylerden biri olan bu reddedilme hissi yetmezmiş gibi , Birliğe girebilmek için tek çıkış yolunun parti yanlısı sahte haberler kaleme almak olduğu gerçeği ile karşı karşıya kalınca , kendi entelektüel duruşuyla çelişen Dovlatov , çağdaşı pek çok kalem erbabının çıkmazıyla da yüzleşmek zorunda kalır …
 
Komünist rejime muhalif ya da en azından yanlış uygulamalara eleştirel yaklaşan sanatçıların , düşünürlerin , topyekün entelektüellerin ,   parti / ülke yönetimi ile ters düştüğü , baskı gördüğü , akabinde istihbarat izlenme listelerine alındığı ve en nihayetinde maalesef anayurtlarını terk etmeye zorlandıkları bilinen bir gerçek .
ABD menşei olmayan bu ve benzeri yapımların , biyografik izleklerle o dönemi önümüze samimiyetle sermesi , sinema sanatının temsil ettiği değerler adına kıymetli ; ama özeleştirinin de 50 yıl öncesine ait olduğunu ve yerle yeksan edilmiş , tehdit unsuru olmayan ve sadece lacivert romantizmlerle anılan bir rejimden bahsettiğimiz de eklemek gerek .
Dovlatov , Putin dönemi yazarı ve gazetecisi değil , fakat bugün yaşayacakları çok farklı olur muydu , belki de esas dönüp buna bakmak lazım …
Milan Maric’in sakin ve dramatik bir performansla başrolü sırtlandığı Dovlatov , perdede akan replikleri , yazarın not defterinin ve edebiyatının gözümüzün önünde canlandırılmasıyla büyülüyor .
Daha önce Sergei Dovlatov ismini duymamış olanlar için ise , yazarın edebiyatına göz atmak adına şevk veren bir başlangıç noktası .
Dovlatov’un Türkçe’ye şimdiye kadar 2 eserle ( Puşkin Tepeleri ve Bavul ) ile çevrildiğini de ekleyelim .
Sahi hangi iktidar sever ki entelektüel muhalefeti ?
 
twitter . com / duygukocabayli
