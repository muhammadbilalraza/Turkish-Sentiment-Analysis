Romantik komediler , ilginç Türk filmleri , farklı fantastik filmler derken bu hafta karşımıza bir de iddiasız , sade bir melodram çıktı .
Kendisini kesinlikle sonuna kadar izleten bir film olan Kalbini Dinle ' yıl beğenip beğenmemek , beklentilerle doğru orantılı .
Müzikle sinemanın buluşması , bu iki sanatın yaratıcı dansı , çoğu zaman keyif vermiştir .
Beyazperdede bu buluşma bir müzikal için ya da müziği konu alan bir film için kullanılabilir .
Kalbini Dinle , müziği " konu " alan bir film , ama müzik filmin altyapısını da güçlü bir şekilde oluşturuyor .
Yönetmen Jim Sheridan'ın kızı Kirsten Sheridan'ın çekmiş olduğu Kalbini Dinle'yi iddiasız diye nitelendirmemin sebebi , filmin kesinlikle akıl karıştırıcı , düşündürücü , alt metin aratıcı bir senaryoya sahip olmamasından kaynaklanıyor .
Çekimler ve kurgu ise konusunun iddiasızlığını rahatlıkla sollayabilir derecede başarılı .
Filmde konu itibariyle şiirsel bir anlatım olduğundan , çekimlerdeki ve kurgudaki özen , öykünün işlenişine çok şey katmış .
Müziğin heryerde olduğu duygusu , sokaklarda her gün duyduğumuz ve gürültü diye nitelendirdiğimiz seslerin bile müzikal oluşu , rüzgarın , adımların , kapanan kapıların bile bir ritminin oluşu kurgu sayesinde başarıyla aktarılmış .
Müziği bir kenara bırakırsak , İngiliz yazar Charles Dickens'ın aynı adlı romanından uyarlanan Oliver Twist adlı filmle senaryo açısından oldukça benzerlik taşıdığını farkettiğimiz film , anne ve babasından koparılarak yurtlarda büyümek zorunda kalan 11 yaşında bir çocuğun , müziğin yolunu takip ederek anne babasını bulmasını masalsı bir atmosfer içinde anlatıyor .
İnanması zor olan , " film işte " demekten kendimizi alıkoyamadığımız , tesadüf , şans gibi tüm klişeleri kullanan Kalbini Dinle ; bunlara rağmen sıkıcı olmamayı , izleyiciyi içine çekmeyi başarıyor .
Fazlasıyla duygusal bir tema olmasına karşın , yapış yapış duygu sömürüsü kokmaması da filmi rahatlıkla izlenebilir kılıyor .
Robin Williams'ın varlığı ise filme bir karnaval havası katmış ama daha ileriye gidememiş .
Sanki filmin başrol oyuncularının ( Keri Russell , Jonathan Rhys Meyers ) bir nevi " ışıksızlığı " ndan kaynaklanan güvensizlikle yönetmen , Williams'a , filme destek rolü oynatmış ama çok da başarılı bir fikir olmamış bu .
August Rush'ı oynayan küçük ve sevimli oyuncu Freddie Highmore'a ise hiçbir lafımız olamaz .
Jestleri ve mimikleriyle , sanki gerçekten de içinde müzik aşkıyla ve inanılmaz bir yetenekle doğmuş , bu yeteneğin ne kadar önemli olduğunu bilemeyen ve oradan oraya savrulan bir insanmışçasına doğal bir heyecanı yansıtışı konusundaki başarısı , alkışlanacak türden .
Dolayısıyla bu küçük oyuncunun sevimliliği ve başarısı da filmi izlenir kılan bir başka artı .  Sonuç olarak , başta da belirttiğimiz gibi , filme çok fazla beklenti yüklemeden , hoş bir kurguyla meydana getirilmiş duygusal ve masalsı bir hikayeyi beyazperdede izlemek amacıyla gidildiğinde , kesinlikle hayal kırıklığı yaratmayacak , naif bir melodramla karşı karşıya kalınacaktır .
