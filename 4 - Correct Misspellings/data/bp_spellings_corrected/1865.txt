Bu seneki Cannes Film Festivali’nin yarışma filmleri , Filmekimi’nin ardından teker teker vizyona da düşmeye başladı .  Josh ve Ben Safdie kardeşlerin Cannes’da ilk kez ana yarışmaya giren projeleri Soygun  ( Good Time ) duraksız , nefessiz ama bir o kadar da çaresizlik yüklü bir film .
Kardeş yönetmenler , iki kardeşin öyküsünü anlatıyor bize .
Zihinsel engelli Nick’le hayatı onu koruyup kollamakla geçmiş Connie’nin öyküsü bu .
New York’ta farklı tutunamayanlar hikayeleri anlatmaya alışık Safdie kardeşler .
Fakat Soygun , onların yüksek gerçeklik duygusuna yaslanan sinemaları için bile fazlasıyla sıkı ve stilize bir iş .
Robert Pattinson tarafından canlandırılan Connie , kardeşini de yanına katarak bir soyguna kalkışır .
Fakat gerilimin yükseldiği noktada Nick paniğe kapılınca kaçmak zorunda kalırlar .
Connie kendini kurtarır ama Nick başaramaz , tutuklanıp cezaevine yollanır .
Fakat onun gibi biri için hapis kolay bir deneyim değildir .
Connie de bunun farkındadır , kardeşinin başına orada bir şey geleceğinden emindir ve geceyi parmaklıklar arkasında geçirmemesi için bir an önce kefalet parasını bulmaya kararlıdır .
Filmin büyük kısmı da Connie’nin yüklü miktarda parayı elde etmeye çalıştığı o geceyi anlatır .
Giderek işlerin sarpa sardığı ama Connie’nin asla arkasına bakmadığı bu gecenin filmi işte Soygun .
Safdie kardeşlerin önceki filmlerine baktığımızda , sinema tarihine kendilerince referanslarla da örülü olduğunu düşünüyor insan .
Daddy Longlegs , bir tür kendi Kramer , Kramer’e Karşı yorumları olabilir mesela .
Soygun’u da Martin Scorsese’nin Geç Saatler  ( After Hours ) filmine benzetmek yersiz değil .
Zaten bu çağrışımın tesadüf olmadığı , iki filmin afişleri arasındaki benzerliklerden de belli .
Safdie’lerin filminde mizah biraz daha geri planda sadece .
Filmin ilk dakikalarında , yönetmenlerin sürekli olarak çok yakın ölçeklerde karakterlerin yüzlerini takip etmesi , dar açılarda kalmaları insanı ürkütmüyor değil .
İlk beş dakikada çoğu kişinin aklından “Bütün film böyle devam edecekse izlemeye nasıl tahammül edeceğiz ?
Yorulmayacak mıyız ? ” sorusu geçiyordur muhtemelen .
Fakat biçimsel tercih tercihlerinden hiç taviz vermemek bir yana , seyirciyi avuçlarının arasına almak için de ustaca kullanıyor yönetmenler .
Rahatlamaya , nefes almaya neredeyse hiç izin vermeden , Connie’nin çaresizliğine , onun zamana karşı yarışına ortak ediyorlar bizi .
Öyküsel anlamda küçük bir film bu ama bu , küçük bir öyküyle günümüz Amerika’sına dair büyük çıkarımlar yapamadığı anlamına gelmiyor yönetmenlerin .
Yine de iddialı laflar peşinde asla değiller .
Karakterlerin motivasyonlarına inandığımız ve onların yolculuğuna iştirak ettiğimiz , böylesine iştahla , tutkuyla çekilmiş bir filme kolay kolay rastlamıyoruz .
Soygun en pür , en içten ve en gösterişsiz haliyle sinema .
Başroldeki Robert Pattinson’ın artık cümle aleme ciddi bir aktör olarak kendini ispat ettiği film de sayabilirsiniz tabii Soygun’u .
Bütün filmi sırtında taşıyan ve sahte , oyunculuk kokan bir anına bile rastlamadığımız , çok güçlü bir performans veriyor genç oyuncu .
Kristen Stewart gibi o da Alacakaranlık filmlerinden dolayı hafife alınmanın yükünü sırtından atmayı başardı artık .
Filmin bir diğer güçlü performansıysa , yönetmen kardeşlerden Ben Safdie’den geliyor .
Özellikle filmin açılışında bir psikolojik danışmanla görüştüğü sahne gerçekten muazzam bir etki bırakıyor .
Kendisinin filmde sesten kameraya , rejiden oyunculuğa birçok farklı noktada görev alması da takdire şayan .
Soygun , sinemada nadiren rastladığımız , belki bu karşılaştırma çok ilgisiz görünecek ama madde Max : Fury Road’dan beri benzerini görmediğimiz bir sıkı anlatım , yüksek odaklı reji ve büyük enerji vaat ediyor .
Yılın en iyilerinden .
Twitter : aliercivan
