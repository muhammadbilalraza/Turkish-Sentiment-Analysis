Yepyeni karakterler , yepyeni hikayeler üretmek yerine hazır görsel veya yazılı malzemeleri tüketmek Hollywood'un sahip olduğu bir alışkanlık .
Tarihi olaylar , mitolojik hikayeler yıllardır beyazperdede seyircilerin huzurunda canlandırılıyor .
Eski filmlerin yeniden çevrimleri vizyon salonlarında devamlı boy gösteriyor .
En çok satan kitaplar derhal görselleştiriliyor .
Ve bu karmaşa içinde hayallerimizi süsleyen , büyüyünce ne olmak istiyorsun sorusu sorulduğu anda gözlerimizin önünde beliriveren çocukluğumuzun süper kahramanları da birer birer ete kemiğe bürünmekten kurtulamıyorlar .
Yaptıkları bir uzay yolculuğu sırasında kozmik ışınlara maruz kalınca DNA yapılarında inanılmaz değişikler olan dört muhteşem insanın öyküsü Fantastik Dörtlü .
DNA'nın sırlarını çözmek , çaresiz hastalıklara çözüm bulmak için çıktıkları yolculukta , vücutlarında onlara süper güçler vaat eden değişiklikler olan bir grubun öyküsü .
Kendilerini bilime adamış bu insanlar , yapacakları keşiflerle topluma yardım etmek istiyorlar .
Vücut yapılarında oluşan köklü değişiklikler ise belki de onları bilimden uzaklaştırıyor .
Ancak kahramanlarımız için değişmeyen tek bir şey var ; o da insanlara yardım etme istekleri .
Belki insan bedeninde , kan dolaşımında gezen türlü virüslerle savaşamayacak bir konuma geliyorlar .
Fakat toplumsal bir virüs olan suç ile mücadele edebilecek özelliklere sahip oluyorlar .
Hemen hemen her kahramanlık öyküsünün mitik bir tarafı vardır .
Fantastik Dörtlü’de de bu yön karakterlerin gerek fiziksel gerek psikolojik değişimlerinde yüzeye çıkıyor .
Özel hayatında son derece katı bir insan olan Reed Richards , vücudunun her tarafını esnetebilen , şekilden şekle girebilen bir karaktere dönüşüyor .
Hatta sadece bununla kalmıyor .
Hayati karalar alıp , geleceğine yön vermede başarısız olduğu gözlemlenen Reed , dörtlünün lideri pozisyonuna geliyor .
Verdiği taktiklerle dünyanın kaderini belirliyor .
Reed tarafından kalbi kırılmış , bu olayla kendine güveni de azalmış , kimsenin özellikle de Reed'in kendisine önem vermediğini , hatta görmediğini düşünen Susan Storm , gerçekten de görünmez bir kadın haline geliyor .
Tutkularını kontrol etmekte oldukça başarısız olan ve bu özelliği ile maceraperest , aykırı hatta biraz da serseri bir insan profili çizen Johnny Storm , eğer içindeki ateşi kontrol etmeyi başarırsa güneş kadar ısı saçabilecek bir alev topuna dönüşüyor .
Reed ile beraber çalıştıkları projelerde kas gücü isteyen ağır işlerden sorumlu Ben Grimm ise , iç organları bile taş kadar sert , yürüyen bir kaya haline geliyor .
Ve diğerlerinin tersine insan görünüşünü kaybedip , insanların korku ve sevgi ile yaklaştıkları bir yaratığa dönüşüyor .
Bu haliyle grubun melankolik tarafını yansıtabilecek , süper kahraman olmanın nasıl bir his olabileceğini gösterebilecek yürüyen bir simge oluyor belki de .
Kahramanlarımızın yanı sıra , Fantastik Dörtlü’nün azılı düşmanı , Victor Von Doom ise güçle beslenen , mümkün olsa tanrıyı bile alt etmek , insanların gözleri önünde putlaşmak isteyen son derece hırslı biriyken belki de tamamen isteklerinin doğrultusunda bir değişime uğruyor .
Gerçekten de tanrıya rakip çıkıyor , belki de şeytan onda resmen cisim buluyor .
Kahramanlarımız , doğal olarak kendilerinde bir anda ortaya çıkan bu değişikliklere hemen ısınamıyorlar .
Hatta süper güçleri sanki birer hastalıkmış gibi tedavi etmeye , kendilerini virüslerden arındırmaya çabalıyorlar .
Gerek toplum baskısı gerek bir daha eski hayatlarına dönemeyecek olmanın üzerlerinde yarattığı stres , onları çeşitli iç çatışmalara sürüklüyor .
Ancak film , öyküye oldukça renk katacak ve belki de filmin en sürükleyici parçalarından biri olacak olan bu iç çatışmaları vermekte oldukça yetersiz kalıyor .
Oyunculukla da beslenmesi gereken bu görsel ayrıntılar , sadece birkaç oyuncudan kaynaklanan bir problemle değil ekipçe körüklenen bir başarısızlık tufanına kurban gidiyorlar .
Filmde de gösterilmeye çalışıldığı gibi , süper güçler , toplumu büyülemelerine rağmen , aynı zamanda normal insanları dehşete düşürürler .
Süper kahramanların , tapılası derece hayranlık uyandıran kimseler olmalarının yanı sıra , zaman zaman sadece birer ucube olarak algılanabilecekleri de kahramanlık öykülerinin belki de en can alıcı , en melankolik , en mitik tarafıdır .
Çünkü bu duygusal ayrıntı , süper kahramanları insanlaştırır ve onları seyircinin gözünde sevilesi gerçek kahramanlar haline getirir .
Fantastik Dörtlü ise , bu muhteşem özelliği tamamen atlıyor ve belki de ; seyirci sıkılıyor derhal aksiyon sahnelerine geçmeli , izleyiciyi görsel efektlerle boğmalıyız telaşı içinde bundan sonraki hayatlarını beraber geçirmeye mahkum edilmiş dört ucubenin birbirleri ile çatışmalarının çok az üzerinde durmayı tercih ediyor .
Bu durum seyirciyi karakterlerden soğutuyor .
Filmi ise arka arkaya geçen görüntülerden oluşan ışıklı bir reklam panosuna dönüştürüyor .
Hiçbir şey düşünmeden sadece eğlenmek , hipnotize olmuşçasına ekrana kilitlenmek isteğiyle sinemaya gidilen bir gün , izleyicisini tatmin edebilecek bir film belki de Fantastik Dörtlü .
Ancak öykünün derinliğini hissedip , filmdeki küçük ayrıntılarla mutlu olmak isteyen bir sinema izleyicisini , özellikle de çizgi romanının meraklılarını pek memnun edemeyecek gibi görünüyor .
