Sony Pictures Animation'ın ilk uzun metraj animasyon filmi olarak karşımıza çıkan " Çılgın Dostlar , " vizyona girdiği anda eğlenceli karakterleri ve görsel yetkinliği ile animasyon camiasına yeni bir soluk getirmiş ve rakiplerine ' bu yarışta ben de varım ' mesajını vermişti .
Vahşi hayvanların doğal yaşam alanlarını korumak için verdikleri savaşı " Evde Tek Başına " serisini andıran muziplikler ve hınzır fikirlerle süsleyen film , gerçekten de hem son derece eğlenceli hem de oldukça yaratıcı bir çalışmaydı .
Dahası , vahşi hayvanların yumuşak , sevgi dolu ve ' medeni ' hallerini gözler önüne seren " Çılgın Dostlar , " insan ırkını spor için hayvanları öldüren vahşi ve uygarlık dışı varlıklar olarak gösteriyordu .
Böylelikle , politik bir duruşa da sahip olduğunu kanıtlayan film , sıkı bir hayvan hakları koruyucusuna dönüşüyordu .
Mr . Winnie'nin zaaflarına yenik düşüp , evcil dünyaya geri dönmesi ile başlayan olaylar zincirini anlatan " Çılgın Dostlar 2 " de , tıpkı serinin ilk filmi gibi bir yol hikayesine odaklanıyor .
Mr . Winnie'yi ' evcil ' yuvasından kurtarmak için yola koyulan Boog , Elliot , Giselle ve diğer kahramanlarımızın yolculukları sırasında karşılaştıkları engeller ve edindikleri kişisel deneyimler filmin genel gidişatını belirliyor .
Diğer yandan , bu yolculuk sürecine paralel olarak Mr . Winnie'nin içine düştüğü ' evcil ' dünyayı da detaylı bir biçimde gözler önüne seren film , bizleri birçok yeni karakterle tanıştırıyor .
Başlarını Fifi isimli bir süs köpeğinin çektiği bu yeni karakterler , bir tür evcil hayvanlar sosyetesini oluşturmaktalar .
Uzaktan bakıldığında oldukça eğlenceli ve esprili gözüken bu karakter oluşumu , ne yazık ki filmde yeterince iyi kullanılamamakta .
Bu nedenle de şehir hayatının dünyevi zevklerine bağımlı hale gelmiş bu sosyetik hayvanlar , filmin öyküsünü Boog , Elliot ve serinin ilk filminden aşina olduğumuz diğer karakterler kadar başarılı bir biçimde hareketlendirememekteler .
Diğer yandan , " Çılgın Dostlar " ekibine dahil olan yeni karakterlerin , sadece öyküsel açıdan değil çizgisel açıdan da izleyenleri yeterince tatmin etmediğini itiraf etmek gerek .
Filmde , serinin ilk çalışmasındaki avcı Shaw'a denk düşebilecek kötülükte bir karakter olarak çizilen Fifi , davranışları ile büyük bir zıtlık oluşturan dış görünüşü sayesinde oldukça gülünç ve eğlenceli bir profil çizmeyi başarıyor .
Ancak Fifi ile ilk tanıştığımız anda bize gülünç gelen bu profil , bir süre sonra üzerimizdeki etkisini yitirerek sıradanlaşıyor .
Filme dahil olan diğer karakterler ise alelade çizimleriyle sempatik bir pırıltıya ya da özgün bir dokunuşa sahip olmadıklarını hemen belli ediyorlar .
Bununla birlikte , bahsettiğimiz yeni karakterlerin çizimleri Boog ve Elliot kadar özgün ve nitelikli olmasa da filmin görsel kalitesinin gidişatı sürükleyecek kadar tatmin edici olduğunu söyleyebiliriz .
Belli ki , ilk filmin ardından geçen iki yıllık sürede Sony Pictures animasyon , yerinde saymamaya özen göstermiş .
Bu nedenle de serinin ikinci filmi bu misyonu destekler bir biçimde daha parlak renkler , karakterlere hareket özgürlüğü tanıyan daha detaylı efektler ve daha canlı bir görsellikle donatılmış .
Ancak " Çılgın Dostlar 2 " nin eninde sonunda bir devam filmi olduğu düşünülerek , ilk filmden alışık olduğumuz görsel karakterin bozulmaması için de özellikle dikkat edilmiş .
Fakat itiraf etmek gerekiyor ki Sony Pictures animasyon , " Çılgın Dostlar 2 " nin görsel ve öyküsel niteliğini arzu edilen kaliteye ulaştırmak için çaba harcasa da yine de bugün büyük animasyon şirketlerinin halihazırda içinde olduğu yarışta geri planda kalmakta .
Çünkü Pixar'ın son harikası " Wall . E " nin eylül ayında vizyona girmesi ile bugünün izleyicileri artık seyrettikleri popüler animasyonlardan sadece eli yüzü düzgün bir görsellik , sempatik karakterler ve esprili bir öyküden fazlasını beklemeye başladılar .
Günümüz bilimkurgu ve fantezi sinemasının bol efektli filmlerinin animasyon estetiğine yaklaşması ve " Wall . E " nin bize plastik bir animasyon dünyası yerine bol efektli bir bilimkurgu alemi sunması animasyon filmlere olan bakışımızı tamamen değiştirdi belki de .
Bu nedenle de " Çılgın Dostlar " serisinin ilk filmi Sony Pictures Animation'ı animasyon şirketlerinin rekabet ortamına dahil etmiş olsa da serinin ikinci filminin bu dahiliyeti devam ettirdiğini söylemek zor .
Sanırım artık animasyon şirketleri , alışıldık animasyon dilini kullanmak yerine kendilerine ait , daha yaratıcı ve daha özgün filmler üretmekle yükümlüler . " Wall . E " nin ardından kızışan rekabet , artık animasyon yaratıcılarını bugün ne olduğunu değil , yarın ne olması gerektiğini düşünmeye ve öngörülü olmaya zorluyor .
Bu yüzden de " Çılgın Dostlar 2 , " geçmişte eli yüzü düzgün ve orta derecede eğlenceli bir animasyon olarak değerlendirilebilecekken , bugünün şartları altında modası geçmiş ve içindeki yaratıcılık potansiyelini yeterince ortaya çıkaramamış bir film olarak tanımlanmak durumunda kalıyor .
