Sinema tarihinin en uzun soluklu Cadılar Bayramı eğlencesi olma konusunda emin adımlarla ilerleyen Testere serisi , yaklaşık 7 senelik bir aranın ardından , adeta yeni albümü merakla beklenen bir rock grubu gibi sevenlerine geri döndü !
Peki beyazperdede sekizinci hikayesini deviren serinin kondisyonundan ne haber dersiniz ?
     James Wan’ı daha kariyerinin başındayken , korku – gerilim arenasının en iddialı ve maharetli isimlerinden biri haline getirerek , kestirme yoldan devler ligine taşıyan , onu tür sinemasının süperstarlarından biri haline getiren ilk Testere filminin üzerinden dile kolay tam 13 koca sene geçmiş !
Sessiz ve derinden bir şekilde gişeyi ufak ufak sallayan , Fincher’ın polisiye – gerilim başyapıtı Se7en’ının , milenyumdaki en güçlü muadillerinden biri olarak gösterilen bir yapımın , zaman içerisinde istismar sinemasının en popüler örneklerinden biri olacağını pek çoğumuz düşünmemiştir eminim .
Dolayısıyla seri ilerledikçe , polisiye – gerilim dozajı da hızla düşerek yerini ustalık seviyesi düşmeye başlayan insan haşatına bırakmaya başladıkça da , düşülen tekrarlar sebebiyle nitelik açısından hızlı bir irtifa kaybına uğradı .
Tam da bu sebeple , çok hızlı bir şekilde semiren ve elindeki malzemeyi de sonuna kadar çiğneyen bir yapımın sekizinci halkası söz konusu olduğunda kafalarda önyargı oluşması pek sürpriz olmadı hani .
  Gel gelelim ilk filmin yarattığı sükseye rağmen kaptan koltuğunu Darren Lynn Bousman’a devretmesiyle birlikte sadece yürütücü yapımcılık armasını göğsünde taşımayı tercih eden Wan , kendi yolunu çizerken ; Testere serisi de her yıl düzenlenen bir cadılar bayramı ritüeli haline geldi .
Nihayetinde serinin kendini tekrar ettiği eşiği çoktan aşıp gittiğine ikna olup , öykünün suyunun suyunun suyuna ekmek banan yapımcılar , son bir “3D” hamlesiyle de üstünkörü bir rövaşata çakarak sahayı terk etme kararı aldılar .
Tablonun geneline bakıldığında cepler doluydu fakat Jigsaw’ın da bir türlü ölmek bilmeyen Myers gibi yıllar sonra izleyiciye nanik çekeceği de gün gibi ortadaydı .
  “Her gidişin bir dönüşü vardır” klişesine uygun bir biçimde ilk etapta serinin adına düzenlenen revizyon , hemen ardından da spota entegre edilen “efsane” vurgusuyla bir başka “köklere dönüş” hamlesiyle karşı karşıyayız yine !
Tabi , hızlı ve hararetli bir biçimde , seriden tüketilebilir bir gerilim materyali olarak yıllarca izleyici önüne meze niyetine sürülmüş , sündürülmüş yorgun bir yapımın geri dönüşü , her ne kadar takipçilerinin bünyesinde kafi miktarda heyecana gark etse de ; ağabeylerinin izinden gitmekle , radikal değişimler için kol sıvamak arasında nasıl bir tercih yapacağı mevzusu da fazlasıyla kritikti .
  Bu noktada , seriden biraz olsun ümitli olan izleyicinin aklını çelecek detay ise , projenin arkasına Spierig Kardeşlerin getirilmesi oldu .
Özellikle Vampir İmparatorluğu ve Zamanın Ötesinde gibisinden , ana akım için cesur sayılabilecek yapımları bizlere armağan eden ikilinin , seriye taze kan boca etme ihtimali fazlasıyla cazipti !
Daha önce Piranha 3D’nin senaryosuna mürekkep damlatmış olan Pete Goldfinger ve korku – komedi türü arasında mekik dokuyan ortalama altı filmleriyle tanınan Josh Stolberg ikilisinin de teknik takviyesi sayesinde , ortaya çıkan karışımın risk oranı yüksek fakat keşif değeri de fazlasıyla günaha davet çıkaracak cinsten diyebiliriz .
  Peki serinin bu yeni halkası için günaha girmeye değer mi ?
Aslına bakılacak olursa Jigsaw’ın yeni oyun çantasını sırtlanıp , işkence pornosu kıyılarından ufak ufak uzaklaşması son derece yerinde bir karar olmuş .
Goldfinger ve Stolberg ikilisinin , polisiye kaslarını çalıştıran ve zorlama da olsa yerinde ve kararında twistlere kapı açan öyküleri ; abecesi çözülmüş ve sündürülmüş bir seriyi yeniden hayata döndürebilmek adına bypass etkisi yaratabilmeyi başarmış .
Pastanın tadı tamamen değişmemiş ama en azından yeniden tüketilebilir hale gelmiş .
Nihayetinde efsanenin sürdürülebilirliği açısından gerekliliği tartışmasız olan ufak modifiyelerin desteğiyle , serinin sıkı takipçilerini tatmin etmesi muhtemel .
Diğer yandan popüler sinema arenasında karşımıza çıkan kalburüstü yapımların polisiye notları düşünüldüğünde de kesinlikle sınıfta kalmıyor !
     Nihayetinde son birkaç gündür eleştirmenler tarafından durmadan pataklanan bir yapım haline ge ( tiri ) len Jigsaw , öncüllerinin tekrar yükünü ve önyargıların kalorisine sırtında taşıdığı için öyle koşulsuzca kucaklanması zor bir noktada duruyor orası kesin !
Spierig Kardeşler’in seriye yeni bir soluk getirme çabasının da her bünyede aynı şekilde kabul edileceği tartışmalı .
Fakat serideki gore dozajını neredeyse ilk filmin sınırlarına kadar çeken , nispeten daha eğlenceli bir yapım makyajlama çabaları , zaman içerisinde beklenmedik bir biçimde takdir de görebilir .
Her halükarda , öncül filmlerin gişesi düşünüldüğünde , Testere serisinin bu son halkası cepten tüketmek yerine bir miktar riske girme cesaretini göstermesi adına bile takdire değer !
  Sinema perdesindeki rotasyonu açısından gerilim sinemasının Star Wars’a cevabı olarak da pekala kabul edilebilecek olan Testere serisinin , spin of güzellemeleri ile şenlenip şenlenmeyeceğini ise zaman gösterecek …
Kim bilir ?
