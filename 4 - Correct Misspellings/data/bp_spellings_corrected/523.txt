Avusturya doğumlu Kürt asıllı sinemacı Umut Dağ'ın çeşitli kısa film , belgesel ve video çalışmalarından sonra ilk uzun metrajlı işi olan Kuma , biraz da gecikmeli olarak ülkemizde de bu hafta vizyona girdi .
2012 Berlin Film Festivali'nin Panorama bölümünün açılış filmi olmasına ve yurtdışından övgüler almasına rağmen , film hemen hemen tüm küçük bütçeli festival filmlerinin kaderini paylaşarak sadece 10 kopya  ile gösterime girdi .
Seyirciye ulaşmasını arzuladığımız filmlerin düşük kopya sayısında kalma mevzusunu başka bir yazıya bırakırsak , Dağ’ın senaristliğini de üstlendiği ilk yönetmenlik çalışmasından , kimi arızalara rağmen alnının akıyla çıktığını belirtmek gerek .   Yönetmenin filmin merkezine oturtturduğu konu her ne kadar doğu - batı ekseninde geçiyor gibi görünse de ,  bu topraklarda gayet aşinası olduğumuz bir algıyı işaret ediyor .
Kendisine kanser teşhisi konan 5 çocuklu bir anne , olur da kendi başına bir şey gelirse , geride ailesine bakacak ve kocasına ' karılık ' edecek  biri olsun düşüncesiyle , Anadolu'nun bir köyünden gün yüzü görmemiş bir  genç kızı kendi eliyle seçip , Viyana'daki evine getiriyor .
Yani ailesini “kadınca yöntemlerle” sigorta altına alıyor .
Babaya getirilen kumanın  dış kılıfı ise ailenin genç erkeğini evlendirmek olarak çiziliyor . “Avrupa'nın göbeğinde” tabirini rahatlıkla kullanabileceğimiz bir coğrafyada , doğunun muhafazakâr değerlerini demirden  bir katılıkla koruyan bu aile , çatlakları da görmezden gelen , halının altına süpüren bir yapıyı benimseyerek yola devam etmeye çalışıyor .   Filmin , oryantalist bakış açısından tutun da , feminist perspektife kadar pek çok okuması yapılabilir .
20 seneyi aşkındır Avrupa'da yaşadığı belli olan bir ailenin - ve dahası koca bir mahallenin - bu derece kendi kabuğunda yaşamasını ve entegrasyonu neredeyse tamamen reddetmesini de eleştirebilirsiniz , kadının kadına ' iyilik ' adı altında yaptığını “zulüm” olarak da nitelendirebilirsiniz .
Zira Türkiye'den kuma olarak gelen Ayşe , tüm bu senaryonun en büyük kurbanı .
Kendi arzusu olmadan başka bir ülkeye , babası yaşındaki bir adamın altına sürüklenen ve ailenin genç kadınları tarafından itilip kakılan , hizmetçi muamelesi gören bu genç kız , ne zaman ki kendi duygularının peşinden gidecek bir harekette bulunuyor ,   cezası da fazla sorgulanmadan kesiliyor .
Yani ne zaman birey olmaya yaklaşıyor , geleneksel aile düzeninde yeri olmadığına hükmediliyor .
Filmin afişinde de yer alan " sırların " ve senaryo sürprizlerinin , daha hareketli olan ikinci yarıda geleceğinin ipucunu verip , kısaca oyunculuklardan bahsedersek , anne Fatma rolündeki Nihal Koldaş ve kuma Ayşe rolünde Begüm Akkaya'nın inandırıcı oyunculuklar ortaya koyduğunu belirtmemiz gerek .
Yapmacıklığa çok açık Nurcan karakterinin altından da Dilara Karabayır iyi bir performansla kalkıyor .   Nihayetinde seyirciye tamamlaması için çok boş alan bırakan senaryosuyla , ki bu bazı izleyenlere senaryo zafiyeti gibi de gelebilir , Umut Dağ derdini anlatmayı beceren bir film ortaya koymuş .
Duyguları daha net vermek için atılmadığı belli olan bazı planlar yerine , seyircilerin kafasındaki soruları cevaplayan sahneleri arıyor gözümüz ve Dağ’ın gelecek işlerinde daha güçlü olduğu bir sinematografiyle karşılaşacağımızı umuyoruz .
Zira sinema sırf hikâye anlatmak için kullanılan bir dil değil , aynı zamanda görselliği ile etkileyen bir sanat .
Kuma hikâye derdine çok düştüğünden , sinemanın sanatsal çatısı ister istemez geri planda kalıyor .
Sonuç olarak Kuma , bol filmli 26 Nisan vizyon haftasında toplumsal meseleleri dert edinmiş , farklı bir film seyretmeyi tercih eden seyircisini bekliyor .          twitter : duygukocabay
