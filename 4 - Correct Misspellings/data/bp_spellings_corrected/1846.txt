Reis Çelik , ülke gündemine ilişkin , sorun teşkil eden konulara el atmayı görev edinen , bunları kimi zaman belgesel formatına taşıyarak , kimi zaman da kurgunun gerçekçi bakış açısına dayanarak yorumlamayı seven bir yönetmen .
Son filmi Lal Gece , yıllardır devam eden ‘çocuk gelinler ' sorununa eğiliyor .
Tek bir mekanda geçen filmde , deneyimli oyuncu İlyas Salman ve ilk oyunculuk deneyimiyle göz dolduran Dilan Aksüt rol alıyor .
Film Hürriyet Gazetesi'nin ‘Aile İçi Şiddete Son ' kampanyası tarafından da destekleniyor .
Filme ilişkin genel detayları verdikten sonra gelelim esas konuya .
Reis Çelik , filmlerinde çoğu kez sessiz bir çığlık atar , soruna iki tarafın bakış açısını da yansıtarak , ortadaki pastadan herkesin eşit miktarda nasiplenmesini sağlayarak çeker filmlerini genelde .
Lal Gece'de de öyle yapıyor .
Tek mekana sıkıştırdığı , iki tarafın da beklentilerinin farklı olduğu bir ortamda , iki tarafa da bol bol kendisini ifade etme fırsatı tanıyor .
Uzun yıllar işlediği namus cinayeti yüzünden hapiste kalan güvey ve çocukluk - kadınlık arasındaki çizgide hayatı sorgulamaya çalışan bir çocuk gelin .
Çelik , ikili arasındaki gerilim ve etkileşim çıtasını fazla yükseltmeden , oyuna benzer bir sorgulamaya girişiyor .
Erkeğin bir kadınla yalnız kaldığındaki tavrı , kadına hangi yaşta olursa olsun yüklenmiş bildik roller kimi zaman çatışıyor , kimi zaman yumuşak ve hüzünlü bir dokunuşla eriyor filmde .
Film bu ikili üzerinden aslında sorunun vahametine eğiliyor ama kimi yerlerde tıkanıyor çünkü konuyla ilgili daha fazla yoğunluk , çatışma ve duygu bekler haldeyiz .
Kadının şahmeran kıvamında erkeği etkilemek için yaptığı oyunlara da yer veriyor Çelik .
Aslında toplumun kurban ettiği iki karakter üzerinden eskilere uzanmaya çalışıyor , kadının erkek üzerindeki etkilerinden erkek duygusunu sorguluyor .
Kadının yanında erkeğin de bir kurban olduğu vurgusuna odaklanıyor .
Zaman zaman kısa eslerle odanın dışına çıkıyoruz , rüyalar , daha doğrusu kabuslarla ikilinin iç dünyalarındaki telaşa , sona ve anlara kesikler atıyoruz .
Filmin sade anlatımı herkesin içini yumuşatacak türden , dörtnala sürülen bir atın toynakları altında ezilmesi gereken konu , daha sert verilmeliydi .
Herkes altmış yaşındaki bir adamla 14 yaşındaki bir kızı aynı odaya sokup , evcilik oynatmaya zorladıkları için utanmalı , ezilmeli , üzülmeli hatta mahvolmalıydı !
Ama olmuyor , film yeterince sarsamıyor !
Tek eksiği bu bana göre .
Bu da Reis Çelik'in diğer filmlerinde de uyguladığı ‘her şeyi anlama ' yönteminden kaynaklı .
Onun dışında oyunculuklar çok iyi .
İlyas Salman zaten yılların oyuncusu , ona diyecek hiçbir lafımız olamaz .
Kapkara gözleriyle ‘ben de buradayım ' diyen Dilan Aksüt'ün oyunculuğu da gayet başarılıydı .
Masumiyet ve kadınlık arasındaki çizgiden cin gibi bakıyordu !
Onun dışında bu konuyla ilgili yıllardır çalışmalar yapan kurumlar , belgesel yönetmenleri ve kısa filmciler var .
Aslında eskiden bu konu daha fazla işlenirdi Berdel vardır mesela , acılar içinde tokat atan bir film .
Onun başka bir derdi de karşılıklı evlendirmeye dayanır .
Sonuçta bu tarz filmler hep çekilmeli , dönemi olmamalı .
Sorun ne kadar sert , acıtıcı ve yok sayıcıysa çıkış noktası da öyle olmalı !
Çelik naif bir dille kadın ve erkeğin aslında törelerin kurbanı olduğu gerçeğinden yola çıkıyor ve ikisinin de biçilen rollerin içinde ezildiğini , yok edildiğini anlatıyor .
Yine sessiz bir çığlık atıyor !
banubozdemir @gmail.com
