Son yıllarda artan örnekler olmasına rağmen yerli sinemamızda biyografik film örnekleri halen sayılı ; hele ki edebi biyografiler .
Doğal olarak bu türde yeni bir film çekileceği haberi geldiğinde , umutlanıyoruz ; hatta mal bulmuş mağribi gibi seviniyoruz .
Bu hafta vizyona giren Merhaba Güzel Vatanım da bir kez daha Nazım Hikmet’i beyazperdeye taşıyacağı , üstelik bu hikâyeyi , yine edebi bir kalemin , Ahmet Ümit’in hayatına dokunarak anlatacağı için meraklanmıştık .
Filmin yönetmenliğini daha önce de belgesel yapımlarıyla tanıdığımız Cengiz Özkarabekir üstleniyor .
Yönetmenin geçtiğimiz yıl çektiği , Hasan Âli Yücel ve İsmail Hakkı Tonguç’un köy enstitülerinin kurulması için verdiği mücadeleyi anlatan Yücel'in Çiçekleri filmini izlemiş , kurgu bir film için biraz didaktik bir üslubu olmasına rağmen filmi olumlu bulmuştum .
Fakat Özkarabekir , belgeselci anlatım üslubunu Merhaba Güzel Vatanım’da iyice vurgulayarak kurgusal bir anlatıya ciddi zarar veren bir yöntem izliyor zannımca .
Üstelik filmin senaristi olan Ahmet Ümit de bu işin ikinci ayağı .
Zira hiçbir künyede yazmasa da Nazım Hikmet’in yanında filmin diğer başrolü de Ahmet Ümit’in bizzat kendisi .
Doğru okudunuz , Ahmet Ümit’in gençliğini canlandıran oyuncu Serkan Altıntaş değil , Ahmet Ümit kendisi de kurgusal bir yapımda , anlatıcı olarak “Merhaba ben buradayım , bu benim hikayem , bakın iyi izleyin ! ” demek için perdedeki yerini alıyor .
Dahası filmin zaten bir anlatıcısı ( Nazım Hikmet ) varken - ki o bile zaman zaman fazla geliyor - , Ahmet Ümit’in bir değil iki değil , sürekli araya girerek ikinci bir anlatıcılığa soyunması seyircinin filmle olan tüm bağını , karakterle oluşturduğu olası özdeşliği acımasızca baltalıyor .
Filmin künyesine bakıyorsunuz , bu bir belgesel değil ; biyografik dram olarak tanımlanıyor ama perdede ne seyrettiğimiz maalesef oldukça muğlak .
Bunun yönetmen ve senaristin ortak kararı ve bilinçli tercihi olduğunu düşünmeden edemiyor insan ; çünkü , ortak yapımcılar da bizzat yine kendileri .
Bu noktada , filmin finalinin de insanı şaşırtan bir kibir ve reklamla bağlandığını da ekleyelim .  
Öte yandan , keşke filmin tek kusuru sadece bu anlatım üslubu ya da bol bol parçalanmış senaryo yapısı olsaydı .
2007 tarihli ve eleştirilse de o dönemin biyografik yapımları açısından önemli bir örnek olan Mavi Gözlü Dev’den sonra , bir kez daha Nazım Hikmet’i canlandırma fırsatı yakalayan Yetkin Dikinciler , bu filmde ne yapsa , ‘ortamı’ kurtarmaya yetmiyor .
Çünkü o bildiği , tanıdığı , daha önce çalıştığı Nazım’ı oynuyor ; Serkan Altıntaş ise Ahmet Ümit’in gençliğinde bambaşka bir telden çalıyor .
Kadın oyuncuların , karakter olarak esemesi neredeyse okunmuyor , çünkü onlara biçilen fazla bir rol yok ; Nazım’ın bir zamanlar âşık olduğu kadınlar olmak dışında işlevsizler ; senaryo böyleyken oyuncular ne yapsın !
50 yaşındaki Nazım ile 22 yaşındaki Nazım’ın aynı yüz hatlarına sahip olması gibi göze batan teknik sıkıntılar ve diğer birtakım maddi hatalar ise bu yazının sınırlarını iyice aşıyor .
Ez cümle Merhaba Güzel Vatanım , Ahmet Ümit’in hayatını merak eden ya da Nazım’a olan sevgisiyle bilet alacak seyirciyi tatmin eder mi , bilemiyoruz ama ‘sinema filmi’ örneği olarak bizim açımızdan hayal kırıklığı .
Keşke bu orijinal hayat hikayesi , bambaşka bir anlatım üslubuyla ve hikâye sahibi filmin içinde olmadan , dışarıdan bir gözle ele alınsaydı .
Twitter . com / duygukocabayli
