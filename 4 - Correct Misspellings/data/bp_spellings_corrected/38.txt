Popüler filmlerin amacını aşarcasına devamlarının çekilmesi ve yerli yersiz 3D'ler can sıkmışken , Buz Devri ( Ice ege ) ' nin dördüncü devam filminde gözlüklerimizi takmış bekliyoruz .
Fakat o da ne ?
Yanlış filme mi geldik ?
Simpsons karakterlerinin en küçüğü ve en sevimlisi Maggie'nin 4 buçuk dakikalık bir kısa filmiyle yapıyoruz açılışı .
Espri çizgisiyle her zaman daha çok büyüklere hitap etmiş olan Simpsons komedisi , bu kısa filmde de yarı gizli ve çok zeki esprileriyle bizleri kırıp geçiriyor , gözlerden yaş getiriyor .
( The Longest Daycare isimli bu kısa filmi David Silverman yönetmiş ve filmin tüm dünyada Buz Devri'nden önce izlenmesi planlanmış . )
Bu kahkaha dolu kısa filmin enerjisiyle Buz Devri 4 : Kıtalar Ayrılıyor'a devam edecek olmak hiç fena değil doğrusu .
Zira Buz Devri , her ne kadar daha çok çocuklara hitap eden bir çizgi film olsa da , kimi esprileriyle başından beri direkt olarak büyükleri de hedefleyen bir proje .
Simpsons kadar iddialı , eleştirel ve mesafeli değil , çok daha sıcak , iyimser ve bizden bir hikayesi var ama mizah duygusu açısından çıtası her zaman yüksek oldu .
Film , sevimli kahramanımız Scrat'le açılıyor , efsanevi palamudunun peşinde gene şanssızlıklar ve sakarlıklarla dolu bir şekilde yoluna devam ederken , başına gelenlerin sonucunda artık kıtalar birbirinden ayrılmaya başlıyor .
Artık ailesini kurmuş , hatta ergen bir kız çocuğuna sahip olmanın dertleriyle cebelleşmekte olan mamut Mammy ( Ali Poyrazoğlu ) , kara parçalarının kırılıp birbirlerinden ayrılmaları sonucunda ailesini gözden kaybeder .
Her zamanki gibi yanında en iyi dostları Sid ( Yekta Kopan ) ve Diego ( Haluk Bilginer ) vardır elbette .
Ergen kız çocuğu Şeftali ( Ecem Uzun ) ise babasından ayrılmadan az önce onunla tartışmıştır , bunun için de pişmanlık hissetmektedir .
Adeta tüm olanların sorumlusu o'dur ve suçluluk duymaktadır .
Ama bir yandan aşıktır ve aşkı için dostunu bile görmezden gelecek kadar " ergen " dir. Diğer tarafta Manny ise ailesine yeniden kavuşabilmek için zorluklarla mücadele etmektedir .
Filme bu açıdan yaklaştığımızda aslında yeni hiçbir şey yok gibi , mesela senaryo açısından , " ailenin önemi " teması gene elden bırakılmış değil .
Diğer yanda " dostluk " teması da her zamanki gibi hakim .
Bu anlamda , çocukları hedef almış mesajlar ve o anki durum sert olsa da , onları korkutmayan , yumuşak geçişler konusuna her zamanki gibi özenilmiş .
Fakat film elbette bu kadar değil .
Herşeyden önce , neredeyse , 3 bölümdür alışageldiğimiz ve derinlikli çözümlemeler sayesinde yakından tanıdığımız karakterler kadar önemli ve derin yeni karakterler mevcut dördüncü bölümde .
Bir tanesi Sid'in büyükannesi .
Sid'in ailesi kısa bir süre için ortaya çıkar ve bunamış büyükanne Granny'i ( Ayşe Tunaboylu ) Sid'e bırakıp giderler .
Amaçları ise biri bunak biri tembel bu iki işe yaramazdan kurtulmaktır .
Halbuki bu macerada belki de işe en çok yarayan iki kahraman Sid ve büyükannesi olacaktır !
Bir yeni ve etkileyici karakter ise Kaptan Kart ( Fatih Özacun ) !
Bozuk dişli , karizmatik ve kötü maymun Kart , buzdan yapılmış gemisiyle kendisini denizlerin korsan hakimi ilan etmiştir , üstelik gemisinde birbirinden renkli bir sürü karakter daha bulunmaktadır .
Manny'nin arkadaşlarıyla birlikte ailesine kavuşma planlarına balta vuran Kaptan Kart ve tayfası , gene de iyiliğe yenilecektir şüphesiz .
Üstelik bu karakterler farklı ve hoş yan hikayelere de yol açıyor yeni filmde .
Örneğin korsanın tayfasında , daha sonra iyiliği ve doğru yolu bulacak olan bir karakter , Diego'nun kalbine girmeyi de başaracaktır : dişi , akıllı ve atak kaplan Shira ( Ezgi Bakışkan ) .
Bu ve bunun gibi pek çok renkli karakterin yanısıra görsel anlamda gelişmeler de belli ediyor kendini filmde , her yeni Buz Devri'nde daha da iyi olan bir animasyon tekniği izliyoruz , Blue Sky bu anlamda kendini aşmaya devam ediyor diye düşünüyorum .
Özellikle Scrat'in olduğu sahnelerde , bu sevimli yaratığın hem surat ifadeleri , hem eğilip bükülmeleri , uzayıp kısalmaları , çatlayıp patlamaları , ezilip büzülmeleri ve tüm bu manipülasyonlar 3D CG animasyon tekniğinin en iyi kullanımlarıyla meydana geliyor şüphesiz .
Son olarak bahsetmem gereken " yerel " bir durum da var .
Altyazı dublaj çevirmenliği okuduğum için özellikle dikkat ettiğim bir konudur , Buz Devri'nin her bölümünde , dublaj çevirileri şahane olmuştur .
İngilizce animasyon bir filmin Türkçe dublajı öyle zor iş ki , hem çevirmen , hem dublaj sanatçısı için .
Dudakları uydurmak , şarkıları Türkçe'ye çevirmek , esprileri bizim kültürümüze uygun hale getirmek ve tüm bu güçlüklere rağmen güldürmeyi başarmak !
Bu konuda gayet vasat ve günü kurtaran işler de görüyoruz ama Buz Devri , çeviri anlamında aştığımız bir nokta bence .
Türkçe'de kullandığımız güncel esprileri filmin içine bu denli yedirebilmek ( filmde " Oğlum bak git ! " esprisi bile mevcut , hem de cuk diye oturmuş ! ) her babayiğidin harcı değil .
Buradan hem çevirmenleri , hem de dublaj sanatçılarını teker teker kutluyorum !
Sonuç olarak Buz Devri 4'ün çok da büyük bir farkı yok diğerlerinden .
Gene iddialı ve büyük sözler söylemiyor , küçük seyircileri üzmemek , korkutmamak için gereken özeni koruyor , hatta belki bu konuda biraz daha cesur olabilirler artık !
Scrat bildiğimiz Scrat , Sid , bildiğimiz Sid .
Ama işin ilginci , taa 2001'den beri hayatımızda olan Ice ege kahramanlarının samimiyetine o kadar inandık , onları o kadar çok sevdik ki , sanırım Ice ege 10 bile çekilse , " yeter artık , bu kadar da ticari iş yapılır mı " diye onları eleştiremeyip , salonlara koşacağız !
İster çocuğunuzla , ister içinizdeki çocukla , gidin bu neşeli animasyona , kaçmaz !
