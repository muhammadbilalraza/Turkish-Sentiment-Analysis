2007’nin sonunda her yıl olduğu gibi sinema basını yılın en iyi filmlerini listeledi ve geçen yıl Amerikan sinemasının önceki yıllardan farklı olarak listelerde geniş yer bulması gözlerden kaçmadı .
David Fincher , Coen kardeşler , Paul Thomas Anderson , David Lynch gibi sinemanın ağır topları tartışmasız başyapıtlarıyla ilk onda yer buldular .
Sadece bu sinemacıları kapsamayan ve sinemayı uluslararası alanda cazip kılan bir gerçek ise Amerikalı sinemacıların ciddi ciddi ' politika yapmaya ' başlaması .
Gerçek şu ki , Hollywood’un politik sinemacılarla daha fazla masaya oturduğu bir dönemdeyiz .
El kameralarıyla çekilen ve Blair Cadısı’nın çok konuşulan esprisini başarıyla canavar / korku sinemasına uyarlayan Canavar’da bile bunun izlerini görebiliriz .
Nereden geldiği belli olmayan ' şey ' tarafından saldırıya uğrayan New York sakinleri parti atmosferinden çıkıp sokaklarda deli gibi koştururken , peşlerindeki canavarın bizzat hükümet tarafından yönetiliyor olabilme ihtimalini tartışıyorlar .
Canavar filmini küçük bir başyapıt yapan gerilim konusundaki başarısı veya çılgın çıkış noktasından çok , canavarın kaynağını gizli tutmasında yatıyor .
Yorum yok .
Veya yorum çok .
Amerika’da yaşayan sinemacılar farklı yorumlara daha fazla kulak veriyor .
Sinemacıların favori konularından biri de , petrol uğruna yaşanan savaşların dünyayı içinden çıkılmaz bir kaosa sürüklediği gerçeği .
Gelecek bize bugünden daha beter bir tablo hazırlıyor .
Saygın Amerikalı yönetmen , tıpkı David Fincher gibi ortadan kaybolunca unutulan ama dönünce fazlasıyla hatırlanan Paul Thomas Anderson çarpıcı bir petrol hikayesi anlatıyor bize Kan Dökülecek filminde .
Güncel bir hikaye değil ama belli ki gündemden ayrılmaya da niyeti yok .
Vahşi batı döneminin hemen ardından başlayan başka bir vahşete dikkat çekiyor ve bu konuda çalışmaları sadece beyazperdeye değil , Peter Kuper gibi çizgi romancılara da ilham veren Upton Sinclar’in bir romanından esinleniyor .
21. yüzyılın hemen başından , yaklaşık yüz yıl önce , 20. yüzyılın başında geçen bir olayı anlatıyor .
Konu yine petrol .
Ama bu defa petrol hırsıyla acımasızca , yıkarak , yok ederek büyüyen sıradan bir işçi var başrolde .
Büyüdükçe , hayatta en çok arzuladığı şeyi gerçekleştirmeyi başarıyor , insanlardan uzakta bir yaşam kuruyor .
Ama 30’lu yıllara geldiğinde insanlardan uzaklaşarak kendi ruhunu da kaybettiğini fark ediyor .
Yıllarca sevgi - nefret ilişkisi kurduğu , ama bütün çatışmaların temelinde gizlice destek gördüğü din adamını , filmin meselelerinden biri olan gerçek ' kardeşini ' yok ediyor .
Paul Thomas Anderson aslında çaktırmaktan son derece sıradan bir hikaye anlatıyor bize .
Hatta uzaktan Giant gibi Hollywood klasiklerini çağrıştırıyor .
Hollywood mücadeleye en aşağıdan başlayıp zirveye çıkan ve zirveden görkemli bir şekilde düşen kahramanların hikayelerini daima çok sevmiştir .
Fakat Anderson bu hikayeyi biraz farklı bir şekilde anlatıyor .
Daniel Day - Lewis’in insanüstü performansını merkeze alıyor ve böylece belki de senaryodaki diyalogların yarısını atıyor .
Karakterin sesi için bile özel bir çalışma yaptığı söylenen Day - Lewis bizi sadece 20. yüzyılın başında yaşayan bir adam olduğuna inandırmıyor .
Yüzündeki her lekenin bile makyajın ötesinde bir tarihi olduğunu hissediyoruz .
Anderson’ın diğer sıradışı anlatım aracı ise Johnny Greenwood’un müziği .
Müzisyen , deneysel Bodysong için ne kadar özgür ise , bu kurmaca yapım için de o kadar özgür bırakılmış .
Sıradan soundtrack’lerden çok farklı bir duygu yakalıyor karanlık müziğiyle .
Bazı sahnelerde Greenwood’un müziği görüntülerin üzerindeki anlatıcı sese dönüşüyor ve hikayenin altını çizmek yerine onun önemli bir parçası oluyor .
Kan Dökülecek için kısaca başyapıt demek ve kenara çekilmek , filmin tarihi önemini anlatmakta eksik kalacaktır .
Anderson’ın filmi aslında kısaca 20. yüzyılın serüveninin nasıl başladığını anlatıyor ve yaşadığımız yüzyıla da kanca atmayı başarıyor .
Tabii bu filmin hiçbir sahnesinde tarih dersi verme gibi bir amaç yok .
Hatta dönem filmlerine özgü , anlatılan dönemi gerçekçi bir şekilde tasvir etme gibi kaygılara da rastlamıyoruz .
Filmin derdi , Amerika’yı Amerika yapan değerler sisteminin temelindeki bireysel çabayı ; maddi değerler yaratma uğruna insani ilişkileri yok eden bireysel hırsı incelemek ; bu hırsın beslendiğinde nasıl canavarlar yaratabileceğini ortaya koymak .
Bu kişisel veya küresel savaşlara Hıristiyan çevrelerin nasıl göz yumduğunu da , sermaye - din ilişkisine dair müthiş ayrıntılarla ortaya koyuyor .
Bu hafta sinemalarda birden fazla ' canavar filmi ' var .
