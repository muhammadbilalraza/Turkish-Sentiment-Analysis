Öncelikle , 1968 yapımı orijinali , onun mirasına çöreklenen devam filmlerini ve Tim Burton’un ' yeniden yarattığı ' filmi birbirinden ayırmak gerek .
Bu , yeni filmden beklentilerimizi frenlememizi ve önyargısız bakmamızı kolaylaştırır .
Yoksa , reklam gücünü tamamen orijinal filmden alan , temanın sunduğu potansiyele karşın bu sıradışı durumun felsefesiyle hiç ilgilenmeyen , finalinde de , seyirciye saygısızlık edercesine ancak devam filminde sağlam bir anlam bulabilecek o garip sahneye yer veren yeni film , kesinlikle bir klasik sayılmayacak , bu bir gerçek .
Fransız Pierre Bouelle , öyle bir anlatıya imza atmış ki , üzerine her biri binlerce sayfalık ve birbirinden farklı sonlar içeren senaryolar geliştirilebilir .
Michael Wilson’un senaryolaştırıp Franklin J. Schaffner’in yönettiği 1968 yapımı orijinal Planet Of The Apes , final sahnesinde doruğa çıkan bir kabus yaşatıyordu .
Öykünün ana eksenindeki , akıllı olduğunu maymunlara kanıtlamaya çalışan bir insandı sadece : Charlton Heston’ın bir parça deriden ibaret kostümüyle canlandırdığı George Taylor , esir düştüğü maymunlarla felsefi diyaloglara girişiyor , bir fikir savaşı veriyordu .
Tim ' Goth ' Burton ise kendi filminde , aksiyonu , orijinale hakim olan felsefi ve bilimsel derinliğe tercih etmiş .
Dolayısıyla , ilk bakışta sığ görünen senaryo , aslında Burton’ın istediği aksiyon film yapısına uygun düşüyor .
Zira , geçmişte ödüllü TV dizisi China Beach ( Çin Plajı ) , Apollo 13 ve Zen budizmi etkisindeki Cast Away gibi filmlerin senaryolarına imza atmış senarist William Broyles Jr . ’ın , istenildiğinde daha fazlasını üretilebileceği bir gerçek .
Öteden beri görselliği hikayenin önüne çıkartmasıyla tanınan yönetmen Tim Burton , atmosfer yaratmaktaki ustalığını bu filmde de gösteriyor .
Bütün filmin sadece birkaç sekanstan oluştuğunu da gözden kaçırmamak gerek .
Rick Baker’ın makyajları , maymunların orijinaldekinden çok daha gerçekçi / maymunsu hareket etmeleri ve kuşkusuz hiperaktif general Thade’e ruh veren Tim Roth’un müthiş oyunu sayesinde , mekan kullanımındaki cimrilik de önemsiz kalıyor .
Filmin başrolünü kapan Mark Wahlberg , bir zamanların ünlü teen grubu New Kids On The Block üyelerinden Donnie Wahlberg’in kardeşi .
Mark , aynı zamanda kendi grubu Marky Mark and The Funky Bunch’la ve kuşkusuzLou Reed cover’ı Wildside hit’iyle müzik alemlerinde zamanında ün yapmış bir isim .
Boogie Nights’tan sonra Three King ve The Perfect Storm’da George Clooney’le paylaştığı başrolleri saymazsak ilk kez bir filmin tam anlamıyla esas adamı .
Böyle büyük bir prodüksiyonun başrolüne onun seçilmesine ilk başta burun kıvıranlar , filmi izledikten sonra ' hiç de fena değil ' yorumunu yapıyorlar .
Ancak bu , büyük oranda , Burton’un filmindeki kahramanın , daha çok bir anti - kahraman olmasından kaynaklanıyor : Filmdeki Leo Davidson , tüm maymunları dövüp insanlığı kurtarmakla ilgilenmiyor ; tek istediği oradan bizzat kurtulmak .
Böyle düşünecek olursak , şimdiye kadarki bütün filmlerinde , her sahneyi aynı yüz ifadesi ve aynı bakışla oynayan Mark Wahlberg’in oyunculuğunu gereksiz yere abartmamış oluruz .
Hani çoğu aksiyon filminde , kahramanın yanında yer alan komik karakterler vardır .
Bu , Luc Besson’un The Fifth Element’indeki Chris Tucker gibi müthiş başarılı ; George Lucas’ın Star Wars Episode 1’indeki sanal karakter Jar Jar Binks gibi yıpratıcı ve itici de olabilir .
Ama bu filmde insan taciri Limbo rolünü oynayan Paul Giamatti , beklenenin çok üstünde başarılı .
Yüz ifadesini o kalın makyajın üzerinden seyirciye en iyi hissettiren oyuncu denebilir .
Film tanıtımlarında gezegenin en güzel maymunu olduğu söylenen Ari rolündeki Helena Bonham Carter ise , kesinlikle öyle değil !
Senatör Nado’nun eşi Nova’yı oynayan Lisa Marie ( Tim Burton’un ex - nişanlısı ) çok daha alımlı bir maymun ! ( ne diyorum ben ! ) Kris Kristofferson’ın ise , gezegendeki insan direnişinin lideri olduğuna inanmak güç .
Zira deneyimli aktör , sahneden çok erken çekiliyor .
Göründüğü ve konuştuğu bazı planlar , büyük olasılıkla montaj masasında bir tür gazaba uğramış olmalı .
Filmin hiç kuşkusuz en özel yanlarından biri , Charlton Heston’ı da kastta bulundurması .
Heston , General Thade’ın ölüm döşeğindeki babasını oynuyor ve o ünlü ' Tanrı hepsini kahretsin ! ' repliğini , bu filmde de - farklı yönelimle de olsa !
- tekrarlıyor .
( Orijinal filmin konuşmayan yıldızı Linda Garrison da , kafese tıkılan insanlardan biri olarak çıktı bu kez karşımıza ) .
Ve Final .
Film boyunca Burton’un bize sunduğu argümanlar , o uçuk final sahnesini tam anlamıyla kavramamıza imkan vermiyor .
Aslında finali , Burton’un Leo’ya , dolayısıyla seyirciye bir şakası gibi düşünmek de mümkün .
Ancak , filmin büyük olasılıkla devamının çekileceğini düşünürsek , açık bırakılan bu kapıdan bakmak zorunda hissediyoruz kendimizi .
Bazılarının aklına gelen paralel evren fikri bence olanaklı değil .
Bir bilim - kurgu filminde ' bilim'i tamamen boşlayan Burton’ın , devam filmine pas atmak için böylesi bilimsel bir argümanı kullanmış olması düşük ihtimal .
Olayların geçtiği gezegenin , iki uydusu bulunması nedeniyle dünya olmadığı da açık .
Thade’in , gökten düşen uzay gemisini gören adamlarını öldürerek gerçekte neyi gizlemeye çalıştığı da ayrı bir problem !
Ama tabii bütün bunları ve daha fazlasını boşverip , Leo’nun dünyaya döndüğünde herkesi maymun olarak görmesini , şoka bağlı halüsilasyon olarak tanımlamak çok daha mümkün görünüyor .
Belki de , insanların , artık geride kalan bu filmin finalini yorumlayış tarzı , geleceği etkileyecek ( ! ) ve senaristler , ikinci film için beklentileri karşılayan yepyeni bir giriş yazmak zorunda kalacaklar .
Bu arada , Entertainment Weekly dergisinin , bu filmde Leo ile Ari arasında yaşananları ' yılın en kötü ilişkisi ' , filmin sonunu da ' yılın en kötü finali ' seçtiğini hatırlatalım .
