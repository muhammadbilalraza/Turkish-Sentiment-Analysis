Kariyerinde " Se7en " , " Fight Club " gibi filmler olan kaç tane yönetmen tanıyorsunuz ?
Kişisel favorilerimden " The Game " de bu listeye eklenebilir .
Bu filmlerin hiçbiri En İyi Film dalında Oscar'a aday olamadı .
Keza yönetmen de öyle .
David Fincher , Akademi şu ana kadar ısrarla görmezden gelse de , Hollywood'da büyük saygınlığı olan bir isim .
Yeni filmi " Benjamin Button " ın tam 13 dalda ödüle aday gösterilmesi , belki de gecikmiş bir özür olarak değerlendirilmeli .
F. Scott Fitzgerald'ın kısa öyküsünden senaryolaştırılan film tam 166 dakika sürüyor .
En büyük sorunlardan biri bu zaten .
Söylemek istediği cümle , yani " Hayatı ne yöne doğru yaşadığın değil , nasıl yaşadığın önemli " , uzun süreli zincirleme olay akışı içinde kaybolmuş gibi .
Ana malzemesi " hayat " olan bir filmi izlerken ; hayat üzerine düşüncelerimizi gözden geçirmemiz , yaptığımız / yapmadığımız tercihler üzerine kafa yormamız neden bu kadar zor olsun ki ?
Dahası fikrin asıl sahibi Mark Twain'in umduğu gibi , yaşlıyken beyni de yaşlı düşünen , gençleştikçe fikri de gençleşen bir karakter yok karşımızda .
Sadece cildi gençleşiyor .
Benjamin Button , oyuncaklarıyla oynadığı sahne , bir de hayat kadını tarafından övgülere mazhar olduğu ilk cinsel deneyim sahnesi dışında , karakterinin değişimi konusunda ipucu vermiyor .
Senaryoyu yazan isim Eric Roth , böylesi bir film için biçilmiş kaftan .
Forrest Gump'ta karakterin farklı zaman dilimlerinde , tarihe geçmiş olay ve kişilerle etkileşimini uzun süreye yayılmış anlatım yapısı içinde başarıyla kağıda dökebilmişti ( Oscar'ı da hakkıyla almıştı ) .
The Insider , Munich gibi filmlerin metninin de ona ait olduğunu hatırlatırsak , nasıl bir adamla karşı karşıya olduğumuzu daha iyi anlayabiliriz .
Doğrusu , kendisinden istenen şeyi yapmış Roth .
Brad Pitt'in olağanüstü bir beceriyle yansıttığı yaşlı Benjamin Button'ı da , orta yaştaki Benjamin'i de , minik Ben'i de , tersine yaşanan bir ömür içinde nasıl yaşanabilirse yaşatmış .
Peki film , neden " tam olmamış " hissi uyandırıyor .
Biraz daha mı uzun sürmeli , yoksa daha kısa cümlelerle daha ortalama bir metne mi ihtiyaç vardı ?
Belki de sorun , çok komik bir espriden koca bir film yapılamayacağı gerçeğinden hareketle çok güzel bir fikirden uzun metraj bir film yapmaktaki anlatım zorluğudur .
İki gerçeklik , yani Brad Pitt'in ağır makyajlı yüzü ile küçük oyuncuların bedenleri öylesine başarıyla birleştirilmiş ki , adamın adı özel efekt uzmanlığından gelme David Fincher olmasa hayretler içinde kalacağız .
Pitt'in bir yaşlıyı hangi mimikler ve ses tonuyla oynadığını gördüğünüzde hayran olacaksınız .
Genç Benjamin olaraksa Pitt'in zaten inandırıcılık sorunu olamazdı .
Nerede nasıl çekti bilmiyorum ama Fincher dönemin havasını ( arabalar , New York , New Orleans ) da birebir yansıtmış .
Teknik anlamda tüm bu zorlukların aşılmasına rağmen , yine dönüp dolaşıp uzun süre ve filmin amacının bu süre içinde kaybolma tehlikesini vurgulama ihtiyacındayız .
Filmin anlatım olarak seçtiği çıkış noktası , yaşlı bir kadının ölüm döşeğinde hayatının aşkını hatırlaması üzerine kurulu .
Yaklaşmakta olan fırtına , ölümün habercisi , hatta kendisi .
Bu bir parça , Lajos Koltai'nin 2007 tarihli " Evening " ini hatırlatıyor .
Hayatın gözünün önünden sinema şeridi gibi akıp gitmesi ya da " pişmanlıklar , ölüm anında unutulur " gibi .
Keza bu son söylediğimiz de Benjamin Button'ın " esas cümlelerinden biri " .
Ama dedik ya , uzun süre , cümlelerin altını çizmeyi zorlaştırıyor , karakterin tersine giden yaşam öyküsüne odaklanan yapının ilgi çekiciliği , arada söylenen esaslı lafları gölgeliyor .
Üstelik bu yapı , romantizmi de gölgelemese , çok da sorun olmayabilirdi .
Ama Benjamin'in , hayatının aşkı Daisy ( yine muhteşem Cate Blanchett ) ile olan etkileşiminin başladığı bölüm , başarılı bir romantizm denemesinden çok , Cronenberg sinemasından fırlamış tuhaf bir aşk öyküsü gibi perdeye yansıyor .
David Fincher filmin bir noktasında , hani şu kaza sekansının kurgusunda anlatımı tıpkı Fight Club'ta olduğu gibi bozuyor .
O filmde anlatıcı ( Edward Norton ) birden kameraya bakmaya başlayıp seyirciyle konuşuyordu .
Burada ise , Benjamin , hayatın nasıl olasılıklar üzerine kurulduğunu , Fincher'a has bir kurgulamayla anlatıyor .
Filmin Oscar'da iddialı olduğu dallardan biri de kurgu zaten .
Fincher'ın Se7en , Fight Club ve Zodiac gibi filmlerde çekim setinin önemli adamı , kameraları teslim alan Claudio Miranda yine iş başında .
Görüntü yönetmeni olarak bu film onun da ilk adaylığı .
Ben ve Daisy'nin rıhtımdaki sahnelerinde bir an için görüntüyü dondurup poster ya da bilgisayar masaüstü yapmak isteyebilirsiniz .
Teknik olarak hiçbir eksiği bulunmayan yapımın tam 13 dalda Oscar'a aday gösterilmesi , sizi korkutmamalı .
Aşırı şişirilme sözkonusu değil .
Sorun , sizin bir seyirci olarak filmde ne bulacağınızla ilgili .
İçine girmekte sıkıntı çekmeyeceğiniz , ama çıktığınızda ağzınızda buruk tat bırakacak bir deneyim olması muhtemel .
Ama , filmlerden beklentiniz , " hayatınız üzerine düşünme " değilse fazlasıyla keyif de alabilirsiniz .
Fincher'ın filmografisinde gayet ayrıksı duran , Akademi'nin çok sevdiğini tahmin ettiğimiz kurmaca - biyografik bir öykü olması , ödül şansını da artırıyor .
Ama bir film için asıl ödül , sinemada izlendikten bir süre sonra seyirci tarafından DVD olarak satın alınıp yıllarca rafta beklemek , zamanı geldiğinde defalarca izlenmek değil midir ?
