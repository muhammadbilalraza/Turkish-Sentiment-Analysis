Çılgın Kardeşler ( 2005 ) ile ilgili bir yazıya başlamadan önce durup " Terry Gilliam'ı nasıl biliriz ? " sorusunu sormamız gerekiyor kendimize .
Brazil , Balıkçı Kral , 12 Maymun gibi unutulmaz filmlerin yönetmeni Gilliam'ın düşle gerçek arasında gidip gelen biri olduğunu söyleyebiliriz bu sorunun üzerine .
Hollywood'dan gelen film tekliflerini bazen hiç düşünmeksizin geri çevirdiğini , kabul ettiğinde ise film şirketlerini şekilden şekle soktuğunu duymuş olabiliriz .
Herhangi bir filminin setinden görüntüler izlediysel , bu kadar rahat ve vurdum duymaz görünen bir insanın , yönetmen koltuğuna oturduğunda ne kadar titiz davrandığını hayretle izlemişizdir belki .
Belki de karakteri itibariyle dağınık , alaycı bir yönetmen izlenimi yaratan Gilliam'ın , aslında sinemanın teorik yanıyla nasıl iç içe geçmiş bir anlatımı olduğunu fark etmiş ve şaşırmışızdır .
Çılgın Kardeşler , yüzeyde anlatılan hikayenin dibi kazıldığında , yönetmeni bakımından son derece kişisel bir film aslında .
Batıl inançların hor görüldüğü , her şeyin bilimle açıklanmaya çalışıldığı bir zamanda geçiyor film .
Tedirgin edici gotik eserlerin artık önemsenmediği , aydınlanma düşüncesinin yükseldiği bir dönemi konu ediyor .
Gotiğin de anlamlandırılmaya çalışıldığı ve böylece bilim kurgu türüne hayat verildiği bir dönemi .
Terry Gilliam'ın fantastik öğelere ve gotiğe olan merakını genellikle bilim kurgunun içine yedirerek karşımıza çıkardığını düşünürsek , yeni filminde üzerinde fazlaca kafa yorduğu bir dönemi anlatmayı tercih ettiğini söyleyebiliriz .
Dönemi ele alırken kamerasını Fransız Devrimi'nin ardından Napolyon tarafından işgal edilen Alman topraklarına çevirmesi de tesadüf değil Gilliam'ın .
Bu , düşünce tarzıyla milliyetçi duyguları harekete geçirerek , devrimi etkilemiş olan romantizm akımının neresinde durduğunu da belirleyen bir durum .
Gilliam'ın düşünce yapısıyla Fransız Romantizmi yerine , daha sert , daha tekinsiz , daha korkutucu Alman Romantizminden yana olduğunu açık açık söylediği bir film Çılgın Kardeşler .
Hatta sadece söylemekle kalmayıp , Fransız Romantizmi ile göstere göstere alay ettiği bir film .
Haliyle oldukça kişisel bir anlatımı var .
Anlattıkları masallarla , Alman Romantizminin kendine has bakışını iyi sembolize edebilecek Grimm Kardeşler'in , öykünün baş karakterleri olmaları da anlamlı .
Halk masallarını derleyen , fakat derledikleri masalları her türlü psikanalitik yoruma açık , sert , tedirgin edici ahlak kuralları doğrultusunda kişiselleştiren iki kardeşten bahsediyoruz ne de olsa .
Bu halleriyle Alman Romantikleri arasında sayılabilirler rahatlıkla .
Filmde , Matt Damon ve Heath Ledger tarafından canlandırılan Grimm Kardeşler arasında sıkı bir kan bağı olduğunu hissetmek çok zor .
Bu durumun oyuncular arasındaki kimyevi uyumsuzluktan kaynaklandığı düşünülebilir .
Bununla birlikte senarist Ehren Kruger'ın da bu hissizliğin oluşmasında payı büyük .
Belirgin özelliklerle keskinleştirilmeye çalışılan karakterler , birbirlerinden ne kadar farklı olsalar da bir dayanışma içindelermiş gibi yansıtılıyorlar .
Lakin bu dayanışma küçük atışmalar veya mimiklerle hem güçlendirilip , hem de renklendirilebilecek iken , söylenilenlerin hiçbirine başvurulmuyor .
Bu da iki kardeşi birbirinden koparıyor .
İşin bu tarafında sadece Ehren Kruger'a yüklenilmemesi gerektiğini Delatombe rolündeki usta oyuncu Jonathan Pryce ve Cavaldi rolündeki Peter Stormare arasındaki uyumu izlediğimizde anlayabiliyoruz .
Yeterince güçlü çizilmemiş karakterlerin iyi bir oyunculukla kurtarılabileceğine tanık oluyoruz .
Matt Damon ve Heath Ledger ise tek tek fena sayılmayacak performanslar sergileseler de beraber olduklarında karakterleri kurtaramıyorlar .
Belirli bir kalıba oturtulamıyor Çılgın Kardeşler .
Ne yeterince ürkütücü , ne yeterince komik , ne sadece bir macera diyebiliyoruz .
Ehren Kruger'ın korku merakı , Terry Gilliam'ın sarkastik anlatımı ile birleşiyor .
Görüntü yönetmeni Newton Thomas Sigel ise bu iki farklı bakışı aynı karede toplamaya çalışırken başarılı da bir iş çıkarıyor .
Herhangi bir filmde gözümüze batabilecek olan bu özellik tam da Grimm Kardeşler'in masalları ile birebir örtüşüyor aslında .
Küçük çocuklara anlatılan Hansel ve Graetel , Kırmızı Başlıklı Kız gibi masallar da onları ne neşelendiriyor , ne tamamen korkutuyor , ne de onlara herhangi bir ahlak dersi aşılıyorlar .
Burada hem film , hem de Terry Gilliam için söylenebilecek en yerinde sıfat absürt sanırım .
Bu absürdlük yönetmenin diğer filmlerine göre ne kadar az hissedilirse hissedilsin yine de ucundan kıyısından kendini hissettiriyor bir şekilde .
Bir Terry Gilliam şaheseri denemez Çılgın Kardeşler için .
Yine de geçmişte yönetmenle arasında bir bağ kurmuş bir seyircinin , filmin her hangi bir yerinde Terry Gilliam'ın sesini duymaması imkansız denebilecek kadar uzak bir ihtimal .
