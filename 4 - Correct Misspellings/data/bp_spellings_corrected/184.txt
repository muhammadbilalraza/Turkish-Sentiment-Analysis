Bileğinizden ısırıldınız .
Bir - iki - üç - dört - beş - altı - yedi - sekiz - dokuz - on - on bir - on iki .
Tamam , on iki saniyede enfeksiyon vücudunuzda .
Zombisiniz !
Geriye dönüşü yok ; bilinçsiz durumda , sadece ve sadece , saldırıp ısıracak birini arıyorsunuz artık .
Ortam sessiz olduğu sürece hareketiniz yavaş ancak en ufak bir seste bile kaynağa yöneliyorsunuz .
Ses yükseldiğinde hızlanıyorsunuz : Hızlı , güçlü , aşırı saldırgansınız !
Sizin için şu an var ; sürüyle birlikte hareket ediyor , dayanılamaz bir itici güçle ısırmaya çalışıyorsunuz .
Sadece insanları !
Yaşayan ölülerin dünyaya yayılması , George A. Romero'nun öncülüğünde gerçekleşti ve onun " Night of the Living Dead "
( 1968 ) adlı siyah beyaz filmiyle başlayıp , giderek sert bir kapitalizm eleştirisine dönüşen seriyle devam etti .
Kesin bir kaynak bulunmamakla birlikte , Afrika kökenli ve Haiti ile Batı Hint Adaları'nda yaygın olan voodoo inancındaki ' yeniden diriltilen insanlar ' , esin kaynağı .
Korku sinemasında bir tür yamyamlıkla birleştirilen bu figürlerle ilgili ilk film ise oldukça eski : Victor Halperin'in yönetip , muhteşem Bela Lugosi'nin oynadığı , 1932 yapımı " White Zombi " .
İlk zombi filminden 80 yıl sonra , sibernetiğin , dijital teknolojilerin , biyolojinin , ilâç ve genetik biliminin , doğayı ve insanları yeniden değişip dönüştürebildiği çağda , 7 milyara dayanmış nüfusun korkunç bir salgına yakalanmasının etkileri de büyük olacak tabii .
" Dünya Savaşı Z " ( World War Z ) , kökeni tespit edilemeyen bir salgının hızla yayılması ve insanların , ilk paragrafta tanımlamaya çalıştığım zombilere dönüşmesiyle , günümüz sosyal bilimlerini , politik argümanları , psikolojik analizleri fena halde hükümsüz kılan enfes bir kıyamet senaryosu tasarlayıp uyguluyor .
Senaryonun çıkışı , efsanevi sinemacı Mel Brooks'un ve müteveffa karısı Anne Bancroft'un ( ünlü " Mrs . Robinson " ) oğlu , 1972 doğumlu korku yazarı Max Brooks'un romanı .
Bu çağdaş küresel felaket , içeriğine uygun olarak dünyanın farklı noktalarından en az dört büyük sahne ile dehşeti inanılır kılıyor .
Filmin başkarakteri , geçmişte en zor bölgelerde görev yapmış deneyimli BM görevlisi Gerry Lane ( Brad Pitt ) , nihayet ailesine zaman ayırdığını düşündüğü bir dönemde kendini olayların merkezinde buluyor .
Film 116 dakika ve Gerry'nin söylediği " asla hareketsiz duramayız , durursak ölürüz " yaklaşımı asla sekteye uğramıyor .
Kısa bir prologdan sonra derhal olayların içine giriyorsunuz .
Gerry'nin karısı ve iki kızıyla birlikte arabasının içinde sıkıştığı Philadelphia'nın dev caddesinde başlayan saldırılar ve yayılan salgınla ivme kazanan terör , gökdelende sürüyor .
Gerry'nin , helikopterle tahliye edildikleri uçak gemisinden ailesini geride bırakarak bir ekiple ayrılması , salgının çıktığı yeri bulmak amaçlı .
O , Kuzey Kore'deki askeri kampa oradan İsrail'e ve nihayet Galler'deki araştırma merkezine , inanılmaz tehlikeler atlatarak ulaşırken , salgının en güçlü tarafına bakarak arkasındaki zayıflığı tespit etmeye çalışıyor .
Filmin sürpriz işte bu noktada !
" Kesişen Yollar "
( Monster's Ball ) ' dam " Quantum of Solace " a , neredeyse her türde değerli işlere imza atmış Alman Marc Forster , zombi janrının bu modern ve gerçeğe en uygun örneğini , yüksek yaş sınırlanmasından kaçınmak zorunda olan ve ABD'de " PG - 13 " sertifikasına göre ayarlanan büyük bütçeli filmlerin şiddet dozuna uygun çekmiş .
Tam sınırda bir çalışma bu .
Bu zombiler , Romero'nun , şuursuzca saldırıp parçalayan yaşayan ölülerinin ve onların kafalarını tuzla buz eden sağlıklı insanların yarattığı vahşet görüntülerinin uzağında , sadece ısırıp salgını yayıyorlar .
Özellikle 3D çalışmasının derinlik etkisiyle de katmerleşen korkunç bir güce sahipler .
Çok ama çok kalabalıklar .
Kurtulmak da imkânsız gibi olduğundan , yönetmen , hem şiddetin etkisini arttırmak , hem de Gerry'yi çözüm için tek umut olarak iyice hikâyenin kalbine yerleştirmek için , özellikle iki sahnede sinemasal zirveyi zorlamış .
Bunlardan ilki , üç semavi dinin kutsal ortaklığındaki Kudüs'ün etrafını duvarla çeviren ( tanıdık geldi değil mi ) zekâyı bile yerle bir eden saldırıyı , bir durdurulamaz gazap olarak kullandığı sahne .
İkincisi ise , uzun menzilli Airbus uçağındaki saldırı !
İngiltere ağırlıklı dört ülkede çekilen ve dijital görüntü etkilerini olabildiğince çok sayıda gerçek insan kullanarak dengelemeye , her şekilde de gerçeklik duygusundan ayrılmamaya çalışan bu zombi kıyameti , dikkat edilirse , sadece insanın insanı yok etmesi üzerine kurulu .
Püf noktası da bu işte : Azınlık kalmış bazılarımız , bu gezegenin , sürekli çoğalan ve sınırlı doğal kaynaklarını tüketen , üstelik doğaya da hoyrat davranan insanoğlunu , bir gün gelip yok etmeye çalışacağını savunmuyor mu ?
