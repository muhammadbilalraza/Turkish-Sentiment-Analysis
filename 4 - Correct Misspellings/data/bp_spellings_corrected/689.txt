Bu hafta yerli romantik komedi kontenjanından vizyona giren Mutluluk Zamanı , temsilcisi olduğu türün ögelerini yeterince barındıran ve hemen her sahnesinde dengeli biçimde yayabilen , ağırlıklı olarak kadın seyirciyi hedefleyen bir gişe filmi .
Karşımızda bir adet zengin , haliyle züppe , “mutluluk uzmanı” olduğunu iddia eden Mert karakteri , bir adet de entelektüel , heykeltıraş , kadın sanatçı , Ada var .
Filmin çatı öyküsü , hayatta istediği her kadını elde edebileceğine inanan Mert'in , sert kayaya , Ada'ya çarpmasıyla birlikte dünyasının biraz şaşması ve beraberinde Ada'yı etkileme süreci üzerine kurulu .
Hedefine yürürken de yanına olan bitenden habersiz Ada'nın abisi Tarık'ı katan Mert , hem onu hem kendisini dönüştürdüğü yeni bir yola giriyor .
Bu anlamda öyküsünü fazla dağıtmadan derlitoplu ilerleyen film , romantizmi Mert - Ada çiftine , komediyi ise özellikle Tarık karakterine yüklüyor .
Romantik - komedi türü açısından doğru bir formül işleyen yapım , diğer yan karakterleri ise maalesef yüzeysel ve etkisiz bırakıyor .
En başında açıkça belirtmek isterim ki Barış Arduç ve Elçin Sangu ikilisinin televizyon işi olan Kiralık Aşk dizisini hiç seyretmedim ; dolayısıyla “tv ekranındaki uyumu , beyazperdeye de taşımışlar” gibi beylik çıkarımlarda bulunamayacağım .
Bu enerji / elektrik karşılaştırmasını dizinin sıkı hayran kitlesine devrediyorum .
Fakat birbirine önünde sonunda aşık olacak bir çift açısından öykünün yükünü sırtladıklarını ifade edebilirim .
Barış Arduç canlandırdığı modern zaman mutluluk uzmanı karakteri Mert ile son dönemin bu popüler ' mesleğine ' - senaryonun izin verdiği ölçüde - yer yer eleştiri getirmekten geri kalmıyor . “Mutluluk nerede , nasıl ulaşılır ? ” vb. felsefi derinliği olan sorulara Mert'in verdiği cevaplar aslında bir NLP kitabının özetinden ileri gitmezken , karakterin gerçek mutluluk hissine dair olan aydınlanması ise finale saklanıyor .
Heykeltıraş , kültürlü hatta üniversitede öğretim görevlisi olan Ada ise erkeklerden ağzı ciddi biçimde yanmış , hayatını abisinin mutluluğuna adamış genç bir kadın .
Mert'in kolay kolay başından savamayacağını , hatta yavaş yavaş ondan hoşlandığını anlayan Ada'yı Elçin Sangu senaryodan beklenildiği düzeyde canlandırmayı başarıyor ama sürprizli bir karakter değil .
Öte yandan filmin gizli silahı leziz bir oyunculuk ortaya koyan Cengiz Bozkurt !
Çekingen , içine kapanık , ' görünmeyen adam ' Tarık'tan , özgüveni tavan yapan yeni Tarık'a geçiş sürecini hem çok keyif alarak canlandırdığı , hem de seyirciyi eğlendirmek istediği çok belli Bozkurt'un .
Tüm değişimine rağmen yüreği aynı saflıkta kalan Tarık , aslında gerçekten yolda yanından geçtiğimiz , kahve sırasında arkasında durduğumuz ama fark edilmeyen binlerce insandan sadece biri .
Başkası hakkında kötü düşünmeden önce iyi niyet çerçevesinden bakan insanları , sosyal medya ağzıyla söylersek “eziklemenin” popüler ve makbul olduğu günümüzde , Tarık karakteri filmin en aklı başında tespiti ; onu komikleştirerek sevdirmeyi başaran ise Cengiz Bozkurt ; nam - ı diğer Erdal Bakkal .
Bozkurt beyazperdede ister komedi , ister dram ya da macera daha da çok karaktere hayat versin , biz de seyretmeye doyamayalım .
Sonuç olarak , yönetmen Şenol Sönmez'in 10 yılı devirmiş olan televizyon kariyerinin estetiğini ve görsel parlaklığını beyazperdeye taşıyan Mutluluk Zamanı , pastel tonları , bol bol İstanbul manzarası ve de romantik müzik seçimleriyle Barış Arduç - Elçin Sangu fan kitlesini bu hafta sonu ziyadesiyle mutlu edecek bir yapım .
Eh erkeklerin de alması gereken dersler yok değil .
