Açılın ey sinemayı sinemada sevenler !
Kuzeyin yaş aldıkça karizması artan delikanlısı Mad Mikkelsen elinde çoktan yarılanmış votka şişesi , zil zurna sarhoş perdeden üzerimize doğru geliyor bu hafta sonu !
Üstelik diğer elinde 2021 Yabancı Dildeki En İyi Oscar heykelciğini taşıyarak !
Vizyona biraz ötelenerek girse de “Kuzey’in kafası kendinden güzel Oscarlısı” Körkütük , Avrupa sinemasını kovalayan seyircilerle nihayet buluşuyor .
Memleketlisi Lars von Trier ile birlikte Dogma95 hareketinin kurucusu olan Danimarkalı sinemacı Thomas Vinterberg’in yönetmen koltuğuna oturduğu filmin senaryosunda ise Vinterbeg ile birlikte daha evvel Onur Savaşı ( 2012 ) filminde de beraber çalıştıkları Tobias Lindholm’un imzası var .
Yani ez cümle Mikkelsen , Vinterberg ve Lindholm yıllar sonra yeniden ortak bir projede beraberler .
Filmin Merlot üzümlerindeki doyumsuz kekremsiliğini , el yapımı votka ya da absentli kokteyl sertliğini ve yerine göre 6’lı bira cilalamasını da biraz bu deneyimli ortaklık yaşatıyor zannımca .
Dört lise öğretmeni Norveçli psikiyatrist Finn Skårderud’un “insanın kanındaki alkol seviyesi doğuştan %0.05 oranındadır ; ve insan bu seviyeyi sürekli kontrol altında tuttuğundan rahatlar , işleri yolunda gider ve daha verimli olur” teorisini kanıtlamak için yola çıkarlar .
İçlerinden birinin doğum günü gecesinde cazip gelen bu teori , gündüz olunca kelimenin tam anlamıyla bir “challenge”a dönüşür ; ve dört meslektaş gündüzleri içmeye başlayarak kanlarındaki alkol seviyelerini sürekli ölçtükleri bir deneye kalkışırlar .
Bu ‘oyunda’ hafta içi akşam 8’den sonra ve hafta sonu ise içki içmek yoktur .
Yani klasik sosyal içiciliğin tam tersini uygulayarak , bir anlamda teoriyi kendileri ve hayatları üzerinde WriteReviews ederler .
Başlarda masumca ilerleyen ve faydalarını da gördükleri bu ‘deneyimsi’ tabii ki Avrupalı beyaz erkek bireyin açgözlülüğü ile de sınancaktır …
Gerçekten filmin ilk yarısı içki ile arasına sosyal mesafe koymayan seyirciler açısından “lıkır lıkır” akıyor tabiri caizse .
Martin ( Mads Mikkelsen ) , Nikolaj ( Magnus Millang ) , Peter ( Lars Ranthe ) ve Tommy ( Thomas Bo Larsen ) okul yönetimine çaktırmamaya çalışarak shot’ları ders aralarında yuvarlar ve özgüvenleri her anlamda artarken , “neden daha fazlasını yapmayalım ; biz kendimizi pekala kontrol edebiliriz” böbürlenmesine kapılıyorlar .
Halbuki doğanın sana bahşettiği ile mutlu ol ve onunla olası yolunu çizmeyi öğren değil mi ?
Yok olmaz , illa o çıta bir tık daha yukarı konacak , kandaki o alkol birimi taşınabilecek ( ya da taşınamayacak ) en olası yüzdeye yükseltilecek ; yani illa ki işin cılkı çıkarılacak , çok affedersiniz !
Bu noktada senaryo üzerinde Vinterberg ve Lindholm ikilisinin incelikle çalıştığını özellikle belirtmek gerek .
Bu ‘bir alkol ya da içki tüketimini kötüleme’ filmi kesinlikle değil ; aynı zamanda - ilk yarısında öyle gibi hissettirse de - özendirmek için çekilmiş bir yapım da değil .
Beyaz perdede gösterilen içki ve içkiyi özendirme mevzusunda hassas olan bireylerin duyarlarını rahatlatalım ; bu film esasen yukarıda da bahsettiğimiz üzere beyaz Avrupalı ( Hristiyan ) erkeğin binlerce yıllardır genetiğinde taşıdığı “doyumsuzluk ve hakimiyet” sarmalının kölesi oluşunun , orijinal bir ‘orta sınıf beyaz yakalı’ hikayesinde yeniden vücut buluşu aslında .
Hatta alttan alta yedirdiği bu sessiz sedasız eleştiri açısından bence Ruben Östlund’un 2014 tarihli Force Majeure ( Turist ) filmiyle ortak bir akıl yürütmesi bile mevcut .
Mücbir sebepler karşısında bencillik , doyumsuzluk ve nihayetinde tüm bunların günahını ‘bir şekilde’ temize çıkartmak hangimizin hakkı değil ki ?
Sonuçta aynı köklerden gelen , komşu kültürlerin ürettiği kimlik temsillerinden bahsediyoruz ; Vikinglerin torunları açısından 21yy . ’da da benzeşmek kaçınılmaz …
Bu anlamda bu filmin bir tür ‘kurban verme’ ritüelini sürdürdüğünü de dile getirelim .
Sürprizbozan olmaması açısından detay vermesek de , Ortadoğulu bir seyirci ile Kuzey Avrupa seyircisinin bu alt metni çok farklı yorumlaması mümkün .
Nihayetinde bizim buralarda da “her koyun kendi bacağından asılır” ama “üzüm de üzüme bakarak” kararmaz mı ?
Tüm dokusu itibariyle seyirciyi yaklaşık 2 saat boyunca sürükleyen yapımın finalinden bahsetmeden olmaz .
Film boyunca akan özenli soundtrack hikayeyi sırtlayıp götürüyor ; fakat finalde Martin’in liman kıyısındaki muhteşem solo dansı ve fonda çalan What a Life ( Alexander Lørup Malone , Emil Goll ve Joachim Christiansen imzalı ; Scarlet Pleasure yorumlu ) senaryonun tüm anlatmak istediğini özetliyor nihayetinde : Senin özgüven için kanında yüksek alkole veya başkasına ihtiyacın yok , kararında ve en çok kendin ol yeter !
Özetle sinema salonundan çıkarken dilinize halen dolanan What a Life’ın melodisi , - ki ev sinema sisteminde aynı tadı almak biraz zor - açık havaya çıktığınız ilk anda kendiliğinden geliverecek o “iki tek atma” isteği ve aslında en çok da sizi mutlu edecek sevdiklerinizle beraber olma duygusu içinizi dolduracak .
Bol keyifli seyirler !
