Filmekimi'nin bu yılki Fransız temsilcilerinden Koro , Fransa'da ulaştığı 7 milyonluk rekor seyirci sayısının da işaret ettiği gibi , tam bir popüler sinema örneği .
En iyi örneği olarak rahatlıkla Ölü Ozanlar Derneği'ni gösterebileceğimiz ve artık neredeyse bir alt tür haline gelmiş öğretmen - öğrenci filmleri formülünün son uygulayıcısı .
Fransa'nın bu yıl Oscar ödülleri için Yabancı Dilde En İyi Film kategorisinde yarışmak üzere seçtiği resmi temsilcisi olan Koro , kendi şablonunu başarıyla da uyguluyor .
Christophe Barratier imzalı film , İkinci Dünya Savaşı sonrası Fransa'sında , Gérard Jugnot tarafından canlandırılan Clément Mathieu adlı bir öğretmenin , Yerin Dibi adlı bir yatılı okulda çalışmaya başlamasını ve sorunlu erkek çocuklardan oluşan sınıfını müzik yoluyla eğitmesini anlatıyor .
Otoriter müdür tarafından o güne kadar hep ceza ve dayak yoluyla eğitilmeye çalışılmış farklı yaşlardan çocuklar giderek daha isyankar davranışlar göstermeye başlamışken , yeni öğretmenlerinin metot onları - tahmin edebileceğiniz üzere - yola sokacaktır .
Hatta yıllar sonra iki eski öğrencisinin Mathieu'nun notlarını okuması yoluyla bize aktarılan hikayenin daha ilk dakikasında öğrendiğimiz gibi , bu öğrencilerden biri dünya çapında ünlü bir müzisyen bile olmuştur .
Kısacası , karşımızda , pedagoji alanında ders malzemesi olabilecek ( özellikle öğretim görevlilerinin eğitimi için ) bir film var .
Ama biliyoruz ki klişeler işe yaradıkları için klişedirler .
Koro da bir istisna değil .
Ezbere bildiğimiz sularda gezinse de insanı yakalamayı başarabilen , yeri geldiğinde sevimli yeri geldiğinde dokunaklı bir film karşımızdaki .
Otoriter müdür gibi kimi karakterleri biraz fazla karton kalsa da , insanın gözleri dolmadan izleyemeyeceği bir film .
Bunda özellikle çocuk oyuncuların doğal performanslarının payı büyük .
Tabii , ' Bu filmi neden görmek isteyeyim ki ? ' diye düşünmek mümkün .
Daha önce iyi kötü örneklerini gördüğümüz bir formüle yeni bir yaklaşım da getirmeyen , her yönüyle önceden tahmin edilebilir bir film Koro .
Bazen , başaramamış bile olsalar en azından yeni bir şeyler denemiş filmleri izlemek daha heyecan verici gözükebilir .
Fakat sinema öncelikle bir öykü anlatma sanatıdır .
Ve salona girerken beklediğiniz , size kendinizi iyi hissettiren , insana dair bir öyküyü düzgün anlatmayı başarmış bir filmse , Koro - anavatanında elde ettiği büyük seyirci rakamının da işaret ettiği gibi - size gayet keyifli bir seyir vaadediyor .
