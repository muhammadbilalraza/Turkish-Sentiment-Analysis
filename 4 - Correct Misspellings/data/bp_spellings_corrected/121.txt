Naim Süleymanoğlu ; 1967 Bulgaristan Mestanlı doğumlu , Türk asıllı halter sporcusu .
Avrupa , Dünya ve Olimpiyat Şampiyonu .
Bazısı bir daha kıralamayacak 47 dünya rekorunun sahibi .
1980’li yılların sonu , 90’ların başında , tüm ülkenin ve en çok da Balkan Türklerinin milli gururu …
Uzun bir süre gözlerden uzaklaşan milli sporcunun erken sonlanan 50 yıllık ömrünün son dönemlerinde ciddi bir çöküş yaşaması . ‘Cep Herkülü’ Naim Süleymanoğlu’nun biyografik hikayesi , 2017’deki vefatından çok önce , kendisi henüz hayattayken ele alınması gereken bir değerdi ; bu biyografik film yine , adı yüksek bütçeli biyografik prodüksiyonlarla anılan , Mustafa Uslu’ya kısmet oldu .
 
Filmin senaryosu , Naim Süleymanoğlu’nun kardeşi  Muharrem Süleymanoğlu'nun anılarını yazdığı , ' Kardeşim Cep Herkülü ' kitabından senarist Barış Pirhasan tarafından kaleme alınmış ve 1977 Bulgaristan günlerinden 1988 Seul Olimpiyatları’na kadar geçen 11 yıllık dönem baz alınmış .
Hali hazırda çok güçlü bir karakter ve hayat hikayesi ihtiva ettiğinden , senaryo ve yönetmenliğin yanı sıra filmi ana taşıyıcı kolonu , doğal olarak , başrol oyunculuğu .
İlk filmi Daha ile kariyerinin başında ödüllere koşan Hayat Van Eck , ikinci kez üstlendiği başrolde , en az canlandırdığı kişilik kadar ağır bir yükün altına giriyor .
Baştan belirtelim , bu film için daha iyi bir kast seçimi olamazdı .
Süleymanoğlu'nun hem çocukluk dönemini canlandıran Batuhan Davutoğlu ve ilk gençlik yıllarını oynayan Deniz Ali Cankorur hem de genç , hırslı Bulgar sporcu olarak izlemeye başladığımız Hayat Van Eck muhteşem bir kasta imza atıyor .
Her biri ayrı ayrı tek bir Naim’e dönüşüyor , birbirlerini tamamlıyorlar .
Film ilk yarısının ortasından itibarense Hayat Van Eck tüm hikayeyi sırtlayan oyuncu olarak perdede üstün bir performans sergiliyor .
 
Filmin ikinci bölümüne kadar , genç bir sporcunun kazanma ve kendi başarısını yükseklere taşıma hırsını , sıla hasreti ve duygusal bir anne - oğul ilişkisi çerçevesinde izliyoruz .
Ne zaman ki dönemin Bulgar hükümetinin Türk asıllı vatandaşlarına karşı aldığı isim değiştirme , kültürleri silme girişimleri sert biçimde devreye giriyor , film bireysel bir sporcu hikayesinden politik bir kimliğe bürünüyor .
Bulgaristan’da o dönem Türklere yaşatılanlar hem de öyküsünü anlattığınız insan ve ailesi bizzat içindeyken tabii ki göz ardı edilemez .
Fakat özellikle , Süleymanoğlu’nun 1986’da Melbourne Avustralya’da , Dünya Halter Şampiyonası sırasında kaçarak Türk Büyükelçiliği’ne sığınması ve akabinde gelen sahnelerin Türk milliyetçiliği açısından dozu , aşırı müzik kullanımı ile de birleşince filmi maalesef zedeler boyuta ulaşıyor .
Elbette milliyetçilik yönü olan bir hikaye , bu bakış açısıyla anlatılabilir , kimsenin de itirazı olmaz .
Ama karikatürizeye kaçan sahneler , canlandırmalar ; ucu kaçan ajitasyonla da birleşince Naim filmin baş karakterinden bir figüre dönüşüyor ister istemez .
Bir noktada Hayat Van Eck’in nefis oyunculuğu bile yetmeyebiliyor bu sahneleri kurtarmak için .
Bunlar filmin olumsuz puanları olarak yönetmenlik hanesine yazılıyor .
 
Öte yandan , oyunculuklar açısından bir övgüyü de filmde Naim’in annesi Hatice’yi canlandıran Selen Öztürk hak ediyor şüphesiz .
Öztürk , oğul hasreti çeken bir şampiyonun annesini o kadar içten ve yetkin bir oyunculukla canlandırıyor ki filmde gözyaşlarını tutamayacak pek çok seyirciden onun oyunculuğu sorumlu .  
 Dönem filmi açısından baktığımızda ise neredeyse kusursuz bir yapım tasarım ( Kes Bonnet ) ve sanat ekibinden bahsedebiliriz .
Üstelik uluslararası birden çok şehir ve kültürün geçtiği 11 yıl içerisinde film , görsel olarak çok iyi kotarılmış ; görüntü yönetmeni Martin Szecsanov’un filme katkısı ve pek tabii Mustafa Presheva’nın dramatik etkiyi destekleyen kurgusu filmin olumlu teknik artıları .  Fakat teknik ekip bu kadar üst düzeyken , jenerik yazılarında yapılan –ancak 1. sınıf stajyere yakışır - hatalar filme gösterilen özeni zedeler nitelikte .
Dileriz ki sinema kopyalarında , Naim Süleymanoğlu’nun hatırasına saygısızlık düzeyindeki bu basit ama önemli hatalar düzeltilebilsin .
 
Uzun lafın kısası , Naim : Cep Herkül’ü bu memleketin görüp görebileceği en başarılı sporculardan birinin hayatının en parlak yıllarını bir vefa borcu olarak , başarılı bir teknik alt yapı ile beyaz perdeye getiren ve 141 dakikasını doldurmayı başaran bir yapım .
Omuzlarına yüklenen manevi yükün ağırlığını , 60 kiloluk bedenine yükleyen , gencecik yaşında ezilen Bulgar Türklerinin sesi olmak için sağlığını hatta canını ortaya koyan Naim Süleymanoğlu’nu , filmin zaaflarına rağmen sinema perdesinde seyretmek gerek .  2019 vizyonunu kapatayazdığımız şu günlerde vizyondaki en iyi yerli seyirlik …
