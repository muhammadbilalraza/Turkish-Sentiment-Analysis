Hazırladığı enfes seçki ile yılın en iyi filmlerini izleme imkânı bulduğumuz Adana Film Festivali , Mayıs ayında Cannes’da Altın Palmiye için yarışan Mutlu Son’u ( Happy End ) ilk kez Adanalı sinemaseverlerle buluşturdu .
Michael Haneke’nin beş senelik bir aradan sonra gelen ve değindiği göçmen temasıyla adından söz ettiren filminden çıktığımızda ise aklımızda tek soru vardı : Haneke bu filmin neresindeydi ?
Avusturyalı yönetmen Michael Haneke , sinema için çektiği ilk filmi Yedinci Kıta’dan ( Der siebente Kontinent ) itibaren kendine has bir üslup ortaya koyarak auteur sıfatını kazanan yönetmenler arasında kabul ediliyor .
Hemen her filminde o güne dek görülmemiş biçimler yaratan , keskin anlatım dili ve hikâyelerine yerleştirdiği sinemasal kodlarıyla farklılaşmayı başaran yönetmen , ilk kez bu kadar kendi stiline uzak ve tekrara düştüğü bir filmle karşımıza çıktı .
Bilhassa Beyaz Bant’tan ( Das weiße bant ) sonra , gözle görülür bir biçim değişikliğine giden fakat bu dönüşümü , kendi üslubunu koruyarak sinemasına yediren Haneke , Mutlu Son ile ideolojik açıdan ele almamakla övündüğü toplum meselelerini de göçmen temasıyla bir kenara bırakmış oldu .
Zira incelediği kavramlardan biri olan “öteki” algısı , her ne kadar toplum bilimlerine ait bir kavram gibi görünse de , göçmen ve göçmenliğe dair her mesele siyasi bakımdan değerlendirilmeye mahkûmdur ve uluslararası politikanın alanına girer .
Dolayısıyla filminde sırtını yasladığı hikâyeden hareketle yola çıkan ve “içimizdeki öteki” kavramını , “toplumdaki ötekiler” fikriyle desteklemeye çalışan Haneke bu fikrini , Calais’de yaşayan varlıklı bir ailenin torunlarının bir anda onlarla yaşamaya başlamasıyla değişen hayatları ve çocuğa bakış açıları ile toplum içerisinde yer alan göçmenlere yaklaşım temelinde ilişkilendirmeye çalışıyor .
Ki bu , Mutlu Son’u bir Haneke filmi olarak ele almadığınızda size etkileyici gelebilir .
Çünkü ailenin film boyunca kendilerine yeni katılan üyesine olan bakışını , finaldeki göçmen söyleviyle bir anlamda özetliyor yönetmen .
Ancak Mutlu Son bir Haneke filmi ve Haneke sinemasının “göçmen sorunu” gibi bir kisveyle jürileri etkilemeye ihtiyacı yok .
İhtiyacı olmadığı gibi söz konusu durum , tüm iyi niyetine rağmen filmde absürt durmaktan başka bir işe yaramıyor .
Belki birkaç sekansta daha işlenseydi , evet yine siyasi bir hal alırdı ve Haneke’nin tarzından uzaklaşmasına sebep olurdu ama en azından bu kadar “tuhaf” olmaz ; hikâyenin anlatmak istediğiyle daha yakın bir ilişki kurabilirdi .
Mutlu Son’un , Haneke sineması açısından geriye dönüş olarak tanımlayabileceğimiz bir diğer durumu ise başroldeki Fantine Harduin’in canlandırdığı Eve Laurent karakterinin yenilikçi olmaktan uzak hali …
Haneke’nin , 1992 tarihli Benny’s Video filminde Arno Frisch’in canlandırdığı Benny’yi fazlasıyla andıran Eve , tıpkı onun gibi sürekli olarak videolar çekmeyi seviyor ve şiddetle olan bağı , Benny kadar olmasa da güçlü sayılabilir .
Fakat Haneke’nin şiddet tasviri ve bu kavramı ele alırken dayandığı rahatsız edici mizahın ve üslubun zerresi yok Mutlu Son’da .
Sanki onun karakterlerini alıp , sinemasal denklemleri üzerinden bir Haneke hikâyesi anlatmaya çalışan bir filmi andırıyor .
Klasik müzik dinletileri , müzisyenler , “duygusal buzlaşmadan” muzdarip veyahut şiddete eğilimli karakterler , sorunlu ebeveyn - çocuk ilişkileri ,  Isabelle Huppert gibi fetiş oyuncular vb …
Haneke sinemasına uygun fakat ekseriyetle onun orijinalitesinden uzak , “neden Haneke olamıyorum ? ”un cevabını veren bir film Mutlu son .
Açıkçası Aşk ( Amour ) gibi bir filmden sonra , Haneke’nin bu kadar çabuk tekrara düşmesine şaşırdığımı ve epey hayal kırıklığına uğradığımı söylemeliyim .
Mutlu Son’un yegâne güçlü yanı ise Eve’i canlandıran Fatine Harduin ve daha önce Aşk filminde izlediğimiz Jean - Louis Trintignant ikilisinin müthiş performansları …
Geri kalan her şey yine , Haneke sinemasına uygun bir estetik anlayışıyla resmediliyor .
Mutlu Son’u , bir Haneke filmi beklentisiyle izlemezseniz seveceğinizin garantisini verebilirim ; aksi halde hayal kırıklığı olacaktır .
Başak Bıçak – basakbicak@gmail.com
https : / / twitter.com / BasakBicak
