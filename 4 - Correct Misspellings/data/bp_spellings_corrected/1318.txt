ABD ve Sovyetler ( hey gidi . ) " dünyanın süper gücü benim ! " diyebilmek için binlerce kilometre yukarıda , uzayda verdiler asıl savaşlarını .
Toplumları , Ay'a ilk kim giderse dünyanın patronunun da o olacağı konusunda manipüle ettiler !
Bunun bir sonucu olarak geliştirilen Apollo projesi kapsamında Nasa , 1961 ve 1975 yılları arasında , Ay'a 17 insanlı uçuş gerçekleştirdi .
Peki , Ay'a gidince elimize kilolarca ay taşından başka ne geçti ?
Kim bilir .
Belki de çoğu esrarlı bir şekilde kaybolan o taşlara bir kez daha bakmak gerekecek !
Apollo 18 : Ölüm Yolculuğu de öyle yapıyor .
Yönetmen Gonzalo Lopez - Gallego , asla gerçekleşmemiş bir ay yolculuğunu , işin içine bolca bilim kurgu katıp yönetmeye soyunmuş ve bunu yaparken de ‘gerçek gibi ' olma sevdasına , found footage / buluntu film'in kollarına sığınmış .
Bu kimi seyirci için üzücü bir haber olabilir .
Zaten klostrofobik bir ortam olan Apollo kapsülünün içine bir de el kamerası sokulduğunu duyduğunuzda hayalleriniz yıkılabilir ama filme bir şans vermekte de sonsuz fayda var .
Apollo 18 bir Frankenstein projesi , yani oradan bir parça , buradan bir parça eklenerek oluşturulmuş ama içine yaratıcı bir deha eklenmiş gibi duruyor .
Yakınlarda seyrettiğim ve çok sevdiğim Ay ( Moon ) , Ridley Scott'un unutulmaz filmi Yaratık ( Alien ) , biçimsel olarak da Blair Cadısı ( The Blair Witch Project ) ' den parçalarla oluşturulmuş bir bilim kurgu kolajı gibi ama internette dolaşan " kayıp ay taşları " mitine dayanan hikaye , filmi taklitçiliğin ötesine taşıyarak bilim kurgu sineması adına orijinal ve önemli bir sonuca yol açıyor .
Alıştığımız üzere , uzaya yolculuk yapan astronot hikayelerinin olmazsa olmazı bir barbekü partisinden görüntülerle açılan film , fırlatmanın ardından aya inişten itibaren gerilimi yükseltirken nereye sapacağı konusunda bilinçli bir şaşırtmaca yapıyor .
Lloyd Owen'in canlandırdığı astronot Nate Walker'ın tekinsiz yüz hatlarından ve kapalı ortamda bulunmanın yaratacağı halüsinatif etkilerden beslenen bir gerilim ya da iki kişilik bir slasher'a dönüşecekken , hikaye asıl rotasına giriyor .
Gelelim yapımın kendini kurban ettiği yere , yani az kullanılmış olsa da tüm etkiyi baltalamış olan CGI efektlerine .
CGI , ne yaparsanız yapın gerçekçiliği zedelemekten başka işe yaramıyor .
O zaman da tüm filmi found footage'mış gibi çekmenin hiç bir anlamı kalmıyor .
Yaratıcı ekip , kask giren örümcek benzeri uzaylı yaşam formlarını CGI'dan mevcut yaparak deyim yerindeyse kendi ayağına sıkmış !
Sonuçta 90'ların başında izlediğim Ticks / Keneler filminde bile mekanik efektlerle şahane çözülebilecek bir sorun bu aslında .
Birileri CGI'ın havasının Jurassic Park filmlerinde kaldığını söylemeli bu sinemacılara .
Sonuçta bilim kurgu diye dosta düşmana sarıldığımız zamanlardayız .
Asıl büyük ödül olan Prometheus'a kadar karşımıza ne çıksa atıştırmalık niyetine seyredeceğiz belli ki .
Apollo 18 de bu anlamda başarılı bir film .
Georges Méliès'in Aya Seyahat ( Le Voyage dans la Lune ) ' inden 110 yıl geçtikten ve Ay'a gerçekten gidildikten sonra bile orada insanlığı bekleyen türlü kötülükler olabileceğine inandırıyor bizi .
Twitter . com / murattolga
murattolga@gmail.com
