Beyza'nın Kadınları ve Gen ; Türk Sineması'nda yeni bir " tür " ün , gizem dolu polisiye - gerilimin kapısını aralama cesaretini göstermeleri bakımından önemliler .
Sinemamızın yeni türler denemeye yönelik girişimleri ve sektörün içinde bulunduğu kısır döngüyü kırma çabaları , en azından oyuncularımızı görmeye alışık olmadığımız rollerde seyretme şansını bizlere tanıdığı için tecrübe edilmeyi hak ediyorlar .
Tabii söz konusu olan türler ; western gibi , gerçeküstü korku ve dehşet filmleri gibi ya da müzikaller gibi , bizim kültürümüze ait olmayan bir yerde duruyorlarsa kaçınılmaz olarak komedi öğesi haline gelirler ama polisiye - gerilim türü bize artık uzak değil .
Uzak değil , çünkü polisiye - gerilim her şeyden önce şehirleşmeyle , kültürel birikimle ve makro klostrofobiyle ilintili bir olgudur .
Poe'da genellikle bir " şato " yu kendine mekân edinen polisiye olaylar , Doyle'da bir mâlikânede ortaya çıkar .
Zincirleme cinâî hadiselerin , bilhassa seri - katil mefhumunun ortaya çıkışında , sırasıyla , temel içgüdüler , psikolojik rahatsızlıklar , sınıfsal çatışma ve kentlileşme rol oynamaktadır .
Özellikle İstanbul indinde , Türkiye'nin bu huzursuzluk verici olguyla yavaş yavaş tanışmaya başladığına dair haberler çoktan gelmeye başladı .
Bu durumda Gen'in , Türkiye'de geçen bir seri - katil filmi olmasının şaşırılacak ve yanlış bulunacak bir yönü yok , önemli olan filmin nasıl bir hikayeye sahip olduğu ve onu nasıl anlattığı .
Gen ; korku türünün tecrit , şüpheli karakter , karanlık , sis ve kapalı mekan öğelerini kullanıyor .
Mekânı zaten tekinsizlik yaratan dağ başındaki bir akıl hastanesi .
Heyelân oluyor dönüş yolu kapanıyor , sabit telefonlarla hastane dışına ulaşmak imkansız , bu da yetmezmiş gibi cep telefonları çekmiyor , gece oluyor üstelik acayip sis var , elektrikler gidip geliyor ve vahşi cinayetler başlıyor .
Kulağa klişe yumağı gibi gelmesine rağmen yine de böyle bir hikayenin gerilim yaratmaması olanaksız , bu bakımdan Gen'in amacına ulaşması çok kolay oluyor .
Rutkay'ın , Okur'un ve Gökgöz'ün inandırıcı performanslarının da başarıda payı büyük .
Seyircisinden cinayet bulmacasını çözmesini talep eden film , ilk yarısında hiç açık vermiyor , ikinci yarısından itibaren karakterlerin dudaklarından dökülen sözcükleri dikkatle takip edenlerin kimliği deşifre etmeleri mümkün , ama Gen'in sona sakladığı bir sürprizi daha var .
Hem de genç bir yönetmenden beklenmedik ölçüde karamsar ve güzel bir sürpriz .
Gen'i ; küçük kurgusal aksamalarına , cinayet sahnelerinde yanlış " plan " larına , finalindeki usdışı çıkarsamalarına ve izleyiciyi yanıltmak için kullandığı belden aşağı vuran hilelere rağmen sevdim .
Cinayetlerin gerekçelerinden mi , Jay Jay Johanson'un " So Tell the Girls That I Am Back in Town " ından mı , akıl hastanelerine ( ve dolaylı olarak da huzurevlerine ) getirdiği eleştiriden mi , Şahan'ın canlandırdığı karakterin Doğa'nın canlandırdığı psikiyatrisin babası olma olasılığından mı bilmiyorum ama sevdim .
Sevmediğim şey ise filmin art - niyetli promosyon yöntemi .
Yok tecavüz sahnesinde neler olup bitmiş , yok " biz bu alandaki en iyi filmiz " türünden tartışma yaratmayı amaçlayan sözlere , sanat camiasından kim ne demiş .
Dabbe'ye göre filmin konumu neymiş , Beyza'nın Kadınları'na göre neymiş .
Peki filmde yüzü hiç gözükmeyen , hiçbir repliği de olmayan hani göbeği olmasa tanıyamayacağımız Şahan Gökbakar'ın kampanyanın başını çekmesi de neyin nesi ?
Kabul edelim ; eğer abisi bu denli popüler olmasaydı 21 yaşındaki Togan Gökbakar'a değil bir milyon dolar , bin dolar bile emanet eden olmazdı .
Peki Şahan bu kadar popüler ( ve başarılı ) oldu da fena mı oldu ?
Hayır !
Türk Sineması ; eğer bir terslik olmazsa 40-50 yıl daha kendisine emek verecek yeni bir yönetmen kazanmış oldu .
Reklamlarla , dizilerle , programlarla , polemiklerle belirli bir noktadan sonra tiksinti veren popülarite olgusu , genç bir yönetmenin sektöre başarılı ve onurlu bir giriş yapmasına ön ayak oldu .
