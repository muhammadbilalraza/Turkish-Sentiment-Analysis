Özgün fikir yokluğu çeken Hollywood'un yeniden çevrimlere bel bağlamış olması , sık eleştirilen bir durum .
Usta bir sinemacı olan John Carpenter'ın altın yıllarından bir klasiğin yeniden çevrimi olan Baskın da ( Assault on Precint 13 ) bu eğilimin son örneği .
Yeni nesillerin yeteri kadar bilmediği bir klasiği seç , teknik becerisiyle dikkat çekmiş , tercihen yabancı bir genç yönetmen bul ve özgün filmin daha gösterişli , daha güncel bir uyarlamasını yaptır .
Fakat ele alınan film , zaten Carpenter'ın orijinali gibi akıllı , usta işi ve modern bir klasik olduğu zaman , bu yeniden çevrimin baştan lüzumsuzluğuna hükmedilmesi kaçınılmaz .
Baskın , ne kadar iyi kotarılmış olursa olsun bu çıkmazı açacak yeni bir yaklaşım getiremiyor öncülüne .
Ve hakkını verelim ki , gerçekten iyi de kotarılmış bir film bu .
Bir an için , bir yeniden çevrim olduğunu unutup , tek başına bir iş olarak değerlendirelim onu .
Ethan Hawke tarafından canlandırılan polis memuru , geçmişte gizli ajan olarak çalıştığı bir görevde birlikte çalıştığı insanların ölümüne sebep olacak bir karar aldığı için kendisini sorumlu tutmuş , bu yüzden de şehir merkezinin hemen dışındaki ufak bir karakolda bir masa başı işine çekilmiştir .
Olayların geçtiği yılbaşı gecesi , bu karakolun da artık kapatılacağı gecedir .
Dışarıda ağır bir kar fırtınası sürerken , Hawke ile birlikte biri bayan , diğeriyse artık emekli olacak yaşlı bir adam olan iki polis sakin bir geceye hazırlanmaktadırlar .
Laurence Fishburne tarafından canlandırılan bir çete lideri ise o gün tutuklanmıştır .
Bir kısım farklı mahkumla birlikte hapishaneye nakli sırasında , görevli polisler kar fırtınası sebebiyle bizim 13 numaralı karakolumuza sığınırlar .
Fakat Fishburne'ün hapse girip yargılanmasına izin vermeyecek bir takım insanlar peşlerindedir .
Bütün bu karışıma , Hawke'un travmatik geçmişinin etkileriyle baş etmesini sağlamaya çalışan bayan bir polis psikiyatrı ve doktor ile hastası arasındaki üstü kapalı duygusal yakınlaşmayı da ekleyecek olursak , Baskın artık oldukça klişe sayılabilecek bir yapı üzerine kurulmuş durumda .
Ancak , karakterlerini ve bu karakterler arasındaki ilişkileri iyi kurmayı başardığı için formül tıkır tıkır işliyor .
Hollywood sisteminin çok iyi becerdiğini gayet iyi bildiğimiz bir şekilde , ortada dinamik ve eksiksiz kurulmuş bir çatı var .
Film , tahmin edilebilir yönlerinin farkında ve bunlarla fazla vakit kaybetmiyor .
Ayrıca , öykünün gidişatına dair kimi beklentilerimizi boşa çıkacak sürprizler yapmayı da başarıyor .
Fransız yönetmen Jean - François Richet , kişilikli bir iş ortaya koyamıyor belki ama elindeki sağlam çatıyı iyi değerlendirerek akıcı , sürükleyici , teknik açıdan çok temiz bir iş çıkarıyor .
Sınırlı zaman ve mekan konseptinin altından pekala yüzünün akıyla çıkıyor .
Zaten bu gereksiz yeniden çevrimler serisinden en kazançlı çıkan , kendi rüştünü ispatlama fırsatını yakalayan bu genç yönetmenler oluyor .
Hiç yapılmamış olmasını tercih etsek bile , buna takılıp meziyetlerini de göz ardı edemeyeceğimiz bir film Baskın .
Hele ki özgün filmi görmemiş olanların gayet keyifle izleyebilecekleri , iyi kotarılmış bir gerilim filmi .
Mümkünse Carpenter'ın özgün filmini de bulup izlemeye çalışın derim .
