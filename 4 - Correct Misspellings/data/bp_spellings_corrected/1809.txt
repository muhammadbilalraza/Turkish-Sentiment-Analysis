Türk sinemasının uzaydan gelen süper kahramanlarla tanışıklığı eskilere dayanır .
Bu türün ilk örneği Kunt Tulgar'ın 1979'da çektiği ve sinemamızda ‘kendiliğinden ' uçan ilk adamın görüldüğü Süpermen Dönüyor filmidir .
Paris'te ailecek Süpermen filmini izlerken babasının ‘Süpermen gibi bir film çek ' demesiyle işe koyulan Tulgar , kahramanı uçurma sorununu Süpermen kıyafeti giymiş Barbie bebeğin aydıngerin arkasında hareket ettirilmesi ve onun projeksiyona yansıtılan görüntüsüyle halleder ve ilk Süpermen filmimiz ortaya çıkar .
Süpermen Dönüyor , tüm absürtlüğüne rağmen kendini oldukça ciddiye alan bir filmken bu hafta gösterime giren SüperTürk , tıpkı Turist Ömer Uzay Yolunda ya da G. O. R. A. gibi fantastiğin ortasına ‘Türk ' karakterini sokarak komedi yaratmanın peşine düşüyor .
SüperTürk , yerelleştirilmiş ve komediyle yüklenmiş bir Süpermen uyarlaması .
Uzaydan Anadolu'nun küçük bir köyüne düşen Ekber'in hikayesini anlatıyor .
Tabii Ekber ismi , onu kapsülden bulup çıkaran ailesinin taktığı isim .
Gözlerinden yeşil ışıklar çıkaran ve hızıyla herkesi şaşırtan Ekber'in çocukluğu hızlı olmasıyla özdeş biçimde ışık hızıyla anlatılıyor ve karşımıza bir anda beyaz saçları , yeleği , topuğa basılmış ayakkabıları ve tüm babayiğitliğiyle Tamer Karadağlı çıkıyor .
Sanırım dünyanın kır ( ve hatta beyaz ) saçlı tek süper kahramanı bir Türk !
Köyünde mutlu mesut yaşayan , çocukluk aşkını bir türlü unutamayan Ekber'in hayatı , çocukluk aşkının bir öğretmen olarak tekrar köylerine dönmesiyle değişiyor .
Tamer Karadağlı'nın Recep İvedik benzeri bir halk kahramanı yaratmak istediği ortada .
Onun gibi kaba saba değil , daha çok saflıktan beslenen ve masumiyetini kaybetmeden ‘kötü'lere haddini bildiren bir kahraman !
Komedi piyasasının , üretim kabızlığıyla Pembe Panter özentisi filmleri kötü bir ısıtmayla önümüze sunduğu , şeytanla işbirliği yaptığı bir vizyonun içinde debelenirken SüperTürk'ün de seyirciye can suyu gibi geleceğini söylemek zor ama Tamer Karadağlı'nın ‘bu piyasada ben de varım ' demesini az çok anlayabiliyoruz !
Filmin en göz alıcı kısmı , Yeşilçam'ın bütçesiz , gariban süper kahraman filmlerinde asla göremediğimiz kadar başarılı olan efektleri şüphesiz .
Sanki patronlardan biri " efektler konusunda masraftan kaçınılmasın , geri kalanı alışılmış özensizlikte hallediverin " demiş gibi !
Tamer Karadağlı'nın sinefil mertebesinde bir film düşkünü olduğunu ve fantastik sinemaya karşı ayrı bir ilgisi olduğunu biliyorum .
Filmin inandırıcı teknik başarısının sırrı da sanırım bu olsa gerek .
SüperTürk'ün havalanışı , uçuşu , gözlerinden ışıklar saçması gibi tüm meseleler Türk sinemasının standartlarının üstünde bir çabayla gerçekleştirilmiş .
Temiz iş !
Oyunculuklar da komik süper kahraman hikayesine uygun bir abartı içinde .
Tamer Karadağlı'nın kontrolden çıkabilen oyunculuğu yine kendi yönetmenliğinde dizginlenebilmiş .
Murat Serezli'nin canlandırdığı ‘ayrıntıcı ' Uğur karakteri filmin en orijinal tiplemesiydi .
Seyircinin sempatisini toplayacağı , hatta filmin sonraki bölümlerinde daha geniş yer tutacağı kesin !
Bu yıl izlediğim yerli komedilerden , özellikle Seninki Kaç Para ? ' dam yola çıkarak SüperTürk'e daha bir hoşgörüyle yaklaştım .
Durum komedisinin en kaba örneklerini izleyip dururken sırtını bir şekilde fantastiğe yaslamış bu ilginç film belli bir ilgiyi hak ediyor ama niyetlendiği gibi seriye dönüşüp iyice ucuzlayacaksa vay halimize ! ( banubozdemir@gmail.com )
