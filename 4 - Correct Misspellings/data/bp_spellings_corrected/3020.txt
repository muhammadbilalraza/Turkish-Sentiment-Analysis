Gerilimi yoğun , hikayesi detaylarla dolup taşan , karakterleri ilgi çekici ve her bir köşesinden içi dolu sürprizler fırlayan filmlerle karşılaşmak son zamanlarda iyice zorlaştı .
Hele ki bunlardan bazılarını değil , hepsini birden bünyesinde barındıran usta işi projeler ( büyük yönetmenleri saymazsak ) izlemek , samanlıkta iğne aramaya benzedi .
Pek tabii herkesin bir Brian De Palma ya da Alfred Hitchcock olmasını bekleyemeyiz .
Ancak bu iki isim gibi sinema tanrılarını kendine en azından örnek olarak seçmek , onların yolundan yürümek isteyen sinemacılara da daha eleştirel gözlerle bakmak hakkımız .
Bu hafta vizyona giren ve gizem ve gerilim türündeki Karanlıkta , sağlam oyuncu kadrosu , ilgi çekici ve sürprizli hikayesi , keza içine alan atmosferi ile bu iki yakanın tam ortasında duran bir iş .
Üstelik hikayesinin köklerinin yanında , anlatım tarzını da Hitchcock gibi devleri örnek alarak yapıyor .
Hatta filmin başarılı açılışı , efsane yönetmenin Vertigo’sunu hatırlatıyor .
Kısacası Karanlıkta’nın yönetmeni ve senaryo yazarlarından biri olan Anthony Byrne , yola oldukça güçlü hedefler koyarak çıkmış .
Bu konuda yanında isim ise şu aralar birlikteliği süren Natalie Dormer .
Game of Thrones dizisinin Margaery Tyrell ve hatta Açlık Oyunları serisinin Cressida’sı , bu yapımın hem başrolünde hem de senaryosuna imza atan iki isimden bir tanesi .
Sıradan bir cinayet ve korku içindeki tanık hikayesi gibi başlayan serüven türler arasında gezintiye dönüşüyor .
Görme engelli piyanist Sofia ( Natalie Dormer ) , üst komşusu Veronique ( Emily Ratajkowski ) ’in erkek arkadaşı ile yaşadığı kavganın ardından pencereden düşerek öldüğüne tanık oluyor .
Adının Marc olduğunu öğrendiğimiz adam ( Ed Skrein ) bir anda kayıplara karışırken , engelli müzisyen ise cinayeti duymadığını iddia ediyor .
Soruşturmayla ilgilenen dedektif Mills ( Neil Maskell ) ise bunun bir yalan olduğunu düşünüyor .
Bir süre sonra Veronique’in , soykırım sorumlusu bir savaş baronu Zoran Radic ( Jan Bijvoet ) ’in kızı olduğunu öğreniyoruz .
Çelişkiler arasında boğulan Marc ve bir anda ortaya çıkan ablası Alex ( Joely Richardson ) ’ın da ortaya çıkışıyla işler iyice karışık bir gizem yumağına dönüşüyor .
Alfred Hitchcock’un o ciddi , karamsar , hatta yer yer ortamda nefes alması zor mekanlarda geçen filmlerini andıran Karanlıkta maalesef bunun ötesine geçemiyor .
Dormer tarafından başarıyla canlandırılan Sofie’nin karanlık dünyası , özellikle de seslerin muazzam kullanımı sayesinde iyice öne çıkıyor .
Filmin kötüsü olarak algıladığımız Marc ise kararsız bir karakter ve garip bir şekilde Sofie’ye takılı kalmış .
Londra’nın , kahramanımızın hayatına destek çıkan bulutlu , yarı karanlık atmosferi , ortalamanın üstüne çıkan aksiyon sahneleri ve sıradan bir cinayetin çok daha ötesinde bir kötülükler zincirini barındıran yapımın en büyük eksikliği ise pek çok şeyin ambalaj olarak kalması .
Evet , karakterler ilgi çekici , leziz bir görsellik var , üzerine çalışılmış aksiyon sekanları heyecan yaratıyor , evet , sert ve mühim bir bilinmezle sarmalanmış bir hikaye söz konusu ama bunlar tek başına yetmemiş .
Tabiri caizse , yönetmen Bryne ve Dormer’ın yazdığı senaryo , hedefin büyüklüğü karşısında biraz güdük kalmış .
Çıtayı çok üst seviyelere çeken seyirciler için de tatmin etmesi zor bir ‘paket sunum’ .  Diğer yandan ise kötü bir yapım olmadığı gibi , izlemenin keyif verme olasılığı yüksek bir macera ; eğlenmek , gerilmek , sırları çözmek ve biraz da şaşırmak için tercih edilesi bir film .
burcinaygun@gmail.com
