Robin Hood , Kral Arthur misali , gerçekliği oldukça tartışmalı olan , otoriteye , kanuna ve mülkiyete duyduğu isyan yüzünden aşka gelip zenginden alıp fakire vermesiyle de tarihin ilk anti - kahramanı olma özelliklerine sahip ve tam da bu sebeplerden , beyazperdenin her zaman gözde kahraman figürü .
Fakat itiraf etmeliyim ki , yeni bir Robin Hood öyküsü için çok da meraklı değildim .
Yıllar önce Mel Brooks'un çektiği Robin Hood / Men in Tights'la feci şekilde suyu çıkarılmış , naftalin kokan pro - sosyalist bir kahramanlık hikâyesini tekrar izlemenin çok da beklenen bir tarafı yok .
Çocukluğumdan beri defalarca okuduğum ya da seyrettiğim gibi , Sherwood ormanının bu asi çocuğunun Nottingham şerifinin kıçını tekmeleyip durmasını ve sarhoş rahip Tuck'la küçük John'un nüktedan atışmalarıyla bıktırırcasına Robin'e yalakalık yapmalarını seyredeceğimi sanıyordum .
Ama yanılmışım !
Ridley Scott doğru bir kararla Robin Hood'un orman maceralarına değil , kahramana dönüşme sürecine odaklanıyor .
Öyle ki baş düşman sayılan Nottingham şerifinin hikâyenin mizah kısmına hizmet etmek gibi küçük bir etkisi var .
Ayrıca kendinden çok fazla kopan bir öykü de değil .
10. yy . beri hakkında uydurulmuş bir sürü öykü sebebiyle iyice karışmış ve Robin Hood kimi öyküde isyan etmiş bir soylu , kimisinde ise toprak sahibi bir çiftçi olarak aktarılmıştır .
Senaryo tüm bu varsayımları oldukça dengeli bir şekilde karıştırarak sunuyor .
Tarihçesine bakıldığında , Aslan yürekli Richard ile Haçlı seferlerine katılmış , Prens John'la pek yıldızı barışmayan bir Robin Hood anlatımı da var gerçekten .
Robin Hood bu macerada , Ridley Scott'un Cennet Krallığı'nda da madara etmekten çok hoşlandığı Fransızlarla uğraşıyor .
Hatta o kadar ileri gidiyor ki , İngiliz tarihinin en önemli kahramanı olmaya soyunup , istemeyerek de olsa İngiltere kralı John'la aynı safta büyük bir savaşa katılıp düşman işgalini engelliyor .
Bu epik dozajın bir Robin Hood öyküsü için çok fazla olduğunu düşünmeme rağmen filmi keyifle izlemekten de geri durmadım .
Scott bu tür filmleri çekmeyi beceren bir yönetmen .
Eğlenceden ve dramadan ödün vermeden , gerçekten " daha önce görmediğimiz " bir Robin Hood'u sinemaya aktarmayı başarıyor .
Bu hem Robin Hood izlemekten bıkmış eskiler hem de epik savaş sahnelerinden hoşlanan genç seyirciler için filmi çekici kılıyor .
İlerlemiş yaşına rağmen oldukça dinç gözüken Russell Crowe , Robin Hood olmak için biraz yaşlı kalsa da , neden bir aksiyon yıldızı olduğunu ispatlarcasına oynuyor .
Leydi Marion , Cate Blanchett'le uyumlu bir kimyaya sahip ve aradaki aşka inanmamak mümkün değil .
Diğer filmlerde alışık olduğumuz üzere devamlı çığlık atıp kurtarılmayı bekleyen bir leydi Marion'da yok bu defa .
Dişli , güçlü ve erkeğine destek veren savaşçı bir kadını izliyoruz .
Filmin dikkat çeken bir oyuncusu da , Lost'un kötü adamı Martin Keamy olarak ünlenen ve burada küçük John rolünü üstlenen Kevin Durand .
Fiziksel çekiciliğinin yanında oldukça sevimli bir yüze sahip !
Filmin en başarılı tarafı , Ridley Scott'un mükemmeliyetçi yönetimi ile başarılmış çatışma sahneleri ve müthiş görselliği .
İzlerken gerçekten o tarihin dokusunu hissedip , havasını koklayabiliyorsunuz .
Ayrıca özellikle başlarda , Ortaçağ savaşları hakkında yeni pek çok fikir edinmek mümkün .
Yine Scott'un Müslüman olan ve filmde kısa bir rolde gözüken eşi sebebiyle de Haçlı seferleri adına küçük bir özür dileme mevcut ( Akka kuşatması ) Robin Hood Türk izleyicisinin çok sevdiği türden bir kılıçlı kahramanlık destanı .
Uzun süresine rağmen sıkmadan kendini izlettirmeyi başaran , sinemada izlenmeyi hak edecek bir görselliğe ve ihtişama sahip hoş bir seyirlik .
Yönetmeninin en önemli filmi değil ama bu haftanın , hatta yılın önemli işlerinden biri .
