12 Yıllık Esaret beğenilmesi kolay , tavsiye etmesi zor bir şaheser .
İzledikten sonraki bir - iki gün boyunca katatonik bir ruh haline sokmuş , haftalar sonrasında bile kendini kolay kolay unutturmamış güçte bir filmi insan önüne gelen herkese tavsiye etmek istiyor , her seyircinin zaman ayırıp gitmesini diliyor .
Fakat buna ikna zor .
Sonuçta gayet ağır bir tarihi drama olmanın ötesinde seyirci için belki “kişisel” anlamda ilgi çekici olmayacak ; sonuçta ABD tarihinin en çirkin dönemlerinden birine damga basmış olan köleliği daha önce görülmemiş bir dürüstlükle aktaran bir filmden bahsediyoruz .
Sinema seyircisine soğuk ve akademik bir dille bir filmin kültürel önemini bastırıp ‘bu filmi izlemek kişisel göreviniz’ gibi abes cümleler kullanmak sıkıcı bir tarih dersi izleyecekleri izlenimini yaratabilir .
Durum böyleyken bu eski usül abartılı eleştirel yaklaşımı bir kenara bırakıp en basitinden kusursuz bir yönetim , güçlü performanslar ve muazzam görüntü yönetiminin istisnai oranda ustalıkla elden geçirilmiş bir filme dönüşmesine odaklanalım derim .
12 Yıllık Esaret güçlü teknik maharetini derinden etkileyen bir hikayeyi yaratmak için kullanıyor ve bazen ikna olmamız için ihtiyacımız olan tek tavsiye bu .
ABD’de köleliği yasaklayan iç savaştan kısa bir süre önce kaçırılarak köleliğe satılmış özgür bir siyah adamın gerçek hikayesinden uyarlanmış olan 12 Yıllık Esaret , bir tarladan diğerine transfer edilirken yıllar boyunca çektiği fiziksel ve duygusal zulüm yüzünden vücudu ve ruhu hızlıca solan Solomon Northup’un ( Chiwetel Ejiofor ) deneyimlerini acımasız bir dürüstlükle gösteriyor .
Film , ABD’nin kölelik dönemini daha önce görmediğimiz su katılmamış bir sertlik ile aktarıyor .
Bir zamanlar Kökler dizisini acıyla izlerdik , 12 Yıllık Esaret’e kıyasla Kökler neredeyse bir Disney filmine benziyor .
Geçen senenin Lincoln ve Django Unchained’inin aksine 12 Yıllık Esaret kuru bir politik prosedürel veya spagetti western ve sömürü sinemasına bir aşk mektubu formunda duygusal bir kaçış yolu sunmuyor .
Örneğin Django’nun sırf kölelik konusuna değinmesi yüzünden kültürel bir önemi olduğunu savunamayız .
Steve McQueen kölelik gibi ciddi ve hassas bir meselenin altından kalkmak için mükemmel bir yönetmen .
Muazzam ilk iki filmi Hunger ve Shame ile McQueen , objektif gözlemlemeye önem verirken direkt bir dürüstlüğe sahip anlatım stili ile akranı yönetmenlerinin çoğunda bulunmayan bir sanatsal kontrole sahip .
Filmlerinde gösterdiği olaylar her ne kadar üzücü de olsa , McQueen bazı insanlık gerçekliklerini gözlemlememizi istiyor , seyirciye hangi durum hakkında ne hissetmeleri gerektiğini zorlamadan .
Uzun tek bir planda Solomon’un işlemediği bir suç yüzünden ceza olarak bir ağaçtan asılmasını izliyoruz .
Bu statik çekim boyunca Solomon hayatta kalmaya çalışırken arka planda çaresizce bu asılmayı izleyen diğer köleleri görüyoruz .
Sahne boyunca duygusal bir müzik ve tek bir yakın çekim yok .
Duygu sömürüsü yapmak isteyen bir yönetmen bu sahneden olabildiğince gözyaşı çıkarmak için elinden geleni yapar , sahneyi Solomon’a yardım edemedikleri için işkence çeken kölelerin yakın çekimleri ile doldururdu .
McQueen seyircinin duyguları ile oynamaktansa , zekice , köleliğin soğuk , mekanik ve endüstriyel tarafına odaklanıyor .
Hans Zimmer’ın tipik işlerinin aksine gayet sakin ve alttan ilerleyen müziği , ritmik bir biçimde McQueen’in “endüstri” temasını destekliyor .
Beyaz köle tüccarları ve tarla sahiplerinin hiçbiri bu tür filmlerde alıştığımız " sosyopat kötü adam " kalıbına oturmuyorlar .
Her biri bu sistemi nasıl kabul ettiklerine , hatta hoşlandıklarına dair pratik birer kişisel sebep buluyor .
Bu element onları daha da insanlaştırıyor ve bu sayede onlardan daha fazla iğrenmemizi sağlıyor .
Mesela Paul Giamatti’nin canlandırdığı tüccar karakteri için önemli olan cebindeki para , çıplak siyah erkek ve kadınların fiziksel özelliklerini bir dükkanda olası alıcılara gösteriyor , sanki Best Buy’da iPad satıyormuş gibi .
Sadistik bir tarla sahibi olan Edwin ( Michael Fassbender ) kölelerine işkence eder , onları taciz ederken sebep olarak dinini kullanıyor .
Fakat ona göre köleleri onun kişisel eşyaları ve bir insan kendi eşyaları ile istediğini yapabilir .
Chiwetel Ejiofor zaten bir karakter oyuncusu olarak göründüğü her filmde sadece varlığıyla o filmin kalitesini yükselten aktörlerden biri .
Ejiofor , Solomon rolüne getirdiği sessiz duygusallık ile itibarlı kariyerinin en etkileyici performansını sunuyor .
12 Yıllık Esaret izledikten sonra uzun süre unutamayacağınız güçte , nadir bir film .
