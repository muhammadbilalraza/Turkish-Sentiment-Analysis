Yazıya Adam Sandler'ın iflah olmaz hayranlarına küçük bir uyarıda bulunarak başlamak istiyorum : " Büyük bir hüsrana uğramamak için , bu filmle ilgili tüm beklentilerinizi minimum seviyede tutun ! "
Dennis Dugan ve Adam Sandler'ın dördüncü birlikteliği olan Zohan'a Bulaşma filminin konusu kabaca , Zohan Dvir adlı Mossad ajanının tüm hayatını geride bırakıp saç kesme tutkusu uğruna New York'a gelmesi üzerine .
Konusunu kabaca özetlediğim bu filmin , kendisi içinde kullanılabilecek en uygun kelime maalesef kaba kelimesi .
Konusu , karakterleri , esprileri , hatta içerdiği aşk hikayesi bile bu kelimeyi layığıyla hak ediyor .
Aslında kaba sözcüğünü biraz genişletmek lazım .
Sandler'ı yakînen tanıyanlar pek tabii bilirler ki , Sandler filmleri slapstick tarzı komediden yararlanır .
Kelime anlamı olarak kaba komedinin karşılığı olan bu tarz komedi türü , fiziksel espri üzerine kurulu bir güldürü çeşididir ki Sandler'ın filmografisine baktığımızda Billy Madison , Mr .
Deeds ve Happy Gilmore gibi birçok filminde bu tarzdan yararlandığını görürüz .
Evet yararlandığını görürüz , ama sadece bu tarza sırtını dayadığını daha önce hiç görmemiştik .
Zira Sandler filmleri asıl komedi gücünü slapstick tarzından değil , oyuncunun müthiş doğallığından , beklenmedik patlamalarından ve izleyiciyi kendisine hemen hapsedebilme özelliğinden alır .
Ancak bu filmdeki Zohan karakterinde maalesef bunların hiçbiri yok .
Aksine Zohan ; top sakalı , garip saç kesimi ve itici şivesi yüzünden Sandler'ın tüm sempatikliğini yitirmesine ve izleyiciyle arasına kalın bir duvar örmesine sebep oluyor .
Anlaşılan filmin yazarları ve yönetmeni de seyircinin karaktere yabancılaşacağını anlamış olmalılar ki , bu - kurgu oyunlarına dayalı - kaba komedi anlayışını tadında bırakmak yerine filmin hemen hemen her sahnesinde kullanmışlar .
Seyirci öykünün komikliğinden ziyade iki saat boyunca sadece kurşunları dişleriyle tutabilen , tavanda yürüyen , suda balina gibi yüzen ya da yaşlılarla cinsel ilişkiye giren bir adama gülmeye zorlanıyor ve bir yerden sonra artık filmin de komedinin de suyu çıkıyor .
Nerede o Anger Management , Waterboy , Click gibi filmlerindeki zeki senaryo ve dialoglarla sağlanan komedi gücü , nerede Zohan .
Sırf film aksiyon içerikli diye seyircinin tüm bunları sineye çekeceğini sanıyorlar herhalde ama yanılıyorlar .
Filmden çıkartılacak tek ders ; ne kadar uzak , zor ve saçma olursa olsun insanın hayallerinin peşinden koşması gerektiği .
Bu bağlamda film , elektronik dükkanlarını yaratıcılığımızı zincirleyen tüm işlerin bir sembolü olarak gösterirken ; kuaför dükkanını da hayallerimizle özdeşleştiriyor .
Klişe dursa da filmin elle tutulur verdiği en güzel mesaj bu .
Özellikle hayallerinden uzak , elektronik dükkanında çalışan insanlar , içten ve ince bir duygusallıkla gösterilmiş .
Son olarak filmin diğer bir mesajı da İsrail - Filistin meselesiyle ilgili .
Aslında film en çok bununla ilgili bir şeyler söylemek istiyor belki de .
Ama konu o kadar sığ bir şekilde ele alınmış ki , izleyen ' bize bilmediğimiz bir şeyler söyle ' demeden edemiyor .
Film , sonunda iki tarafı da melek ilan edip ' hepimiz kardeşiz ' mesajını veriyor ve tüm bu savaşın sebebini kapitalist bir dış etkene ( ! ) bağlıyor .
Ancak finale gelene kadar da sinsice bir propoganda yapılmıyor değil tabii .
Bir tarafta kahraman bir İsrailli , diğer tarafta ' Doğulu ' yani korkulan , karikatürize edilmiş Araplar .
Başka bir deyişle ; ' Superman ' Mossad ajanı , bombacı Araplara karşı .
Kıssadan hisse , Zohan ; çiğ espriler , seviyesiz şakalar ve derinliği olmayan karikatürize edilmiş karakterlerle dolu bir film .
John Turturro ve Rob Schneider'ı özleyenleri bu yönde tatmin edebilir belki ama Sandler'ın seyircide yarattığı hayalkırıklığını kesinlikle gideremez .
Hakan Bonomo Beyazperde Arşiv Editörü
