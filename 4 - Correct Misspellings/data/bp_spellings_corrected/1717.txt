Yaz aylarında Steven Spielberg'i Dünyalar Savaşı ile konuk etmiştik .
Günümüze de rahatlıkla uyarlanabilecek 19. yüzyılda yazılmış bir sistem eleştirisini bir aksiyon filmine dönüştürmüş , kitabın esas amacı olan eleştiri kısmını da sadece birkaç sahne ve birkaç sözle geçiştirivermişti .
Fakat hakkını yememek gerekir ki bu sahneleri görselleştirirken son derece başarılı bir iş çıkarmıştı .
Şimdi ise karşımıza önceki yıllarda Schindler'in Listesi'nde olduğu gibi son derece gerçek ve kişisel bir öyküyle çıkıyor .
Nazilerin II. Dünya Savaşı sırasında Yahudilere yaptığı zulmü anlatırken filmi izleyenlerin neredeyse tamamının kimden yana olduğunu tahmin etmek zor değil .
Filmlerindeki eleştirel ayrıntıları sadece bir iki sahne ile geçiştirmeyi seven bir yönetmen için böyle bir hikayeyi beyazperdeye taşımak da oldukça kolay .
Fakat Münih için aynı şeyi söylemek pek de mümkün değil .
Bu sebeple Spielberg gibi politik konularda fikrini belli etmekten hoşlanmayan bir yönetmenden beklenebilecek en belirgin hareket tarafsızlığı seçmesi .
Bununla beraber Spielberg'in , Amerika'da doğmuş bir Yahudi olarak tarafsızlığı seçmeye de gönlünün razı olmayacağı aklımıza geliyor .
Ve tahmin ediyoruz ki anlatmak istediği sorunu globalleştirecek Spielberg , olan biten her şeyi tüm insanlığa , insani içgüdülere mal edecek .
Bu terörizmle kaynayan dünyanın içinde insanı insan yapanın ne olduğunu sorgulayacak .
Tahminlerimizde yanılmıyoruz .
Anlıyoruz ki insan elini bir kere korkak alıştırmaya görsün , bir türlü vazgeçemiyor bu musibetten .
Dediğimiz gibi Spielberg , böylesine politik bir olayın sebeplerine veya sonuçlarına fazla değinmiyor .
İki ülke arasındaki çatışmanın ayrıntılarına fazla girmeden , bu atmosferde bireyin ve insanlığın yerini sorguluyor film boyunca .
İnsanı bir kişiye , bir dine veya bir toprak parçasına gönülden bağlanmaya itenin iç güdüleri olduğunu söylemek istiyor .
Aynı şekilde bağlandığını korurken de iç güdülerine yenik düşüyor insan ve kazandığını korumak uğruna gözleri hiçbir şey görmeksizin hareket ediyor .
Bu sebeple de Spielberg'in söylemiyle bir aileyi , bir dini veya ana vatanını korumak uğruna yapılanlar temelde birbirlerine eş olabiliyorlar .
Filmin içinde söylenmek istenen esas önemli nokta ise bu söylemin dünyanın her yerindeki insanlar için geçerli olduğu .
Bunu söylerken yüzeyde Spielberg'in , suya sabuna dokunmadan , ne kahramanlar ne de teröristler yaratarak zorlu bir görevi başardığı iddia edilebilirse de filmin içinde fazla göze batmadan belirli bir taraf yaratan bir durum var aslında .
Biz film boyunca başta Avner olmak üzere İsrailli dört erkeğin peşinden gidiyoruz .
Bu karakterlerin her biri hakkında uzun uzun bilgi ediniyoruz .
Avner'in annesini , karısını tanıyor , hatta çocuğunun doğumuna bile tanık oluyoruz .
Bu yüzden de onları yaptıkları işe rağmen daha insancıl olarak algılıyoruz .
Filistinli karakterlerin ise özel yaşamları veya kişilikleri ile ilgili bir fikir edinemiyoruz , onları sadece fotoğraflarından tanıyoruz ve sadece bir tanesini kızıyla görme fırsatına sahip oluyoruz .
Gördüğümüz sahnede de Mossad ajanlarımızın insancıl tarafını vurgulayan bir olay örgüsünün içinde buluyoruz kendimizi .
Bu yüzden film zaten hikayesi gereği belirli bir tarafa hizmet ediyor aslında .
Spielberg'in aman taraf tutmayayım , her şeyi bir dünya , bir insanlık meselesi haline getireyim çabası da film boyunca bize yönetmenin kendi görüşünü belli etmek istemediğini hissettiriyor .
Bu his hoşumuza gitmiyor ve diyoruz ki yine esas eleştiri kısmını sadece birkaç sahne ve birkaç sözle geçiştirivermiş Spielberg .
Filmin oyuncu kadrosuna baktığımız anda da konunun işlenişine hakim olan global ruh halini hissediyoruz aslında .
Avustralyalı Eric Bana , İngiliz Daniel Craig , Fransız Mathieu Kassovitz ve İrlandalı Ciarán Hinds filmin ana oyuncu kadrosunu oluşturuyorlar .
Hatta bir ara Koş Lola Koş ( 1998 ) ' in Manni'si Alman Moritz Bleibtreu bile karşımıza çıkıyor .
Steven Spielberg , değişik ülkelerin yapımlarından gözümüzün aşina olduğu tüm iyi oyuncuları filminin içine yerleştiriyor .
Oyuncuların bir bütün halinde filme nasıl hizmet ettiklerini bırakırsak her biri teker teker başarılı performanslar sergiliyor .
Fakat üzerlerinde yönetmenin etkisini sürekli hissetmemek mümkün değil .
Ve bu da bize belki de Spielberg oyuncularını özgür bırakmaktan hoşlanmayan bir yönetmen diye düşündürtüyor .
Biraz daha özgür bıraksaydı karakterler kendileri başlarına daha çok sivrilebilen , daha güçlü ve daha özellikli hale gelebilirlerdi diyoruz .
Yine popüler bir yapıma imza atıyor Steven Spielberg .
Aksiyonuyla , heyecanıyla , görsel başarısıyla alkışı hak ettiği bir gerçek " Münich " in .
Bununla beraber gerçekten yaşanmış bir olayı anlatıp , seyircilere ibret vermek için biraz fazla apolitik , fazla tarafsız ve fazla kaçamak bir yapım .
