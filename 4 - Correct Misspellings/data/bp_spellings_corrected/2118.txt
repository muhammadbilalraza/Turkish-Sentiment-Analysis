Üç yıl kadar önce bir kısa film projem vardı , sonra tembellikten bir kenarda kaldı .
Çok basit , hatta klişe denebilecek bir aşk hikayesini , diyaloglara başvurmadan , sadece klasik caz parçalarının piyanoda yorumlanmış versiyonları aracılığıyla anlatmaktı niyetim .
Müzik türü keyfe göre değişebilirdi .
Amaç , sadece görüntüler ile , kelimelere hiç başvurmadan bir öykü anlatmaktı .
O dönemde Barış Pirhasan , " Yapacaksan , bari tam sessiz film gibi yap " demişti .
Kısa filmim de sessiz sinema döneminde sinemalarda canlı olarak çalınan piyano müziğini hatırlatır bir yöntemle tamamlanacaktı .
Ben her ne kadar o projeyi hayata geçirememiş olsam da , Korhan Bozkurt'un Sezen Aksu şarkıları eşliğinde anlatmayı tercih ettiği hikayesini merak ettim ilk duyduğum anda .
O Kadın da son derece basit bir aşk hikayesi anlatıyor .
Çok gerekmedikçe diyalog kullanmıyor , onun yerine Sezen Aksu şarkılarının sözlerini kullanıyor meramını dillendirmek için .
Fakat her şeyden önce , aslında gerçekten de bir kısa film fikrinden uzun metraj çıkarmaya çalışmanın dezavantajından kurtulamıyor yönetmen .
Neredeyse tamamı " slow - motion " ( yavaş çekim ) tekniğiyle perdeye yansıyan ağır görüntüler , her biri baştan sona dakikalarca kullanılan şarkıları ve araya giren anlatıcı kısımlarıyla , zoraki 90 dakikayı buluyor karşımızdaki film .
Ama ilgimizi o 90 dakika boyunca canlı tutmayı başaramıyor .
Klip kökenli yönetmen Korhan Bozkurt , ilk dakikalarda ilginç gelen , ama yaklaşık yarım saatin ardından insanı artık sadece yoran bir film çıkarmış ne yazık ki .
Ne kulaklarımızda derman kalıyor , ne şarkılardan zevk alıyoruz , ne de öyküyü umursuyoruz bir noktadan sonra .
Tamamen klip estetiğiyle hazırlanmış film , kimi etkili anlardan ve efektlerden fazlasını sunamıyor .
Biçime takılmasanız bile , senaryoya dair daha temel meselelere takılacaksınız .
Sezen Aksu'nun şarkıları eşliğinde izlediğimiz aşk öyküsü , Erol Günaydın'ın asistanı konumundaki Nefise Karatay'a yazdırdığı bir kitabın hikayesi gibi sunuluyor bize .
Dolayısıyla bu iki karakterin öykü üzerine yorumlarını izliyoruz bir yandan .
Fakat Erol Günaydın'ın karakteri bu trajik aşk hikayesini öyle anlatıyor ki , sürekli ağdalı laflar dinlemekle kalmıyoruz , bu laflar ile haddinden büyük genellemeler yapıyor yönetmen .
O Kadın'ı izledikten sonra , bu dünyada hiç mutlu evlilik yokmuş , hiçbir aşk mutlu bitmezmiş , herkes aslında acı çekermiş ve bunun kaçarı da yokmuş gibi bir fikre kapılıyorsunuz neredeyse .
Aslında Korhan Bozkurt bunu bir fikir değil de yargı gibi koyuyor önünüze .
Filmin yazar karakteri , öyle yapay , kötü şarkı sözleri gibi laflar ediyor ki ve öyle akıl almaz genellemeler yapıyor ki , bir noktadan sonra filmi ciddiye almak iyice imkansızlaşıyor .
Yönetmenin bir Sezen Aksu hayranı olduğu ve Türk pop müziğiyle yakın ahbaplığı belli , ama bir şekilde bu kontrolsüz gözüken kişisel filmi dizginlemenin yolunu bulması gerekirmiş .
Kısa süresine rağmen bir türlü bitmek bilmeyen , sinema eseri değil de 90 dakikalık yorucu bir klip olmaktan kurtulamayan ve gerek estetiğinin , gerekse senaryosunun çoğu yerde gülünç kaçtığı bu filmin başarılı yanları olarak ancak görüntü yönetimini ve Nefise Karatay dışındaki oyuncu kadrosunu sayabiliriz .
Üç ana karakteri canlandıran Selin Demiratar , Tardu Flordun ve Burak Hakkı , kendilerinden bekleneni son derece temiz bir şekilde yerine getiriyorlar .
Gerisi , Sezen Aksu hayranlarına bile gönül rahatlığıyla tavsiye edilebilir bir iş değil .
