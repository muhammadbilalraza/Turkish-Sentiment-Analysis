Ününü büyük oranda Tehlikeli İlişkiler adlı tiyatro oyunu ve aynı adlı film senaryosuna borçlu bir isim Christopher Hampton .
Ülkemizde de gösterilen Sessiz Amerikalı için uyarladığı senaryo sayesinde ise ününü duymayan kalmadı ; bu adam dönem filmlerinden anlıyor .
1976-83 yılları arasında Arjantin'deki " Kirli Savaş " ta 30 bini aşkın sivilin kaybolması filmin temasını oluşturuyor .
Cuntanın , yönetimi sivillere terk etmeden önce bu katliamların izlerini silmesi ise bu ve benzer filmlerin yapılma , kitapların yazılma nedeni .
" Geçmişimize bakmalı ve hatırlamalıyız " diyor senarist / yönetmen Hampton , " bunu yapmak zorundayız çünkü bunu borçluyuz " diye devam ediyor .
Yaklaşım takdir edilesi fakat Hampton'ın dikta rejimi altında yaşanan acıları muhteşem bir dille anlatan Bille August'un Ruhlar Evi filmini izlemediği kesin .
Üstelik o filmin oyuncuları arasında Antonio Banderas da bulunuyordu .
Hampton kötü bir reji sergilediği gibi bu kez uyarladığı senaryo da iyi değil .
İspanyol Banderas , Arjantin'de bir çocuk tiyatrosu yönetmeni ve kendi halinde bir aile babası olan Carlos Rueda'yı oynuyor .
İngiliz oyuncu Emma Thompson , Rueda'nın gazeteci eşi Cecilia rolünde .
Cecilia , ülkede sayıları giderek artan kayıp siviller ile ilgili yazıları yüzünden yakalanıyor ve benzer akıbete uğruyor .
Film , Carlos'un karısının izini bulmaya çalışmasını ve bunu yaparken keşfettiği mucizevi gücü sayesinde benzer durumdaki kayıp yakınları için bir umut haline gelmesini anlatıyor .
Zaten senaryoyla ilgili ilk kötü işaret filmin tanıtım bültenlerinde yer alan bu ifade .
Carlos'un bu güce sahip olmasının filme yarardan çok zararı var .
Gözaltında yaşananları perdeye aktarmak için Carlos'un garip gücüne ihtiyaç yok ki .
Üstelik Carlos'un kayıp yakınları için ne tür bir umut kaynağı olduğu da tartışmalı .
Carlos , geleceği hatırlayıp bazen katliam haberleri verdiği için bir umut kaynağından çok , her an patlayabilecek bir tür bomba sanki .
58 yaşındaki Portekiz doğumlu yönetmen filmine Kırmızı Değirmen ile ilgili yazımın girişinde de değindiğim Orfeus miti ile başlıyor .
Kırmızı Değirmen'in orijinal sitesinde de yer alan ve filmle bütünleşen mit , bu kez karşımıza bu dönem filminde çıkıyor .
Çıkıyor da , çıkmasa daha iyiymiş sanki .
Film kendisini ve duygusallığını o kadar ciddiye alıyor ki , Orfeus miti'nin Tanrılar'ın affını da kapsayan bu çeşitlemesi bile heba oluyor .
Ele aldığı konunun önemi nedeni ile duyduğumuz sempati o dakikaya kadar çoktan kaybolduğu için mitin iyimser çeşitlemesi bile finalde kurtarıcı olamıyor .
Üstelik , mitten güç almaya çalışan final kurgusu da kötü .
Ünlü yönetmen Robert Bresson bir keresinde " film çekmek son sözü söylemek değildir , ilk hazırlıkları yapmaktır " demiş .
Bu açıdan Hampton'ı ele aldığı konunun önemi ve bu konuda bir şeyler söyleme gayreti nedeni ile kutlamak gerek .
Ama senaryosundaki sorunlar ve yönetimi bütün bu çabayı gölgeleyecek denli kötü .
Final ile devam edelim .
Thompson'un penceredeki çekimi , çekim planı doğrultusunda kuşkusuz farklı bir zaman diliminde gerçekleşmiş .
Ama Hampton bunu perdede hissettirmek istermişcesine bu sahneyi kötü çekmiş .
Thompson'un kim bilir kaç tekrardan sonra düşen suratına sanki aldırış etmemiş .
Bu nedenle de Thompson'un bu sahnedeki gözlerine baktığımızda Cecilia'nin sevinç dolu bakışından çok , İngiliz oyuncunun " hadi artık yeter bu kadar tekrar " hissiyatını görmek mümkün .
Hampton bazı sahneleri kötü çekmeyi alışkanlık haline de getirmiş .
Yeşil otomobiller ile kötü Türk filmlerindeki gibi gelen eli silahlı tiplerin , toplantı yapılan yerleri basıp insanları götürme sahneleri örneğin .
Carlos sahip olduğu çocuk tiyatrosunun imkanlarıyla bile bu sahneleri daha iyi çekebilirdi .
Kayıp hayatları hatırlatmak iyi güzel de ya filmde kaybolanlar ne olacak ?
Banderas'ın aksayan performansı fazla göze batmıyorsa bunun tek nedeni diğer oyuncuların zayıflığı .
Tecrübeli Banderas , bakış teknikleri ile ve bıraktığı sakalın yardım ettiği görüntü değişimi sayesinde durumu ucu ucuna kurtarıyor .
Ruhlar Evi'ndeki Banderas'tan burada eser yok .
Neredeyse her planda görünmesine rağmen , oyuncuya oynayacak alan tanınmamış .
Sahnelerin girişine " akşam , iç çekim ve Banderas " yazılıp bırakılmış sanki .
Carlos karısı için birşey yapamadığı için film boyunca kahroluyor .
Ya Banderas ?
O da her sahnede görünüp hiçbir şey yapamadığı için dağıtıyor .
İspanyol aktör senaryodan ve yönetmenden bazen öyle sıkılıyor ki alıyor eline gitarı , çalıyor aklına estiğince .
Senaryo Oscar'ı bulunan Emma Thompson'ın oyunu konusunda ise söylenecek olumlu bir nokta yok .
Cecilia karakterinin kötü çizilmiş hatta çizilmemiş olması bir yana , Thompson oyunculuğun temel taşı olan , " inandırıcı olabilme " konusunda ciddi sıkıntılar yaşıyor .
Bir Latin ülkesi vatandaşının şivesi ile İngilizce konuşmaya çalışması da durumu kurtarmıyor .
Oyucu şeçimi hatası yüzünden Banderas'ın eşi gibi de durmuyor ; ondan sadece 1 yaş büyük olmasına karşın .
Ama medyadan biliyoruz ki Banderas kendinden yaşça büyük kadınlara aşık olma konusunda tecrübeli .
Gözden kaçan noktalar ve özensizlik o kadar fazla ki .
Örneğin filmin afişinde Banderas'ı sakalsız , Thompson'ı da bakımlı ve fön çekilmiş saçları ile görüyoruz .
Oyuncuların filmdeki giysileri ve görünümlerinin dışında resmedildiği bir afişe daha önce rastlamamıştık .
Konu önemli evet ama işte bazen anlatılar kağıtta durduğu gibi durmuyor .
Hampton'un performansı filmin düşündürmek istediği konuları gölgeliyor .
Venedik Film Festivali izleyicileri biraz ileri gidip bu filmi yuhalamışlar gerçi ama , katliama uğrayan sivillerin hatırası için biz affedebiliriz belki .
