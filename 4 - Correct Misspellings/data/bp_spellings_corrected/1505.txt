Japonya sinemasının günümüzdeki en büyük ustası olabilir Hirokazu Kore - eda .
Geçtiğimiz sene Cannes’da Arakçılar  ( Manbiki Kazoku ) ile kazandığı Altın Palmiye bunun tescili gibi oldu .
Şu günlerde Yabancı Dilde En İyi Film Oscar’ı için de öne çıkan isimlerden biri .
 
Kendisini tanıyanlar açısından Arakçılar’da yeni bir şey yapmıyor Kore - eda .
Hafıza , aile ve ölüm temaları , çocuk motifi ilk filminden , hatta daha öncesinden , Japon televizyonu için doksanların ilk yarısında çektiği belgesellerden beri süregeliyor .
Lessons forma a Calf adlı , denek bir ilköğretim okulunda bir buzağıyı büyütme görevi verilen çocukların hikayesini izlediği 1991 tarihli program , çocukların ölü doğan bir bebek ve en nihayetinde ayrılık gibi gerçeklerle yüzleşmelerini de içeriyordu .
Japonya’da eşcinsel ilişkiden HIV virüsü kaptığını açıklamış ilk kişinin AIDS ile günden güne erimesini ve 1994 Mayıs’ındaki ölüm sürecini takip ettiği , çevresinde ona bakan dostlarıyla bir edinilmiş aile hikayesi aktaran , Kore - eda’nın da bir bakıma o aileye dahil olduğu ve üstünde derin izler bırakmış August Without Him , bir televizyon belgeselinden beklenmeyecek ölçüde şiirsel bir yapım .
Aynı aylarda çekimleri süren ama yayını 1996’yı bulan Without Memory ise bir beyin rahatsızlığı sonrası yeni hatıralar edinme yetisini kaybeden , etrafında çocukları büyürken kendisi geçmişinde yaşayan bir adamın gerçek portresiydi .
 
Bu üç belgesele bakmak bile yönetmenin sinemasını nelerin şekillendirdiğini göstermeye yetiyor .
Çünkü 1995’te vizyona çıkan ilk kurmaca uzun metrajı Maborosi tam da şu son iki belgeselin yapım süreciyle iç içe gerçekleşmiş .
Kocasının sebebi meçhul intiharı sonrası hep kendini suçlayan bir kadının yeni bir aile kurma çabasını anlatıyordu bu film .
Takip eden 1998 tarihli After Life ise öldükten sonra ebediyete kadar onlarla kalacak tek bir anıyı seçmeleri istenen insanların öyküsüydü .
Her iki film de doğrudan Kore - eda’nın televizyon belgesellerinde öne çıkan motiflerle örülüydü .
Filmografisinin sonrası için de aynı şeyi söylemek mümkün .
 
Aile , ailenin değişen tanımı ve bir aileyi aile yapanın ne olduğu , Kore - eda’nın hep üstüne kafa yorduğu meseleler .
Başyapıtı Still Walking’den daha melodram kalıplarına kayan Like Father , Like Son gibi filmlerine ; fakirlikle mücadele etmeye ve kendi ayakları üstünde durmaya çalışan çocuk karakterler üstüne kurulu Nobody Knows’a kadar her filmi , hatta 2019 yılında hayalet temalı antolojik bir televizyon dizisi için çektiği bölüm The Days After bile değişen , evrilen , kırılan , tamir edilemeyen aile yapılarının hikayelerini anlattılar .
 
Arakçılar bizi dolandırıcılıkla , hırsızlıkla , üçkağıtla geçinen bir ailenin dünyasına sokuyor .
Anne baba , bir büyükanne , bir teyze , bir küçük oğlan çocuğu .
Görünürde bu ailenin muhteviyatından şüphelenmek için sebep yok .
Geçim yolları ise Japonya’daki ekonomik durgunluk sonrası toplumun pek bilmediğimiz bir yüzü sadece .
Soğuk bir Şubat gecesi , içeriden kavga sesleri gelen bir evin önünde , aç açına tek başına oturan bir kız çocuğu buluyorlar .
Sadece o gecelik yardım için evlerine götürdükleri bu çocuğun bedenindeki darp ve yanık izlerini fark ettikten sonra , ebeveynlerine geri vermek yerine onu da kendi ailelerinin bir parçası olarak kabul ediyorlar .
Polise , devlete gitmiyorlar .
Bunun sebebi zamanla ortaya çıkacak .
Onları tanıdıkça , bir aileye dair varsaydığımız her kabul yıkılacak .
 
Lafını dolandıran ya da eğretileyen , yoruma açık bir alanda gezinen filmlerden değil Arakçılar .
Neyse o . “Aileyi aile yapan nedir ? ” sorusuna dair sizi düşünmeye çağırıyor , evet .
Fakat kendi tarafını da yüksek sesle dillendirmekten çekinmiyor .
Filmin en güçlü performansını veren Sakura Andô’nun bir noktada doğrudan kameranın içine bakarak “Anne olmak için illa doğurmak mı lazım ? ” demesi veya geçtiğimiz Eylül ayında kaybettiğimiz , Kore - eda filmlerinin vazgeçilmez oyuncusu Kirin Kiki’nin “Ben sizi seçtim” diyaloglarında da görülen , aile denen kurumun içine doğulandan çok seçilen , edinilen bir şey olduğu tavrı öne çıkıyor .
Film melodram unsurlarını da çok hassas bir dengede ustaca kullanarak , biyolojik bağların ille sevgiyi getirmediğini , kişinin ancak kendisini koruyup kollayan , sevgiyle saran insanlarla sağlıklı bir aile ortamında kabul edilebileceğini de gösteriyor .
Ana akım sinemanın kodlarıyla ama ana akım sinemanın savunageldiği ahlaki kodları yerle bir ederek .
 
“Bana neden baba demiyorsun ? ” sorusunun filmin sonunu hazırlayış şeklini , Kore - eda’nın burada senaryonun dikiş yerlerini biraz fazla belli edişini yadırgasam ve bu yüzden yönetmenin Still Walking gibi bir zirve noktası olduğunu düşünmesem bile , Arakçılar oyunculuklarından kamera kullanımına kadar her ögesi ustalıkla kotarılmış bir kariyer özeti adeta .
Geçtiğimiz senenin en iyilerinden .
 
Twitter : aliercivan
