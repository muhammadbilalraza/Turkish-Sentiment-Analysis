Juliet Naked / Aşktan Kaçılmaz ; About a Boy ve High Fidelity gibi romanların yazarı olan Nick Hornby'nin kitabından uyarlama bir film .
Filmde bir rock yıldızına takıntılı bir şekilde hayran olan bir adam ve adamın bu hallerinden bir hayli sıkılmış olan sevgilisi Annie'nin hikayesi anlatılıyor .
Duncan , yirmi yıl önce albüm yapmış ve bir daha ortalıklarda görünmemiş rock yıldızı Tucker Crowe ile bağını koparmadan , onu her yerde anlatarak ve anarak hayatına devam eden bir üniversite hocası .
Bu anlamda film her ne kadar trajik bir saplantıyı anlatıyormuş gibi görünse de aslında Duncan'ın durumu itibariyle komik bir noktada da duruyor .
Bunda Chris O'Dowd'un etkisi de malum .
 
Film , bir yandan ilişkileri tepetaklak giden sevgilileri anlatırken bir yandan da Crowe'un hayatına göz atmayı ihmal etmiyor , hatta ikinci yarısı neredeyse onun hayatının çerçevesinde dönüyor .
Hızlı ve düşünmeden yaşayan ve sonunda elinde tutunacak fazla bir şey kalmayan Crowe'a Ethan Hawke hayat veriyor .
O şaşkınlık hatta saflık , dağıttıklarını toplamaya çalışırken yaşadığı sakin bir yaşanmışlık hissi .
Farklı kadınlardan farklı yaş ve kültürleri yansıtan çocukları var .
Hepsiyle yaşadığı bir kalp krizi sonucu tanışma ve hesaplaşma olanağı buluyor .
Ama film dediğim gibi fırtınaları toplamış ve bastırmış bir havada ilerliyor .
Yani sakin , duygusal ve dingin bir atmosferde geçiyor .
 
Tabii bir yandan da Annie kanadı var filmin .
Filmin en mantıklı , ayakları yere basan kişisi olsa da aşk duygusu onu da sarıyor .
Belki sevgilisinin yıllarca ona yüklediği Tucker sevgisiyle ya da tam da yeni bir arayışa yelken açması gerektiği için .
Tucker'la Annie arasında başlayan ama yarım kalan , imkansızlığı dayatan sevgi sanki herkesi kendine getirecek değişik bir sihir de barındırıyor içinde .
Tucker vazgeçişlerine doğru bir yolculuğa ; Annie bir soluğa , Duncan ise eski sevgilisinin kokusuna doğru ilerliyor .
Film hayatımızı bölüp geçen şeylere şöyle bir bakış atıyor .
Fazla bir duygusu , heyecanı , sıçraması yok .
Sanki hayatla aynı düzlemde anlatmayı tercih ediyor derdini .
O yüzden güzel ama kalıcı değil .
Yaşanıp giden birçok şey gibi akış içinde yerini alıyor .
Eğlenceli olduğu aşikar , zaten Horbny'nin kaleminden damlayan şey çoğunlukla romantik mizah !
Dingin , eğlenceli ve aynı zamanda takıntılarımıza dair güzel kelamlar eden bir yapım .
Tercih edilebilir .
 
twitter . com / banubozdemir
