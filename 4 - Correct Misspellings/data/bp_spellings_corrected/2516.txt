Özellikle 30'lu ve 40'lı yılların Hollywood sinemasına damgasını vuran screwball komedilerin , uzun yıllar süren sessizliklerini romantik komedi adını alarak 80'lerin sonlarına doğru bozduklarını ileri sürebiliriz .
Beyaz , heteroseksüel bir çiftin romantik hikayesini komedi öğeleriyle birleştirerek anlatan bu türe ait filmler , kadın karakteri hikayenin merkezine aldıktan sonra , ilk başlarda birbirlerinden nefret eden çiftlerin , zamanla birbirlerine aşık olmalarını , daha sonra kavga etmelerini ve ardından da filmi öpüşerek noktalamalarını izleyen bir şablonla hikayelerini anlatmaktalar .
Çoğunlukla çekildikleri dönem içinde sıradışı olarak adlandırılan çiftlerin öykülerine odaklanan screwball komediler , günümüzde geçmişte yaşanan aşk ilişkileriyle bugün yaşanan aşk ilişkilerini kıyaslamak , screwball komedilerin revaçta olduğu geçmiş dönemler üzerine eleştiride bulunmak , bugün yaşanan aşk ilişkilerinin nasıl marjinalleştiğini veya eski dönemlerde var olduğunu hayal ettiğimiz romantizmin bugün de yakalanabileceğini göstermek gibi amaçlarla ortaya çıkıyorlar .
Zengin Avcısı , konusundan da anlaşılabileceği gibi screwball komedinin birçok özelliğini içinde taşıyan bir film .
Hatta genç kadınların zengin koca bulma düşüne odaklanan anlatım biçimleriyle , screwball komedinin bir alt kolunu oluşturan filmler grubunun içine rahatlıkla yerleştirilebilir .
Gentlemen Prefer Blondes , How to Marry a Millionaire , Bazıları Sıcak Sever , gibi Marilyn Monroe filmlerinin başını çektiği bu grup , daha Marilyn Monroe zamanında bile geçmiş screwball komedilerin özelliklerini benimseyerek bahsi geçen zengin koca avı gibi birçok konuda ciddi eleştirilerde bulunmak niyetindeydi .
Hikayesini , hayatta kalabilmenin kolay yolunun varlıklı birinin himayesi altına girmekten geçtiği fikri üzerine kuran Zengin Avcısı’nın da , geçmişten aldığı bu eleştiri mirasını başarıyla devam ettirdiği söylenebilir .
Film , aşırı tüketim üzerine kurulu , akıbeti belirsiz hayatını sürdürebilmek için zengin erkeklerle gününü geçiren Irene ? in hikayesine odaklanıyor .
Irene'in güzel otellerde konaklamak , şık restoranlarda yemek yemek ve son moda , pahalı kıyafetlere bürünebilmek için sürdürdüğü bu hayatın , ona nasıl bir bedel ödettiği konusu , filmin en can alıcı özelliği .
Filme kendisinden beklendiği gibi eleştirel bir bakış kazandıran bu özellik , ilk başlarında sadece Irene'in yüzeysel hayatına odaklanan hikayenin , ilerleyen dakikalarda yavaş ve emin adımlarla çözülmeye başlaması ile daha da ilgi çekici bir hal almakta .
Irene'in görünürde sahip olduğu bu şaşalı hayatı elde etmek için aslında para karşılığı vücudunu satan bir kadından farkının olmadığının , edindiği bu ' meslek ' nedeniyle de bilhassa psikolojik olarak acı çektiğinin giderek daha da açık bir şekilde ifade edilmesi de , filmin ilgi çeken bu eleştirel dilini iyice sivrileştiriyor .
Bu haliyle son zamanlarda vizyon salonlarını dolduran Hollywood'un bilindik romantik komedilerinden ayrılan Zengin Avcısı , ait olduğu ülkenin sinemasına daha da yakınlaşarak , izleyenlere Fransız romantik komedisinin ayrıcalığını yaşatıyor .
Öte yandan , filmde anlatılan hikayenin eleştirel yönüne ağırlık verilmesinin , romantik komedilerde olmasını ümit ettiğimiz o hafif büyülü atmosferin yoğunluğunu azalttığını söylememiz mümkün .
Film , Jean ve Irene arasında yaşanan aşkın çarpıcılığına hiç vurgu yapmasa ve sadece öykünün eleştirel yönünü ele alsa o büyülü atmosferin yokluğunu çekmek bizi fazla etkilemeyecek belki .
Ancak hikayede belli bir noktasından sonra eleştiri kısmının bir kenara bırakılması ve filmin bütün akışının Jean ve Irene'in birbirlerine kavuşup , kavuşmayacaklarına odaklanması romantik komedilerde aradığımız o sıcak havanın yokluğunun hemen hissedilmesine neden oluyor .
Filmin eleştirel yönü ile romantik tarafı arasında beklenen dengeyi yakalayamaması , bu yokluğun hissedilmesindeki en önemli sebeplerden biri .
Bununla beraber , bir anda kalplerinde çakan bir kıvılcımla sonsuza dek aşık olmaları beklenen iki karakteri canlandıran oyuncular arasında sihirli , kimyasal bir bağın olması bana göre romantik komedilerin olmazsa olmaz özelliklerinden biri .
Başrollerde yer alan iki oyuncu arasında olmasını beklediğimiz bu çekim gerçekleşmediğinde , hikayedeki karakterlerin arasında var olan tutkulu aşkın inandırıcılığı da havada kalıyor kanımca .
Zengin Avcısı’nın romantik komedilere has o büyülü atmosferden yoksun olmasının en belirgin sebeplerinden biri bana kalırsa Gad Elmaleh ve Audrey Tautou tarafındaki bu çekim eksikliği .
Her iki oyuncunun da bireysel olarak ellerinden geldiğince etkili performanslar sergiledikleri söylenebilir .
Ancak Elmaleh ve Audrey Tautou bana kalırsa kuvvetli bir aşk hikayesinde rol alabilecek kadar uyumlu bir ikili değil .
Tahmin ediyorum ki Amelie filmiyle birçok sinemaseveri kendisine bağlayan Audrey Tautou , pazarlama açısından düşünüldüğünde bu filmi en cazip kılan unsur .
Ben kişisel olarak bir Audrey Tautou hayranı olmadığım için filmin bu özelliği beni pek etkilemedi açıkçası .
Bana kalırsa Zengin Avcısı , eleştirel tutumuyla günümüz Hollywood romantik komedilerine bir alternatif oluşturması açısından izlenebilecek bir film olsa da gelip geçicilikten ve sıradanlıktan kurtulamayan bir yapım .
İnsanın içini ısıtan , aklını pelteleştiren bir romantik komedi ile karşılaşmak isteyenleri ise rahatlıkla hayal kırıklığına uğratabilir .
