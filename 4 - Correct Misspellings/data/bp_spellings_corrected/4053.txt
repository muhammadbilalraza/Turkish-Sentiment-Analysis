Kişisel gelişim hikayelerinde , hikayeye konu olan karakterin ismiyle ilişkisi fazladan önem kazanıyor .
Çevresindeki insanların karaktere nasıl seslendikleri , onu çağırmak için gerçek isminden farklı bir kısaltma veya başka bir sözcük kullanıp kullanmadıkları , filmin genel anlamını çözmek için başvurulabilecek yegane ipucu haline gelebiliyor .
Nitekim Benim Adım Elisabeth’in ilk sahnelerinde de , başkarakter kendisini tanıtırken gerçek adı olmamasına rağmen herkesin ona Betty diye seslendiğini özellikle vurgulayarak ismiyle , kimliğiyle ve varoluşuyla bir sorunu olduğunun ipucunu veriyor .
Filmin hemen başlangıcında verilen bu bilginin ardından öykü süresince gördüğümüz konuyla alakalı veya alakasız her şeyi , Elizabeth'in iç çatışmalarını yorumlamak için kullanmaktan alamıyoruz kendimizi .
Hikayesinde masalsı bir oyun dünyası ile gündelik dünyanın tedirgin edici gerçekçiliğini iç içe geçiren Benim Adım Elizabeth , hem görsel , hem de öyküsel anlamda bize yorumlamamız için gereğinden fazla malzeme veren ve aklınızı kurcalayan bir film belki de .
Bu akıl kurcalayıcı ortam içerisinde , izledikten sonra neden beğenip , neden beğenmediğiniz konusunda kesin bir hükme varamayacağınız , sadece kendinizi garip bir beyin fırtınasının ortasında bulabileceğiniz bir film .
Öncelikle Benim Adım Elizabeth’in fazlasıyla disiplinli ve derli toplu bir anlatıma sahip olduğunu belirtmemiz gerekiyor .
Ortaya konan her görsel ayrıntının anlamsal bir karşılığı , arka arkaya gösterilen sahnelerin belli bir sırası ve her sahnenin kendi içinde bir düzeni var .
Yönetmen Jean - Pierre Améris filminin üzerine titremiş ve ürpertici bir kontrol arzusu ile ortaya en ufak bir eksiği veya açığı olmayan bir film çıkarmış sanki .
Bu titiz çalışmanın filmin gidişatını sürükleyici kıldığını ve filmin hem görsel , hem de öyküsel anlamda hiç aksamadan ilerlemesini sağladığını söyleyebiliriz .
Améris'in kontrol tutkusu , film boyunca izleyiciye herhangi bir ritim bozukluğuyla veya anlam eksikliğiyle karşılaşmayacağının garantisini veriyor .
Fakat tam da bu aşırı düzen ve kontrol sebebiyle film ne kadar akıcı , enteresan ve anlamlı olsa da , izleyici ile sıcak bir ilişki kurmakta zorlanıyor .
Aşırı düzenliliği ve pürüzsüzlüğü , Benim Adım Elizabeth’i mesafeli ve belki biraz da kibirli bir film haline getiriyor .
İşin ilginç tarafı , izleyici ile arasına keskin bir mesafe koyan filmin , bu samimiyetten uzak duruşunun bile öykünün genel anlamını besleyen bir fonksiyonu mevcut .
Şunu söyleyebilirim ki , Benim Adım Elizabeth benim , düzgün gramerine , görsel zenginliğine ve tutarlılığına rağmen duygusal olarak bir türlü tamamen içine çekilemediğim , dolayısıyla fazla da etkileyici bulmadığım bir film oldu .
Sanırım , gerçek dünyanın içinden çıkılamaz problemlerini bir hayal , bir oyun dünyasında çözmeye çalışan filmlerde bir sıcaklık , ufak bir gülümseme anı yaşamak istiyorum .
Böyle bir film , kusursuz bir anlatıma sahip olacağına , izleyicileri öyküsüne konu ettiği hayal dünyasına davet etmeli diye düşünüyorum .
Benim Adım Elizabeth’in bizi Elizabeth'in hayal dünyasına davet etmek yerine , bu dünyaya sürekli tepeden bakmak zorunda bıraktığını söyleyebiliriz .
Film boyunca yetişkin konumlarımızı bir an için bile terk etmemize izin verilmiyor sanki .
Yönetmen , kendimizi filmin öyküsüne tamamen kaptırmamamız için elinden gelen her şeyi yapıyor ve bize sürekli olarak hikayenin içine sakladığı şifreli anlamları göstermeye çalışıyor neredeyse .
Elizabeth'in başından geçen bütün olayları hikayenin içinden biri gibi değil de , filmin dışında oturan bir yetişkin gibi yorumlaya , çözümlemeye zorlanmak tadımızı oldukça kaçırmakta .
İçinde bulunduğumuz konumdan Elizabeth'in iç dünyasının saflığına , sıcaklığına ulaşmak mümkün değil .
Sanırım bu yüzden de , sinema salonunu terk ettiğimizde bir çocuğun kişisel gelişimini sıcak ve samimi bir dille anlatmasını beklediğimiz filmi , mesafeli ve kibirli buluyoruz .
Kendi hayatında Betty isminde bir kurgu karaktere dönüştürülen Elizabeth'in büyüme öyküsü , filmin gözümüze sokmakta direndiği öz Büyücüsü göndermelerinin ve sinemasal anlatım oyunlarının arasında kaybolup gidiyor bana kalırsa .
Aslında Benim Adım Elizabeth , yönetmeni Améris'in özgün dili ve akıcı anlatımıyla zenginleşen , gerçekten de son derece başarılı bir film .
Keşke düşünsel olarak bizi besleyebildiği kadar üzerimizde duygusal bir etki de bırakabilseydi .
Böyle bir etki bırakabildiği takdirde son zamanlarda izlediğim en çarpıcı filmlerden biri olabilirdi herhalde .
