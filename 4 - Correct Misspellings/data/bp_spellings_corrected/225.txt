Son birkaç yıldan beri , ilk filmini çeken yönetmenlerin festivallerde boy göstermesine alışığız .
Başlarda büyük sevinçle karşıladığım bu durum artık benim için bir miktar sıkıntı yaratıyor çünkü sinema sadece hevesle yapılabilecek türden bir sanat formu değil .
Öyle anlar geliyor ki , festival salonunu kazsınlar , beni de gömsünler oraya diye düşünüyorum .
Hele de bu gençlerin bol kepçeden ödüllendirilmeleri meseleyi iyice çıkmaza götürüyor çünkü daha ilk filmiyle memleketin en büyük festivalinde ödülü kapanın elinden yıllarca çekeceğiz demektir !
İstanbul Film Festivali'nin kataloğunu okuyorum , orada yarışan bir film için " şurada en iyi yönetmen ödülü alan . " diye yazıyor .
Filmi bilmesem !
Yine de bazen , yine nasıl bir " iç dünyamda neler var da , saçamıyorum " tuhaflığı izleyeceğiz diye salona girip , nefesimin kesildiği oluyor .
Film izlemekten de bu yüzden vazgeçemiyorum !
İşte bu duyguyu uzun bir aradan sonra hissettiren film , Zerre , bu hafta gösterime giriyor .
Zerre çok iyi bir " ilk film " olmasının yanısıra , Türk sinemasının asıl ihtiyacına yönelik çekilmiş bir film .
Festival jürilerine yaranmak uğruna sıra dışı bir dünya yaratmak için kolu kanadı kırılmış zorlama karakterlerin kurgulandığı ve tüm bunların şık bir " sanat sineması " paketi altında sunulduğu arenada , yalın , çarpıcı ve güçlü bir meydan okuma .
Seyirciyi " bunları hiç bilmiyorduk " diyerek şaşıracağı bir öyküye ve o öykünün kahramanına götürüyor Erdem Tepegöz .
Her gün yanından bilmeden geçip gittiğimiz sıradan , küçük insanların hayatına , tam o sırada durup 80 dakika boyunca ortak olmak gibi .
Biraz da suçluluk uyandıran bir izleme deneyimi .
Zeynep ( Jale Arıkan ) derme çatma bir evde annesi ( Rüçhan Çalışkur ) ve zihinsel açıdan problemli kızıyla yaşıyor .
O evin kirası bile ödenemiyor çünkü Zeynep , vasıfsızlığının getirdiği bütün sömürüye açık , yine de iş bulabilmek için elinden geleni yapıyor .
Sonuna kadar direniyor , umudunu koruyor , kendi farkında değil ama tüm o yorgunluğu bedeninden çıkıyor .
Sebepsizce burnundan gelen kanı bile umursayamaz çünkü düşerse bir daha kalkamayacağının farkında .
Bütün bu mücadeleye rağmen yemek için dahi para harcayamıyor , yakınındaki bir lokantanın artıklarıyla karınlarını doyuruyorlar .   Dayanışma içinde olduğu tek kişi ve bana göre filmin en olumlu karakteri , yemeklerin geldiği lokantada çalışan Remzi ( Remzi Pamukçu ) .
Zeynep iyice dara düşüp çare bulamayınca üç kuruş paraya Edirne'de bir tekstil atölyesinde çalışmayı kabul ediyor ve kendi gibi çaresiz kadınlarla balık istifi bir şekilde bilinmeyene yolculuğu başlıyor .
( Filmin bu sahnesini yanımda oturan arkadaşlarım abartılı bulmuştu . İki gün önce bir haber bülteninde 20 kişilik minibüste seyahat eden 50 işçi kadını görseler ne derlerdi acaba ? )
Zerre'yi çok sevmemin bir sürü sebebi var .
Türkiye'de fason üretim yapan tekstil atölyelerinde çalışan işçileri gösteriyor bize , ayrıca yönetmen sineması yaparken de perdede oynayan şeyin seyircinin ilgisini çekebileceğini ispatlıyor .
Daha ilk denemesinde yetkin bir oyuncu yönetimi hissettiriyor .
Bunu da nereden çıkardın derseniz , oldukça abartılı performanslarını izlediğim Rüçhan Çalışkur'un bu filmde karakterinin sınırları iyi çizilmiş anne performansını örnek gösterebilirim .
Jale Arıkan her zamanki gibi çok iyi , filmden önce , " şu oynasa " derdim belki ancak izleyince Zeynep rolü için başka bir isim düşünemedim .
Son olarak , Zerre , minimalist sinemanın sadece yavaşlamaktan ibaret olduğu ve iyice klişeye bulanmış " festival filmleri " alanında taptaze bir nefes oluyor .
Filmin afişinde Tuncel Kurtiz'in " Yılmaz Güney Zerre'yi izlese çok severdi " sözü yer alıyor .
Buna ben de bir ekleme yapabilirim .
Yılmaz Güney izlese hem çok sever , hem de bu kadar sahipsiz bırakmazdı .
Erdem Tepegöz ve filminin seçkin sanat çevrelerinde görmezden gelinmeye çalışıldığı gibi bir izlenime kapıldım , neyse ki film çok iyi de o engellemeler bir şekilde aşılıyor .
Bu duygusal barajın sebebi sanırım Zerre'nin hikayesinin festival seçicilerine / jürilerine yaranacak kadar politik ötekileştirme içermemesi .
Sıradan bir insanın hayatta kalma savaşını anlatıyor genç yönetmen , kimseyi ısırma derdinde olmayan ama etinden de parça kopsun istemeyen .
No Logo gibi kitaplarda okuduğu Çinli tekstil işçilerinin sefaletine üzülen ama kendi topraklarında ne yaşanıyor bilmeyenler için de epey ayıltıcı bir senaryosu var !
Zerre son yılların en iyi Türk filmi .
Tıpkı çok sevdiğim bir Ertem Eğilmez filmi olan " Canım Kardeşim " gibi belgesele varan bir gerçekçilik dozunda ancak kurmacanın tüm imkanlarını kullanmayı da biliyor .
Türk sinemasının geleceğinde söz sahibi olacak bir yönetmeni işaret eden , olgun ve gerekli bir sinema çabası .
Bildiğiniz festival filmlerinden değil .
Bu çabayı yalnız bırakmayın derim .
murattolga@gmail.com / twitter . com / murattolga
