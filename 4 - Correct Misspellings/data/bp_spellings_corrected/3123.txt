Yeni dönem Güney Amerika sinemasının ardı ardına çıkardığı suç filmlerine aslında oldukça aşinayız .
Lakin Gerardo Naranjo'nun bu stilize suç filmleri silsilesine eklediği enfes filmi , diğerlerine nazaran biraz daha özel , biraz daha çarpıcı .
Bu nedenle gösterimi Türkiye'de sayabildiğim kadarıyla üç sefer ertelenen ve en nihayetinde sadece tek bir kopyayla gösterime giden Miss Bala'nın bu ticari sessizliği , kendisine ve salonda çarpacağı seyirciye karşı yapılan büyük bir ayıp .
İşin ilginci daha önceki filmleriyle festivallerimize konuk olan Gerardo Naranjo'nun bu filmi , festival sahnemizde de kendini gösteremedi .
Dünyanın geldiği şu noktada artık suç ile özdeşleştirilmiş öncül ülkelerden biri olan Meksika'nın hayallerle dolu arka bahçelerindeyiz .
Son derece naif duygularla bir güzellik yarışmasını kazanıp kendini öz bataklığından kurtarmaya çalışan bir genç kız var odakta .
Metaforik bakışla suçun ortasında ve suçun karanlığından bihaber bir toplumun tipik bir alegorisi olan Miss Bala , aslında temelde birçok yargının simgesi ve birçok tezin anti - tezi .
Filmin ilk anından itibaren kendimizi , normalde bir bağ kurmakta zorlanacağımız bir dünyanın tam ortasında , filmin hissettirmeye çabaladığı her hissi duyumsarken buluyoruz .
Zira Gerardo Naranjo , birçok yönetmenin elinde oldukça sıradan bir kıvam kazanabilecek bir meseleyi bambaşka bir bakış açısıyla ve bambaşka bir gözlem yeteneğiyle takdim ediyor .
Önü arkası kesilmeyen uzun plan sekansları , filmin hiçbir anında kuvvetini yitirmeyen sinemasal gerçekçilik ve kusursuz görüntü yönetimi oldukça ayrıksı bir filmle karşı karşıya olduğumuzu henüz filmin ilk saniyelerinden itibaren müjdelemeye başlıyor .
Bu esnada filmin oto - sosyolojik açıdan doğru bir konumlanmayla edindiği politik taban da damarlarımızdaki diyalektikle beraber son derece ilgi çekici açılımlar sunmaya gebe .
Filmin görüşüyle her mevkisiyle boğazına kadar suça batmış ülkesi hakkında bu denli karanlık bir portre çizmeye yeltenen , sabrı taşmış bir yönetmen , her yönüyle incelemeye değer bir sanatçı prototipi oluşturuyor .
Miss Bala , sıradan bir suça bulaşma öyküsü üzerinden çıktığı ülkenin otopsisini yapıyor .
Bu esnada da genç kızın yolculuğu üzerinden tuhaf lezzeti olan bir yol filmi tadı sunmayı da ihmal etmiyor .
Filmin tüm bu gerçekliği içerisinde kötü adam - iyi adam ayrımı yapmadan insanın kötücüllüğünü deşen ve ipliğini pazara çıkaran ağır ve rahatsız edici yapısı da " karanlık suç filmi " kalıbına evrilmesinde başrolü oynuyor .
Karşımızda tüm hayatı bir korku filmine dönen , saf ve hayalperest bir kız ile onun dünyasını karanlığıyla , gerçekliğiyle ve şiddetiyle yerle yeksan eden bir suçlar ülkesi var .
Son derece yetkin bir sinemayla ve üstün bir cesaretle kafasında yarattığı dünyayı her birimizin zihnine geçirmeyi başaran Gerardo Naranjo , son yılların en kuvvetli ‘arthouse ' thriller'larından birinin altına imzasını atıyor .
Ülkemizde sadece İstinye Park'ta , hem de tek bir kopyayla vizyona giren Miss Bala'yı maalesef bu ticari yordam nedeniyle sinemayla ilişkisi üst düzey olan binlerce sinemasever izleyemeyecek .
Hâlbuki karşımızda amiyane tabirle ‘sanat ' filmi kalıplarını bir rehber olarak kullanan ve izleyiciden uzak bir noktada konumlanan bir film de yok .
Uzun lafın kısası , Miss Bala , özellikle ihtiva ettiği zengin ve çarpıcı sinemasıyla şanslı seyircisini fazlasıyla tatmin edecek .
kaankarsan@gmail.com twitter . com / kkarsan
