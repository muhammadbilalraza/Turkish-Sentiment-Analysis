“Bu vahşet kuyusunu temizlemek ne kolay ne de sevimli bir iştir , ama yine de yapılmalıdır .
Çünkü dün işlenebilen suçlar , yarın bizi ve çocuklarımızı tamamen esir alabilir .
İnsanın yüzünü buruşturarak sırtını dönesi ve zihnini kapatası gelir ; bu insanın direnmesi gereken bir arzudur . ” demiş , 2.Dünya Savaşı’nda Auschwitz’de esir düşen ve daha sonra kampta yaşadıklarını anlattığı “Se questo e ' un uomo” ( Bunlar da mı İnsan ? ) isimli kitabın yazarı , İtalyan kimyager ve edebiyatçı Primo Levi .
“The Painted Bird” ( Boyalı Kuş ) de aslında Jerzy Kosinski’nin kült mertebesindeki romanı .
Aynı isimli film ise gerek yazın alanında gerekse de görsel alanda üzerine çok sayıda eser verilen 2. Dünya Savaşı’nın , dönem itibariyle sonlarında Doğu Avrupa’da bir yerlerde , ailesinin savaşın başında güvenliğini düşünerek terk ettiği bir çocuğun karanlık hikayesini ele alıyor ve aynı karanlık tonlarda gezinerek sürüyor .
Açılışta yanında ona bakmakta olan halasının ölümüyle zaruri , bilinmez yolculuğuna başlıyor ve adeta oradan oraya , bir çiftlikten diğerine savruluyor çocuk .
Bir iki istisna hariç karşılaştığı her yeni insan veya topluluk , dönemin savaş koşullarının altında vahşileşmiş , farklılıklara karşı sorgusuz sualsiz saldırıya geçiyor .
İsmin ve afişin işaret ettiği durum bu ; ilgili sahnede de gördüğümüz gibi , yakalanan ve kanatları boyanan bir kuş bırakıldıktan sonra tekrar sürüsüne karışmak isteyince , diğerleri tarafından artık farklı olduğu için kıskanılarak dışlanıyor ve öldürülüyor .
Henüz ilk sahneden devamına dair kuvvetli bir ipucu veren filmde , çocuğun yol boyunca yaşadıkları ve geçirdiği evrimle , boyalı kuş isminin altındaki fikrin nasıl cisimleştiğini izliyoruz .
Ancak olanca sertlikteki sahnelere rağmen bize ulaşan kişisel bir drama değil , yönetmen tüm titizliğiyle savaşın özellikle saha dışındaki bütüncül etkilerini hissetmemizi istemiş .
Çocuk yaşadıklarından etkileniyor , değişiyor ancak hiç ağlamıyor , şikayet etmiyor .
Roman , yazarın ülkesi Polonya’da yıllarca yasaklı kalmış , çok tartışılmış ve kendisi , yaşadığı kötü tecrübelere dayalı bir otobiyografi olduğunu söylemesine rağmen , uydurma bir hikaye olduğu iddia edilmiş .
Daha sonra gerçekten de kendisinin ve ailesinin Nazilere teslim edilmeyip korunduğu ortaya çıkarılmış .
Polonya devleti ayrıca filme de destek vermemiş .
Prömiyerini yaptığı 76. Venedik Film Festivali’nde de hayli gürültü koparmış , gösterim bitmeden ayrılmak isteyen kişiler olmuştu .
Çekimler 35mm negatifle yapılmış ve siyah beyaz .
Görüntüler renkli olsaydı bence melodram dengesi bozulabilirmiş , bu yüzden tercih edilmemiş olabilir .
Konuşulan dil , birçok Doğu Avrupa ülkesinin dillerinden harmanlanarak ortaya çıkmış .
Oyuncu kadrosunda Harvey Keitel , Stellan Skarsgard , Barry Pepper ve Udo Kier gibi isimler bulunuyor ve hepsi de gerçekten etkileyici performans sergilemişler .
Udo Kier , çocuğun karşısına çıkan en zalim kişilerden birini canlandırıyor , yönetmenin notlarından öğrendiğimize göre , senaryo konusunda da detaycıymış .
Karakterindeki cahilliğin ve mufazakarlığın ürkütücü örtüsüne öylesine bürünmüş ki , oynuyor mu yaşıyor mu ayırt etmek çok güç .
Stellan Skarsgard’ı görünce birlikte çalıştığı Lars von Trier akıllara geliyor , sert anlatımın Trier’in yorumlarına yakınsadığı anlar yakalamak mevcut .
Film , Çek yönetmen Vaclav Marhoul’un 3. uzun metrajı .
Toplam 11 yılını bu iş için ayırdığını söylüyor .
Kosinski hayattayken eserin sinemaya uyarlanması konusunda gönülsüzmüş , sadece Fellini ve Bunuel için bir ayrıcalık tanıyabileceği biliniyormuş .
Marhoul , oldukça uzun süren anlaşma , finansman , senaryo , hazırlık , post prodüksüyon süreçlerine ve Cannes , Berlin gibi lobilere 3 saatlik siyah beyaz bir savaş filmi sunmanın zorluklarına rağmen inancını iyi koruduğunu düşünüp kendisine payesini veriyor .
Ayrıca , filmografisindeki “Tobruk” ( 2008 ) isimli film de 2. Dünya Savaşı’nı konu alıyor .
Son olarak tekrar vurgulamak gerekirse ; girişte Levi’den alıntıladığım bağlamda , insanlığın kötülükle ilişkisini yine insanın natürü içerisinde gösterip dipsiz vahşet kuyularını faş eden , zaten ilk sahnesinden seyircisini uyaran uzun bir yapım ve bu sebeple eseri önceden bilmeyenlerin son ana kadar konforlu şekilde kalabileceğinin garantisi verilemez .
Finalinde bana göre kırıntılarıyla da olsa umuda dair bir açık kapı da bırakan The Painted Bird’ün sadece Holokost konulu en iyi işlerden birisi değil , beyaz perdenin en başarılı roman uyarlamaları arasında da yerini alacağını düşünüyorum .
