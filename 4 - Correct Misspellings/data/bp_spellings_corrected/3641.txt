Mike Leigh'nin sinemasını tarif etmek aslında oldukça güç .
Yeni bir filme imza atmadan önce zahmetli ve uzun bir ön hazırlık dönemi geçiren , senaryonun çekim sürecinde kendiliğinden oluşmasını tercih eden ve karakterleri oyuncuların doğaçlama performanslarının şekillendirmesine izin veren bir sinemacı Mike Leigh .
Gündelik hayatı tam da olduğu gibi kaydetmeyi arzu eden yönetmenin film dünyası her zaman dinamik , düşündürücü ve geçişken .
Filmlerinde iyilik , kötülük , mutluluk ve mutsuzluk gibi gündelik hayatın içinden kavramları , seyredenlerin özdeşleşme süreçlerine müdahale ederek sorgulayan ve orta sınıf ahlak anlayışını yapı söküme uğratan Leigh'nin dünyası izleyenlere her zaman kendileriyle ilgili bir şeyler fısıldıyor .
Leigh , teoride sosyal bir kontratla birbirlerine bağlı olan tüm insanlar için pratikte hayatın nasıl değiştiğini , tüm kuralların , tüm kavramların ve tüm sınırların nasıl muğlaklaştığını en sade , en yumuşak ve en çarpıcı biçimde vurgulamayı her zaman başarıyor ; bu haliyle en öfkelendiği anlarda bile sükunetini korumayı bilen ve tüm isyanını tane tane anlatarak iktidara direnen bir karaktere dönüşüyor .
Leigh'nin yeni filmi " Ömrümüzden Bir Sene " yönetmenin en başarılı çalışmalarından biri .
Film , " Hemşire " den tanıdığımız Imelda Staunton tarafından canlandırılan Janet'ın uykusuzluk şikayetiyle geldiği bir sağlık merkezinde açılıyor .
Herhangi bir fiziksel problemi olmayan ve psikolojik danışmanlık birimine aktarılan Janet , danışmanın türlü yönlendirmelerine rağmen sorunlarını dile getirmeye yanaşmıyor .
Sadece birkaç uyku ilacı için reçete almak isteyen kadın , problemlerinin konuşarak çözülebileceğine inanmıyor ; sadece susuyor ve çektiği acıları halının altına süpürmeyi tercih ediyor .
" Ömrümüzden Bir Sene , " açılış sahnesinde izleyenleri Janet'ın dünyasına davet edecekmiş gibi bir izlenim yaratsa da bir anda kendimizi psikolojik danışman Gerri'nin hayatında buluyoruz .
Gerri hafta içi sağlık merkezinde çalışan , hafta sonları ise aradan yıllar geçse de hala aşık olduğu kocası Tom ile şehir dışındaki bahçelerinde organik tarımla uğraşan üst orta sınıfa mensup mutlu bir karakter .
Jeoloji mühendisi Tom , Gerri'ye olan sevgisini göstermekten çekinmeyen son derece evcimen ve şefkatli bir erkek .
Hayatları huzur içinde geçen ikilinin rutinleri filmde zaman zaman oğulları Joe'nun ziyaretleri zaman zaman da evlerinde verdikleri yemek davetleri ile bölünmekte ve " Ömrümüzden Bir Sene " bu yemek davetleri aracılığıyla izleyenleri Gerri'nin iş arkadaşı Mary ile tanıştırmakta .
Mary her hareketinde ve her sözünde Mike Leigh'nin imzasını taşıyan son derece iyi tasarlanmış bir karakter .
Lesley Manville'in varını yoğunu ortaya koyarak beyazperdeye taşıdığı Mary , mutsuz , yalnız , sosyal bir alkolik ve bu haliyle filmin açılış sahnesinde gördüğümüz Janet'tan pek de farkı yok .
Sorunlarına çözüm aramak yerine onları göz ardı etmekten yana olan Mary'yi Janet'tan farklı kılansa Mary'nin kendine güvenen bir kadın portresi çizmek için abartılı bir çaba göstermesi .
Sözleriyle mimikleri hiçbir zaman birbirini tutmayan Mary'nin etrafındaki insanları kandırabildiği de söylenemez .
Kendini olduğu gibi kabullenmekte zorlanan , hep başka hayatlarda başka başka rollerde yaşamak isteyen , kendine benzeyen erkeklerden haz etmeyen Mary çelişkilerin ortasında sıkışıp , kalmış , kendine yabancılaşmış bir kadın .
Görünen hayatıyla görünmeyen hayatı iç içe geçmiş iki ayrı düzleme yayılan Mary'nin zıtlıklardan beslenen karakteri " Ömrümüzden Bir Sene " nin senaryo formülünün de bir parçası .
Mike Leigh'nin filmi , karşıtlıklardan güç alan bir çalışma .
Yönetmenin çoğu filminde olduğu gibi hayatlarına dahil olunan karakterlerin birbirlerini aynaladıkları " Ömrümüzden Bir Sene " nin çok katmanlı hikayesi gidişat boyunca dinamizmini koruyan hareketli bir yapıya sahip .
Hiçbir karakter hakkında kesin yargılar ortaya atmayan filmin her katmanı hem kendi etrafında hem de diğer katmanların etrafında dönüyor sanki .
Gidişata dahil olan her karakter ve her olay izleyenlerin kafalarında cevabı belirsiz soru işaretleri oluşturarak film dünyasının içinde ve dışında yepyeni pencereler açıyor , bambaşka düşüncelerin ve duyguların seyredenleri ele geçirmesine izin veriyor .
Lesley Manville " Ömrümüzden Bir Sene " de , Mary'nin sözleriyle çelişen beden dilini başarıyla kurguluyor .
Mary'nin mutlu gözükmeye çalışırken gözlerinde beliren endişeyi ve hüznü insanın içini burkacak kadar sahici bir performansla izleyenlere aktaran Manville , tek kelimeyle filmin parlayan yıldızı .
Tom ve Gerri rolünde izlediğimiz Jim Broadbent ve Ruth Sheen başta olmak üzere tüm oyuncu kadrosunun filme olan katkıları da es geçilemez .
Sonuç olarak , " Ömrümüzden Bir Sene , " zaman zaman insanın yüzünü güldüren , zaman zaman canını acıtan , yer yer kararsızlığa sürükleyen ve nihayetinde herkesi dilsiz , cevapsız bırakan bir film ; tıpkı hayatın kendisi gibi aslında .
