Wong Kar Wai’nin ‘The Grandmaster’ı ( Büyük Usta ) , bir seneyi aşkın bir süre evvel Berlin’de prömiyerini yapmıştı .
Türkiye vizyonu geçtiğimiz sene dahilinde defalarca ertelenen film , bu hafta nihayet gösterime çıkıyor . ‘Yabancı Dilde En İyi Film” dalını ıskalamış olmasına rağmen üç dalda Oscar’a aday olan ‘The Grandmaster’ , Amerika’da yaptığı My Blueberry Nights ( Benim Aşk Pastam ) ' dam sonra sinemadan altı sene uzak kalan Kar Wai’nin geri dönüş filmi .
‘The Grandmaster’ , ‘efsanevi’ bir dövüş sanatları ustasının ‘gerçek hikayesi’ni anlatıyor .
Daha önce hayatı muhtelif filmlerin konusu olan ‘Ip Man’ , Bruce Lee’nin hocası olarak da tanınıyor . Wong Kar Wai , ‘Büyük Usta’nın hayatını tipik bir biyografi düzleminde anlatmak yerine bir hayatı kesit kesit bölüştürerek , adeta bir ‘gözlerin önünden geçen bir film şeridi’ kıvamına getirmeyi tercih ediyor .
Bu sebeple ‘aksiyonla’ yoğrulmuş bir dövüş ustası biyografisi beklemektense , kendinizi ayakları yere basan , ciddi bir tavır takınmış ve fikrini formüllere yedirmeyen bir filme hazırlamanızda fayda var .
Baştan söylemek lazım geliyor ki “The Grandmaster” , 2008’de Wilson Yip tarafından bir seri halinde sinemaya uyarlanan ‘Ip Man’inden çok daha farklı bir portre yaratmanın peşinde . Wong Kar Wai , filmin gümbür gümbür açılışın ardından ocağın altını kısmaya ve filmi kendi buharında pişirmeye bırakıyor .
Yavaş yavaş tanımaya başladığımız ancak filmin hiçbir anında belirleyici özelliklerine hakim olamadığımız karakterlerimiz , Çin yakın tarihinin arka planındaki bol cümbüşlü ve bol acılı bir devinimle hemhal oluyorlar .
Wong Kar Wai , dev , karanlık ve karmaşık bir tabloyu ışıldatırken , mevzusunu filmin temeli olan kültüre hakim izleyicilerin nabzına göre enjekte etmeye başlıyor .
Tam bu aşamada dövüş sanatıyla yakından ilgilenenleri fazlasıyla meşgul edebilecek ancak ilgilenmeyenleri de bir o kadar zorlayabilecek bir karnaval ile karşı karşıya olduğumuzu da ekleyelim . Wong Kar Wai , ele aldığı kültüre dair teknik ve terimsel yaklaşan bir yapıt ortaya koyuyor .
Filmin senaryo kurgusundaki delişmen yapısı da buna eklenince film takibinin epey bir zorlaştığını da belirtmemiz gerekiyor .
Bu bağlamda şunu da söylemeliyiz ki filmi sahiplenme içgüdünüz biraz da filmle kuracağınız ilişkiyle ilgili olacak .
Filmin metinsel tarafları kimi açılardan pek tatmin edici durmasa da Wong Kar Wai’nin kimseyi şaşırtmayarak özellikle teknik anlamda çok etkileyici bir iş ortaya çıkardığını da es geçmeyelim .
Filmin daraltıcı , yoğun ve şık atmosferinin mimarı olan görüntü ve sanat yönetmenlikleri üst düzey .
Hikayenin bütün unutulur taraflarına rağmen , ‘ustalık’ dönemini yaşayan Wong Kar Wai’nin , etkisi kolay kolay geçmeyecek birkaç mizansen kurduğunu belirtmeliyiz .
Özellikle tren garında çekilmiş , muazzam şıklıktaki dövüş koreografisini Wong Kar Wai’den başka çok az yönetmen kotarabilir gibi .
Uzun lafın kısası , The Grandmaster , özellikle duygusal anlamda çok coşkulu karşılanmayabilir .
Lakin gerçekten ‘güzel’ resimler görmek isteyen ve beklediğinden farklı bir film bulmaya hazır olanlara önerilebilir . Wong Kar Wai’nin son filmini görme fikri bile başlı başına bir motivasyon olsa gerek zaten .
