Mutfak Hikâyeleri ve Yumurtalar gibi başarılı filmleriyle Norveç ve hatta Avrupa Sineması'nda önemli bir yer edinmeyi başaran yönetmen Bent Hamer , en son Charles Bukowski uyarlaması Factotum ile Amerika sınırlarına geçiş yaptıktan sonra kendine has kuzey mizahına , sade duruşuna ve karlarla kaplı Norveç sokaklarına 2 sene aradan sonra geri dönüyor .
Geçtiğimiz Filmekimi'nde gösterilen 2007 yapımı O'Horten'in , televizyonda bile gösterilmişken bu yaz sıcağında vizyona sokulmasını anlamlandırmak biraz zor .
Onca diğer seçeneğin arasında niye tercih edilmesi gerektiğine dair bir şey söylemek de zor .
Ancak Amerika'nın aksine ülkemizde yazın sinema sezonu sıcak ve kurak geçtiği için , yerli dağıtımcılar da çareyi genellikle soğuk Avrupa filmleriyle geçiştirmekte buluyorlar .
Yine de O ' Horten'ı " soğuk " ve " geçiştirmek " gibi kavramlarla bağdaştırmak her şeyden önce başroldeki Baard Owe'nin eşsiz mimiklerine haksızlık olur .
Hamer'ın farkında olmadan Türk insanına pek de yabancı gelmeyecek türde bir adamın hikâyesini anlattığı filmi , hayatının neredeyse yarısı kadar bir süre boyunca her sabah aynı saatte kalkıp işine giden ve yine aynı saatte evine dönen memur emeklisi insanların işten ayrıldıktan sonra yaşadıkları sorunları anımsatıyor fazlasıyla .
Yıllar boyu bir iş belleyip gidip gelen insanlar emekli olduklarında , kendilerini bir anda dünyanın en çok boş vakti olan insanlarından biri olarak bulduklarında , aslında yapacak hiçbir şeyleri olmadığının farkına da üzücü bir şekilde varıyorlar .
Oslo - Bergen hattında makinistlik yapan Odd Horten da emekliliği geldiğinde kendini tam da böyle bir durumun içinde buluveriyor .
Artık 67 yaşına gelmiş adamcağız , her gününü programlı yaşamaya alışmışken yetişemediği son seferi olacak olan trenin ardından bakakaldığında , seneler boyu pek çok fırsatı da kaçırmış olduğunu idrak etmenin sıkıntısını yaşıyor belki de .
O'Horten , her ne kadar konusu seyircide sıkıcı ve ağır aksak ilerleyen bir " ileri - yaş - bunalımı " filmi izleyeceği havası yaratsa da yaşlı adamın hüznünü , yalnızlığını ve kaybolmuşluğunu absürt olaylar üzerinden keyifli bir metotla anlatıyor .
Monoton hayatının sonuna gelen Horten , kendini beklemediği kadar sıra dışı , alışık olmadığı , garip bir dünyanın içinde bulduğunda ( kendini , gözlerini bereyle kapatarak araba süren bir adamın yanındaki koltukta buluvermek gibi ) yaşlı başlı adamın yaşadıklarını görüp eğlenmemek mümkün değil .
Oyunculuğunun güçlülüğü artık resmen yüzündeki kırışıklıklardan akan Baard Owe'nın çizdiği müthiş Odd Horten portresine , harika Norveç manzaraları eşlik ediyor .
Yönetmen Hamer , derdini anlatmak için pek de çaba sarf etmiyor aslına bakarsanız .
Bir olay örgüsü olduğundan bahsetmek bile güç .
Uzun metrajdan ziyade Horten'ın başrolünde olduğu kısa kısa skeçler seyrediyormuşuz gibi bir intiba bile bırakabiliyor .
Buna rağmen tüm bu birbirinden bağımsız duran bölümlerin şaşırtıcı bir bütünlük içinde sunulması da yönetmenin Norveç Sineması'nın parlayan isimlerinden biri haline gelmesinin tesadüf olmadığını gösterir nitelikte .
Belki yaz günlerinde iyi gitmeyecek , kimsenin izlemeyeceği bir dönemde araya sokuşturulmaya çalışılan bir film O'Horten , fakat sadeliği ve beylik laflar etmeden derdini anlatması , sinema salonunun yolunu tutmuş bir avuç insanı tatmin etmeye yetecektir kanısındayım .
