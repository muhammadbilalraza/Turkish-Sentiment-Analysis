Tiyatrocu , yazar , senarist ve oyuncu Ferhan Şensoy sanat dünyamız açısından şüphesiz ki en değerli  isimlerden biri .
Profesyonel olarak 1971 yılından bu yana sahnede olan Şensoy , 40 yılı aşan sanat hayatına onlarca tiyatro oyununun yanısıra , çeşitli televizyon dizileri ve sinema filmleri de sığdırmış bir isim .
Adının geçtiği projelerde beklenti yaratan ve eleştirel mizah tarzına artık aşinası olduğumuz Şensoy , bu hafta vizyona girecek Muhalif Başkan ile 5 yıl aradan sonra yeniden beyazperdeye dönüyor .
Seyfi Şahin ve Kasım Uçkan’ın ortak kaleme aldığı senaryosuyla yönetmenliğini Yüksel Torun’ un üstlendiği  Muhalif Başkan , politik güldürü türünde bir film .
Adı verilmese de Mudanya’nın küçük bir kasabasında geçtiğini tahmin ettiğimiz hikayede , ne yaparsa yapsın tam takır belediye kasasını ve beldesini kalkındıramayan belediye başkanı Zafer’in dürüstlük timsali mücadelesini izliyoruz .
Aslen emekli öğretmen olan Zafer başına gelecekleri tahmin etmeden , önceki başkan Cengiz’den batmış belediyeyi devralır ; yardımcısı Özkan’ın da dalaverede rakibi Cengiz’den geri kalır yanı yoktur .
Zafer kendi cebini doldurmak isteyen açgözlülere karşı , neredeyse tek başına bir dürüstlük savaşı sürdürür …
Belediye başkanı Zafer rolünde Ferhan Şensoy başrolü sırtlarken , senaryonun ve rejinin kendisine verdiğini mümkün mertebe perdeye yansıtıyor .
Tiyatro oyunlarından ve kişiliğinden de muhalif bir isim olduğunu bildiğimiz oyuncu , bazı mimikleri ve jestleri haricinde Zafer’e kendisinden fazla bir artı katmıyor .
Belki yönetmenin bilinçli tercihi , belki de oyuncunun bilemeyiz ama , Ferhan Şensoy’un canlandırdığı bir başrolde izleyici olarak birkaç adım ilerisini bekliyorsunuz .
Yan rollerdeki oyunculuklar maalesef ikinci sınıf televizyon dizisi kalitesinde bocalarken , senaryonun aksaklıkları oyuncuların elektriğine de doğrudan yansıyor .
Filmin en gülümseten performansı çoğu zaman olduğu gibi kasabanın delisinden ( Ali Yaylı ) geliyor .
Öte yandan güncele gönderme yapan replikler ve “filler tepişirken olan çimenlere olur” gibi toplumsal tespitler filmde dikkat çekiyor .
Birtakım tutarsızlıkları göze çarpan senaryonun , belki de en önemli handikapı gündeme dair politik taşlama yapmak isterken , bu amacı olay örgüsüne tam olarak yedirememiş olması .    Nihayetinde karşımızda bir ilk film var .
Hem yeni kurulan yapım şirketi CNM Production’ın ilk filmi , hem de yönetmen Torun’un .
Yola çıkış ideallerinin ‘iyi niyetli’ olduğunun emarelerini röportajları ve basın açıklamalarıyla da hissettiren yapım ekibi , gelecek işlerinde ellerindeki malzemeyi ve oyuncu kadrosunu daha etkili biçimde kullanacaktır diye umuyoruz .
Muhalif Başkan bol filmli bu vizyon haftasında yerli bir güldürü seyretmek isteyenler için sinemalarda …
