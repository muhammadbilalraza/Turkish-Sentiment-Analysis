Hayatı film yapılmaya değecek kadar ilginç bir insan olsam ve bunu önceden görme vizyonuna da sahip olabilsem , Edie'yi izledikten sonra birilerinin günün birinde hayatımla ilgili film yapmasını engelleyecek bir vasiyet hazırlardım .
İnsanın kendi hayatını konu alan bir filmin yapılması ilk başta ne kadar heyecan verici bir fikir halbuki .
Ama eğer bu film sizi anlatmak yerine anlatamamayı tercih ediyorsa ve size sıradan bir ' kızımızı başlıklı kız / kurt adam ' masalının kahramanı muamelesi yapıyorsa varsın hiç olmasın .
Konumuz Andy Warhol ve Edie Sedgwick olunca bir sinemaseverin ateş gibi bir film beklemesi gayet normal .
Peki Edie böyle bir film mi ?
Kesinlikle hayır !
Filminiz için elinizde böylesi bir cevher varken bunu iyi kullanamamak aslında ayrı bir başarı istiyor .
George Hickenlooper yönetimindeki Edie'nin yaptığı ise kesinlikle bu .
Sanat dünyasında gerek çalışmaları ile gerekse sansasyonel ilişkileri ile fırtınalar koparmış bir isim Andy Warhol .
Eserlerinin kaynak ve kimi zamanda oluşum yeri olan Fabrika ismini verdiği atölyesi , sanat dünyası içindeki insanlar arasında tam bir çekim merkezi olarak çalışıyordu .
Bu çekim merkezinin en ortasına tam 12'den düşmüş isimlerden biri olan Edie Sedgwick , Warhol'la girmiş olduğu hem sanatsal hem de duygusal bağ ile birlikte müthiş bir yükselişe geçmiş , sonrasında ise Warhol'la olan ilişkisinde artık odak noktası olamama durumundan da tetiklenen sancılı bir dönemin içine sürüklenmişti .
Peki Warhol - Sedgwick ilişkisini bu filmin yapmış olduğu gibi sadece masum bir kızın , çılgın , vurdumduymaz ve kurt bir erkeğin kurbanı olmasından ibaret olarak algılamak ne kadar doğru ve gerçek ?
Andy Warhol mu bu kadar sığ ve kadın düşkünü bir insandı , yoksa Edie Sedgwick mi bu filmde olduğu kadar saf ve gözleri kör bir kadındı ?
Eğer bu insanlar ve ürettikleri üzerine biraz bilgiye sahipsiniz , kendilerini yaşadıkları trajediye götüren kişiliklerinin ve varoluşlarının temelini biraz olsun kavrama şansına sahip olursunuz ve bu sayede filmin nasıl bir basitliğe kaçmış olduğunu anlamak , filmi sizin için iyice katlanılmaz bir seyirliğe dönüştürür .
Andy Warhol'u önüne gelenle birlikte olan , hayatta kendinden başka kimseyi önemsemeyen vurdumduymaz bir erkek olarak sunmaktan başka bir şey yapmıyor film .
Sedgwick ise bu bohem hayatın içinde oradan oraya savrulmuş , yanlışlar içinde doğruları kaybetmiş kurban bir kız rolünde .
Artık hayatta olmayan bu sıradışı iki insan , bu filmi izleselerdi , yaşadıkları tüm trajedilere rağmen en azından bu filmdeki kadar sığ bir hayat sürmemiş oldukları için mutlu olurlardı sanırım .
Fabrika'ya zamanında takılmış ve her iki sanatçıyı da yakından tanıyan insanların filmi hiç beğenmemiş olmaları da herşeyi açıklıyor aslında .
26. İstanbul Film Festivali'nde de Altın Lale için yarışan Edie'nin herşeye rağmen büyük artısı oyunculukları .
Guy Pearce gerçekten ayakta alkışlanacak bir performansla Andy Warhol'u senaryonun ona olanak tanıdığı ölçüde çok başarılı canlandırıyor .
Edie rolü ile Sienna Miller da sınırlarını zorluyor .
Filmin , meşhur sevişme sahnesinin gerçek olduğu iddiası ile magazin basınında oldukça fazla yer alması sonucu , yönetmenin verdiği bir röportajda söylediği " Sienna'nın müthiş performansı ve role olan uyumu sahneyi gerçek gibi gösterdi " sözleri , filmin bütünündeki üstün performanslar da göz önüne alındığında kabul görüyor .
Film eleştirmeni Jeff Vice'in film ile ilgili söylemiş olduğu bir söz , kısa ve net bir şekilde herşeyi özetliyor aslında : " Andy Warhol'un filmlerinin sıkıcı olduklarını söyleyebilirsiniz . Ama bu film kadar duygusuz olmadıkları kesin " .
Andy Warhol ile ilgili kısma katılmasam da Edie'nin duygusuzluk akan bir film olduğu ifadesinin altına imzamı atarım .
