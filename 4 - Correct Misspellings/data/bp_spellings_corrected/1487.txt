Güzel ve Çirkin …
Jean - Marie Leprince de Beaumont’un genç kız ve canavara dönüşmüş bir prensi konu edinen masalı , sinemanın ilgisiz kalamadığı , benzer versiyonlarla birçok kez çekilen bir sevgi hikayesi …
Hikayenin özü , Belle adlı bir kızla bir canavarın aşka dönüşen macerasını anlatıyor .
Bu kez yönetmen koltuğunda Kurtların Kardeşliği ve Sessiz Tepe gibi başarılı ‘ortam’ filmlerine imza atan Christophe Gans oturuyor .
Filmini ilk kez 1946 yılında çeken Jean Cacteau’ya ithaf ettiğini söyleyen Gans film için daha önce izlenmemiş bir yolu keşfettiklerini söylüyor .
Ülkenin bizi sürüklediği gerçeklik algısının tam da ortasında kaldığımızdan mıdır nedir La Belle et La Bête / Güzel ve Çirkin’i tam bir sığınma duygusuyla izledim .
Gerilim unsurunu ortamın içine empoze etmeyi başaran yönetmen klasik bir masaldan gerilim hikayesi yaratmayı başarmış diyebiliriz .
Ama bu demek değil ki film gotik çizgilerle harmanlanmış , karanlık atmosferiyle öne çıkan bir film .
Aksine masalsı dengeyle sürekli yer değiştiren fantastik bir ortam yaratılmış ki , neredeyse filmin tek bir karesini boş geçmiyorsunuz .
Bu anlamda biraz Kurtların Kardeşliği’ni andırdığını söylemek mümkün .
Film hikayeye dışarıdan bir göz olarak bakmayı tercih ediyor önce .
Yani bir anlatıcı iki tane çocuğa bu masalı okuyor , anlatıyor ve o anlatımla birlikte biz de filmin içine sızıyoruz .
Üç kız , üç erkek ve bir babadan oluşan ailemiz zenginliklerini kaybedince kırsalda yaşamaya başlıyor .
Külkedisi benzeri ablalara sahip olan Güzel , taşrada , doğanın içinde yaşamaktan pek memnun .
Ama şımarık ablaları şatafattan başka bir şey düşünmedikleri için çok mutsuzlar .
Güzel’in iyi kalpli babası kızlarını mutlu etmek ve kıyıya vuran gemisindeki son malları almak için şehre iniyor ama büyük hayal kırıklığı yaşıyor çünkü malları yağmalanmıştır .
Dönüşte ormanın sakladığı şatoya yolu düşüyor ve Çirkin’le tanışıyor .
Yaşlı adamın altınları , mücevherleri almasına bir şey demeyen Çirkin , kızı Güzel için bir gül kopardığında kıyametler kopar .
Babasının yerine kendisini feda eden Güzel ve Çirkin’in macerası da bilindiği üzere böyle başlıyor .
Güzel ve Çirkin , yarattığı atmosferle biraz Catherine Hardwicke imzalı Kız ve Kurt’u andırsa da ( ki onun da Alacakaranlık öykünmesi bir hayli fazlaydı , ilkini Hardwicke çektiği için olabilir tabii ) kesinlikle ondan kat kat başarılı .
Kız ve Kurt’un ormanda geçen sahneleri bir kulübenin etrafında dönüyormuş algısı yaratmıştı , burada ise orman tüm gizemi , güzelliği ve yaratıcılığıyla dikkat çekiyor .
( Amanda Seyfried ve Lea Seydoux sarışınlığının ise kurtlar ve canavarlar nezdinde sorgulanması gerekiyor sanırım ) Bu da yönetmenin daha önceki filmlerinde yarattığı ilhamı bu filme de rahatça taşıdığını gösteriyor .
Zaten sinemaya defalarca uyarlanmış bir masalın bir kez daha izlenebilmesi için ‘çarpıcı’ hatta ‘büyüleyici’ olması gerekiyor ki , filmin bu tanımlamalara yaklaştığını söylemek mümkün …
Güzel ve Çirkin’i atmosferine yapışmış bir halde izlerken masalların birbirine ne kadar yakın olduğunu bir kez daha düşündüm .
Şımarık kız kardeşleri Külkedisi’ne , sevginin gücüyle dönüşen sevgiliyi Pamuk Prenses’e benzettim .
Ama dediğim gibi Gans hikayeyi sadece bir çocuk masalı olmaktan başka noktalara taşıyor .
İyilik ve kötülüğün sürekli çatışma halinde olduğu hikayede yönetmen kötülüğü kibirli Canavar’ın elinden alıp para ve hırs peşinde dolaşan bir çetenin ellerine veriyor .
Filmin gerilim unsuru da daha çok çatışmadan çıkıyor .
Filmde eleştireceğimiz nokta belki güzel ve çirkinin arasındaki aşkın yeşerme halinin biraz üstünkörü tutulması …
Güzel şatoyu , ormanı ve etrafı kolaçan ederken aslında Çirkin’in geçmişine ait bir sürü bilgiyle karşılaşıyor .
Burada prensin yani Çirkin’in ala geyik tutkusunu Cüneyt Arkın’ın oynadığı Ala Geyik filmindeki tutkuya benzettim .
Geyiklerin peşine takılıp giden iki adamın sonu da hayırlı olmuyor .
Buradan da bir Yeşilçam filmini anmış olalım .
Sonuçta Güzel ve Çirkin iyi bir masal dünyasına sığınma sağlıyor , yarattığı güzel atmosferle sizi filmin içine bir adım daha çekiyor ve bu bildik masalı bir kez daha dinlemeyi vaat ediyor .
Lea Seydoux konusunda çok emin olamasam da kurt adam rolünde Vincent Cassel’in iyi bir seçim olduğunu düşünüyorum .
Dünyanın gerçek algısından kaçıp biraz masallar dünyasına sığınmak için kesinlikle tercih edebilirsiniz …
Twitter . com / BanuBozdemir
