" Yaşam yolculuğumuzun ortasında / Uyanıp kendimi karanlık bir koruda buldum / Çünkü yoldan çok önceden çıkmışım . "
- DanteSusanna Moore'un aynı adlı romanından uyarlanan Tutku Esirleri , Jane Campion'un yeni filmi .
Başrollerde ise Meg Ryan , Mark Ruffalo ve Jennifer Jason Leigh var .
Top Gun'la hayatımıza giren , İçimde Biri Var , Harry ve Sally Tanışınca , Sevginin Bağladıkları , Mesajınız Var gibi romantik - komedilerle kendisine Hollywood'da oldukça sağlam bir yer edinen Meg Ryan , bu sefer farklı bir şey denemeye karar vermiş .
Filmin uyarlandığı kitabın , Temel İçgüdü'nün vizyona girmesinden dört yıl sonra yayımlanması dikkate değer bir olgu .
Kitabın , filmden etkilendiği oldukça aşikar .
Her ikisinde de bir dedektif ve bir yazar var .
Her ikisinde de yazarla onu soruşturan dedektif arasında bir şey doğuyor ve birisi diğerinin katil olup olmadığından emin değil .
Yıllar öncesinde bir anda ünlü olup , artık fazla gözümüze sokulmayan bu " erotik - gerilim " türünün tekrar canlanması da oldukça ilginç .
Neyse ki , Temel İçgüdü'den farklı olarak Tutku Esirleri sanatsal bir anlatıma , daha iyi karakterlere , ve bir kadının cinsel uyanışını ele alan daha farklı konuya sahip .
Kısaca Tutku Esirleri , Temel İçgüdü ile , gündüz öğretmenlik yapıp gece barlarda birlikte olacağı erkekleri arayan bir kadının öyküsünü anlatan Looking for Mr .
Goodbar karışımı bir film .
Frannie Avery'nin ( Meg Ryan ) rüyalar , masallar , fantaziler ve kelimelerle dolu dünyasına hoşgeldiniz .
Edebiyat öğretmeni olan Frannie'nin en büyük tutkusu , kendisinin dile getirdiği üzere , kelimelerdir .
Cümleler onu etkilemekte , metro duvarlarında gördüğü Lorca'dan Dante'ye uzanan yelpazede değişen şiirler onu heyecanlandırmaktadır .
Kendisinin diğer bir tutkusu ise , kendisinin dile getirmediği ama bizim tüm film boyunca görebildiğimiz üzere , sekstir .
Belki de , en iyi ve büyük ihtimalle tek arkadaşı olan üvey kardeşi Pauline ( Jennifer Jason Leigh ) ile paylaştığı en büyük ortak nokta da bu tutkudur .
Frannie hayal dünyasında yaşayıp daha çok cinsellik hayal ederken , Pauline daha gerçekdir , hayal etmek yerine yaşar .
Daha ilk sahnelerde , Frannie kendisine sokak argosunu öğreten , zenci bir öğrencisiyle , içinde hayat kadınlarıyla dolu bir bara gider .
Ne yani , bütün öğretmenler yapmaz mı bunu ?
Tuvaleti bulmaya çalışırken , bir erkeğin önünde çömelmiş bir kadın görür , bu cinsel münasebetten rahatsız olur , ama oradan uzaklaşamaz ve izler .
Adamın yüzünü seçemese de kolundaki minik dövmeyi görür .
Hemen ardından , bir cinayeti araştıran dedektif Giovanni Malloy ( Mark Ruffalo ) ile tanışır .
Barda gördüğü adamdaki dövmeyi Malloy'da da gören Frannie , ikisinin aynı adam olduğunu düşünür , ama bu onu daha çok heyecanlandırmaktan başka bir işe yaramaz .
Birkaç görüşmeden sonra Malloy'la birlikte olmaya başlayan Frannie , sadece seks üzerine kurulu bu ilişkiyi yaşarken , cinayetler de devam eder .
Filmimizin tutarsızlığı işte tam buradan başlıyor .
Daha ilk tanışmalarında , Malloy'un gerçek bir dedektif olduğuna ikna olana kadar onu içeri almayan Frannie , daha sonra tanımadığı insanların arabasına biniyor , sanki New York'da yaşadığını unutmuş gibi garip anlarda garip şeyler yapıyor .
Malloy'la birliktelikleri sürerken , onun katil olduğundan şüphelenmeye başlıyor , ama bu iyi bir cinsel yaşamdan daha arka planda kalıyor olmalı ki onunla görüşmeye devam ediyor , kısaca hayat felsefesi " öldürülene kadar yaşamdan en çok tadı al " olmuş .
Daha çok kadın öldürülüyor , Frannie soyuluyor ve korkusu artıyor , tabii cinsel hayatının hızı da .
Gerçi Frannie'nin Malloy'a vurulmasını pek garip karşılayamıyorum , Burt Raynolds bıyığı , Sylvester Stallone konuşması , maço tavırları , anti - kahraman davranışları ile Malloy gayet sorunlu , ve tabii ki çekici görünüyor .
Bir önceki erkek arkadaşının da ( Kevin Bacon ) kendisini sürekli takip edip sapıklığın sınırlarında gezen bir tip olduğu düşünülürse , Frannie'nin erkek seçimlerinde mükemmel olmadığını görebiliriz .
Malloy ise , cinayeti çözmek yerine Frannie ile birlikte olmayı tercih ediyor , bundan rahatsızlığını dile getirse de , durduracak bir şey yapmıyor .
Konu ilginizi çekmemiş olabilir , ya da Frannie'nin eski sevgilisinden öğrencisine , Malloy'un ortağından onun kendisine kadar bir çok potansiyel katilin varlığı sizi klişeler dünyasına çekmeye çalışıyor gibi görünebilir .
Ama filmin öyle bir görüntü yönetmenliği var ki , filmden etkilenmemek imkansız .
Daha ilk sahnede karşımıza çıkan taç yaprak fırtınası , üstüne o sırada uyumakta olan Frannie'yi de ekleyince , acaba hepsi sekse sapkınlık derecesinde düşkün bir kadının fantazisi mi diye düşündürüyor .
Frannie okulda Denizfeneri'ni işlerken , öğrencilerden birisi sadece yaşlı bir kadının öldüğünden yakınıyor , Frannie de hikayenin ilginç olabilmesi için kaç kadının ölmesi gerektiğini soruyor .
Film kendi kendisini hicvediyor , çünkü tek kadının ölmesi bize de yetmiyor , birkaç kadın daha ölmeli ve Frannie ile birlikte biz de rahatsız olmalıyız .
Filmin sonlarında da denizfenerinin cismen karşımıza çıkması , bu garip fantezi ortamını güçlendiriyor .
Bulanık görüntüler , yağmurlu havayla birleşip etkiyi arttırıyorlar .
Frannie'nin metroda okuduğu şiirler , hayatıyla aynı orantıda değişiyor .
Öpücükle ilgili bir şiirden sonra Malloy'la tanışıyor , koruyla ilgili bir şiirden sonra ormanın içine bir yolculuk yapıyor .
Acaba hayal dünyası geniş olan Frannie mi yoksa ben miyim ?
İflah olmaz bir romantik olduğumdan mı artık bilemiyorum , ama Meg Ryan benim için her zaman cici kız olacak .
O , bu tür rollerden sıkıldığını , " doğru yönetmen ve doğru filmde " kendini bulduğunu söylese de , o artık orta yaşlı bir kadın .
Bu yaşına kadar da kimse başına silah dayayıp onu romantik - komedilerde oynatmadığına göre , birden gelen bu değişim isteği , " ben her rolü oynayabilen bir oyuncu olduğumu kanıtalamalıyım " dam çok , " reytingimi yükseltmeliyim , soyunursam bütün ilgiyi çekerim " e girmiş .
Zaten bunun geldiğini de hepimiz görüyorduk , The Doors ile başlayan ciddi filmler furyası Yaşam Kanıtı ile maalesef devam etmişti .
Artık daha ciddi olması gerektiğini farketmiş olmalı Ryan , Hollywood'da da ciddileşmek demek , dramatik bir filmde soyunup " sanat " yapmak değil midir zaten ?
Filmde bol bol gördüğümüz " aşk " sahnelerinde herkesin aklında , aynen benimkinde olduğu gibi , tek bir şey canlanıyor : Meg Ryan'ın Harry ve Sally Tanışınca dakika sahte orgazm anı .
Emin olabilirsiniz ki , hiçbiri bu taklidin yanına yaklaşamıyor .
İşte hepimizin sevdiği , ama artık yaşı nedeniyle belki bir daha göremeyeceğimiz Meg Ryan da o .
Ama şunu söylemezsem de hakkını yemiş olurum , gayet inandırıcı bir oyunculuk izliyoruz kendisinden , gerçi benim favorim bu kez Ruffalo oluyor .
İyi mi kötü mü olduğunu bir türlü anlayamadığımız , bir an çok sıcak diğer bir an küfür edip soğuk davranan , yüzeysel polise Mark Ruffalo öyle bir hayat vermiş ki Frannie'nin seçimi bizi sarsmıyor .
Frannie'nin Malloy'a " onu sen mi öldürdün ? " şeklindeki klişe sorusunu yönettiği anda onun klişe dışı cevabı ve tavırları filmi dengeliyor .
Aslında yönetmen Campion , cinayet kısmını fazla umursamadığını itiraf ediyor .
Gerçekten de görünüyor ki film tam yerine oturmamış .
Ama insan " keşke sadece tek bir türe dayanan bir film yapsaydı o zaman " da diyemiyor .
Bulanık görüntüleri , dumanlı Manhattan atmosferi , rüya sekansları ile baştan sona hayal mi gerçek mi olduğu bilinmeyen bir dünyanın hikayesinin oturmamış olması ona farklı bir tad vermiş .
Jane Campion , kendine özgü hatalarıyla kendine özgü bir film yapmış , ve izlenmeyi de hakediyor .
