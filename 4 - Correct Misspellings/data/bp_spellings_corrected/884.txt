Batman serisinin son filmi Batman Başlıyor ( Batman Begins ) , çizgi romanın yolunu takip ederek , karakterin ortaya çıkış sürecine dair , serinin geri kalanından daha karanlık bir bölümle devam ediyor .
Bu kez kamera arkasında Akıl Defteri ( Memento ) ile kendisini uluslararası arenada kabul ettirmiş İngiliz yönetmen Christopher Nolan ve yarasa adam kostümleri içinde de Christian Bale var .
Yukarıdaki paragrafta özellikle üzerinde durulması gereken kelime " süreç " .
Bu film , sıradan bir insanın bir süper kahramana dönüşme sürecini , hayatındaki baba figürlerinden kalan her şeyi yıkıp yerine yeni bir kimlik yaratmasını anlatıyor .
Sinemada bir değişim sürecini anlatmak kolay iş değil .
Fakat Nolan ve ekibi , bu işin altından başarıyla kalkıyorlar .
Bu son filmde , Bruce Wayne'in yarasalarla ilişkisini , ailesini kaybedişini ve Batman kadınlarının ilkini görüyoruz .
Bruce Wayne'in korkuları , bu korkuların hayatına ne şekilde yön verdiği , ailesinin intikamını alma peşindeki bir gençten nasıl olup da adaleti sağlamayı amaç edinmiş bir süper kahramana dönüştüğünü , neden - sonuç ilişkisini her aşamada gözeten senaryonun iyi kurulmuş yapısı içinde izliyoruz .
Kimi zaman fazla basit diyaloglarına rağmen , sağlam bir senaryo var ortada .
Her şeyden önce gerçekçi bir film yapmak amaçlanmış .
Hayali bir kentte , yarasa kostümüyle uçan coşan bir adamın öyküsüne " gerçekçi " diye yaklaşmak nasıl mümkün olabilir , diyebilirsiniz .
Elbette bir fantezi dünyası bu .
Ama kendi gerçekliğini , çok dünyevi temeller üzerine başarıyla oturtuyor .
Tiplerden ziyade karakterler yaratmayı ; gerçek dünya ile sosyal ve hatta ekonomik bir bağ kurmayı ; bir olgunlaşma öyküsü anlatmayı amaçlıyor .
Ve tüm bunları büyük ölçüde başarıyor da .
Tabii yapılan görsel tercihlerin de bunda payı var .
Nolan'ın önceki iki filminde de son derece başarılı işler çıkaran görüntü yönetmeni Wally Pfister'ın ışıkları ve renk paleti , filmin psikolojik boyutunu ustalıkla yansıtıyor .
Karakterlerin kostüm ve makyaj tasarımlarından ; ne eski Batman filmlerinin tema müziğini kullanan , ne de akılda kalıcı yeni bir melodi yaratmaya soyunan , daha ziyade atmosferi desteklemek için kullanılan özgün müziklere kadar , karşımızda öncüllerinden alabildiğine farklı bir film var .
Bu filmin beklentisi , ciddiye alınmak .
Bunu hak ediyor da .
Bugüne kadar izlediğimiz en karanlık çizgi roman uyarlamasıyla karşı karşıyayız .
Fakat ne türün son dönemdeki başyapıtları Örümcek Adam 2 veya X - Men 2 düzeyinde olduğunu söyleyebiliriz ; ne de Tim Burton imzalı ilk iki Batman filminin .
Yine de Batman Başlıyor , iyi bir film .
Tabii ki zaman zaman kolaya kaçıyor , popüler sinemanın sınırları dışına pek çıkamıyor ; ama o sınırlar içinde yeni bir deneyim sunmayı başarıyor .
Tek başaramadığı , şaşırtmak .
Nolan sanki sürekli kendini dizginler gibi .
Birçok noktada , gidebileceği uç noktalara kadar gitmiyor .
Aksiyon sahnelerini bazı gereksiz paralel kurgu oyunlarıyla çok fazla böldüğü ve filmin akıcılığını ( veya adrenalinini diyelim ) sekteye uğrattığı kısımlar da var doğrusu .
Bu yüzden de film , ne kadar iyi kotarılmış olursa olsun , heyecanlı beklentilerin biraz altında kalıyor .
Tam bir oyuncular geçidi olan filmin yıldızı hiç şüphesiz Christian Bale .
Bale , Michael Keaton'dan beri perdede izlediğimiz en iyi Batman , hiç şüphesiz .
Karakterinin gücünü de zayıflığını da , değişimini de korkularını da çok iyi yansıtıyor .
Ve kostümünün içine de pekala yakışıyor .
Yan rollerde , Michael Caine ile Morgan Freeman'ın biraz klişe performanslar verdiği söylenebilir .
Katie Holmes , akılda kalıcı bir Batman kadını olamasa bile , temiz bir performans veriyor .
Film için yoktan var edilen tek karakter onunki ; ve kendisi dramatik işlevini yerine getiriyor .
Önceki filmlerden tanıdığımız polis şefi rolünde Gary Oldman , iddiasız , ölçülü ama seyircinin rahatlıkla empati kurabileceği bir karaktere hayat veriyor .
Liam Neeson ise bir kez daha karizmasını , perde hakimiyetini konuşturuyor .
Filmin en akılda kalıcı performansları ise , kısa rolünde yine ustalığını belli eden Tom Wilkinson ve 28 Gün Sonra ( 28 Days Later ) ile yıldızı fena halde parlamış Cillian Murphy'den geliyor .
Korkuluk ( Scarecrow ) rolünde Murphy , Jack Nicholson'ın Joker'i tadında , klasik bir Batman kötü adamına dönüşebiliyor .
Kendi adıma , tereddütle yaklaştığım tek detay , son dönemde revaçta olan Uzakdoğu dövüş filmlerinin , Bruce Wayne'in eğitim sekansı aracılığıyla , bu filmi de etkilemiş olması .
Ama hiç şüphesiz , ticari anlamda akıllıca bir hamle bu .
Sırıttığı da söylenemez .
Batman Başlıyor , iyi bir film .
Son iki filmle hem ticari hem de sinemasal anlamda tükenme noktasına gelmiş olan seriyi diriltmeyi başardığı için de önemli .
İlk iki filmin heyecan verici görselliğini ve hayal gücünü bulabileceğinizi vaat edemem .
Ama usta işi , derinliği olan ve seyri de gayet keyifli bir film izleyeceğinize şüpheniz olmasın .
