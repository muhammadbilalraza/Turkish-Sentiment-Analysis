Korku sinemasının “supernatural” tarafı ‘Aile’ye dadanmaktan asla vazgeçmez .
Çünkü adı üzerinde aile kutsal bir çekirdektir ve cennetten kovulmuş kötü ruhların nihai amacı bu çekirdeği parçalamaktır .
Neyse ki ‘kutsal aile’yi parçalamak atomu parçalamaktan bile zordur !
Şeytan Tohumu ( The Possession ) , vasat korku filmleriyle tanıdığımız Danimarkalı yönetmen Ole Bornedal’ın Amerikan sermayesiyle çektiği yeni filmi …
Başrolde fizik ve ses rengi olarak Javier Bardem’e ikizi kadar benzeyen Jeffrey Dean Morgan var .
Film 2009 yılında çekilen Doğmamış ( The Unborn ) ’un reçetesini aynen uygulayan orta karar bir korku .
Eser miktarda Poltergeist esinlenmesi de mevcut ancak ona benzeyenini çekmek bol dolarlı bir bütçe istediğinden daha küçük bir hikâyesi var .
Yeni boşanmış ama çocukları üzülmesin diye arkadaş kalmaya çabalayan Clyde ve Stephanie’yi tanıyoruz öncelikle .
Boşanmadan sonra Clyde kendini işine ve hafta sonu görebildiği çocuklarına adamış .
Gel gör ki Stephanie hemen bir sevgili bulmuş kendine …
Adam elektrikli Prius kullanan , sorumluluk sahibi bir dişçi , dalgasız liman misali bir erkek , kim istemez ki !
Clyde iki ergen kızıyla geçirdiği hafta sonlarında onları mutlu etmek için elinden geleni yapıyor ancak gıda alerjisi olan kızına pizza ısmarlayacak kadar da sorumsuz biri .
Sevimli ama bir arada yaşaması zor bir erkek !
Kaderin sillesini yemiş bu güzel insanların hayatı bir garaj satışından aldıkları ahşap bir kutuyla değişiyor .
Küçük kızları Emily bu kutuyu görür görmez vuruluyor ve ağzından çıkan “cool” kelimesi de bütün felaketin başlatıcısı oluyor .
Henüz ne olduğunu bilmedikleri kutu babasının banliyödeki evine getiriliyor ama Emily’nin kutuya olan bağlılığı arttıkça tuhaf fenomenler belirmeye başlıyor .
Babası durumdan kuşkulanıyor ancak bilime inanan modern bir şehir adamı olduğundan bir şey konduramıyor .
Bu arada Emily azıttıkça azıtıyor , yedikçe doymuyor , bu yüzden kendisini uyaran babasının eline çatal saplıyor , arka sıradaki arkadaşını sırf kutusuna dokundu diye tokat manyağı yapıyor , kendisini durduran öğretmenini yeni ve ‘kötü’ arkadaşına havale ediyor ve bütün bunlara ilk uyanan babası oluyor ancak boşanırken her şeyi eline yüzüne bulaştırdığı için Stephanie’yi kendisine inandırmakta hayli zorlanıyor .
Film ilerlerken biz de öğreniyoruz ki bu kutu aslında Yahudi ezoterizminde önemli bir nesne olan Dibbuk Kutusu yani kötü ruhları içine hapsetme ve ayakaltında dolaşmalarını engellemek için yapılmış bir sanduka …
Bizde de bir deyiş var ya hani ; açtırma kutuyu … diye dillendirdiğimiz , işte Emily bu kutuyu kazara açınca başlarına gelmeyen kalmıyor ama filmin ve finalde ailenin kahramanı olan ‘baba’ Clyde kızını ruhları , cinlere yem etmemeye kararlı .
Konusunu kısaca özetlediğim Şeytan Tohumu , skor peşinde koşan bir korku filmi değil yani her 5 dakikaya 15 ölüm düşmüyor .
Şiddet gösterisi yapmak yerine atmosfere yükleniyor ve etkileyici olmayı başarıyor da .
Tabii batı cephesinde değişen bir şey yok ; 80’lerden bu yana alışageldiğimiz sakin ama sinir bozucu kamera hareketleri , kasvetli renk düzenlemesi , minimal piyano temaları vb. her şey filmde mevcut ancak kurguda sıkıntılar ve giderek artan devamlılık hataları seyir zevkini baltalıyor .
Filmin türe getirdiği tek yenilik “Şeytan çıkarma” ayininin Hristiyan bir rahip değil de Yahudi Hahamı tarafından yapılması ki ben geleneksel olanı tercih ederim .
Şeytan Tohumu ortalama bir korku filmi ancak türün meraklıları için oyalayıcı bir seyirlik .
Korku filmleri hep başka şeyler söyler ve bunu yaparken de sizi korkuturlar , başka hiçbir türün olamayacağı kadar da ahlakçıdırlar genelde ( neden hep sevişenler önce ölür ? ) Bu filmin de dikkatlice saklanmış öğütleri var .
Nedir bunlar derseniz ; Evli kalmak zor olsa da boşanmak daha büyük belalar getirir !
Marketlerde yepyeni ürünler dururken milletin çerini çöpünü almayın , eve sokmayın !
Beyiniz her zaman en doğrusunu bilir , feministlik taslamayın , çocuğunuzu da asi yetiştirmeyin !
Elektrikli arabası olan birine asla güvenmeyin ve son olarak ; kötü ruhlar ışıklarla oynamayı severler , cep telefonunuzda mutlaka “el feneri” uygulaması yüklü olsun !
murattolga@gmail.com
