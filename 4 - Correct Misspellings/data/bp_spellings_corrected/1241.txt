Korsanın değişmeceli bir tanımı da , " başkalarının hakkını zor kullanarak alan kimse " .
Yani Afrika kıtasının yer altı - yer üstü ve okyanus zenginliklerini sömüren ( mesela balık varlıklarını emen ) emperyalist devletler korsan mı bu durumda ?
Günümüzün müthiş terör faaliyetlerini tetikleyen , aslında terör üzerinden para kazanan savaş tüccarlarının yoksulları kullanarak tehdit oluşturmalarına neden olan da , emperyalistler değil mi ?
Silah ve bilişim gücünü , uluslararası ticaretin güveni için kullanan dev ülkelere karşı , terörün patronları tarafından kullanılan yoksulların korsanlıktan başka bir seçeneği kalmadığında ise , yine en kolay harcanan onlar oluyor .
Bu biyografik aksiyonun finali , işte tam da bu sebeple seyredene dokunuyor .
Kısa yaşamında yoksul kalmaktan başka bir seçeneği olamamış genç bir erkeğin yitip gitmemesi için çaba sarf eden Kaptan Richard Phillips ( Tom Hanks ) , son derece kusursuz işleyen kurtarma operasyonunun ortasında insani anlamda yapayalnız kalıyor .
Bu final .
Bence çok önemliydi , Hanks ise sarsıcı bir oyunculuk sergiliyordu ( kişisel not : seyirciyi ağlatmak , sadece melodramlara özgü değildir ) .
Fakat " Kaptan Phillips "
( Captain Phillips ) filmine gitmenizin temelinde , Paul Greengrass adı ve onun garantisi altındaki süper gerçekçi aksiyon yatıyor olacak .   " Uçuş 93 "
( United 93 ) te , " Bourne " filmlerinden farklı olarak , kapalı yerde kalma ile yükseklik korkusunu birleştirip , seyredenlerin kalbinin sıkışmasına neden olan yönetmen , aynı etkiyi , dev bir alan olmasına rağmen şiddetli çalkantılar / dalgalar yüzünden her tür hareket kabiliyetini kısıtlayan okyanusta yaratmış .
Film iki şekilde meydan okuyor : Birincisi , Kaptan Phillips yönetiminde , Amerikan bandıralı ticari ve silahsız yük gemisine skifle saldıran dört Somalili genç korsana , asla taviz verilmeyeceğine dair görkemli ve ' kulaklara küpe ' asker mesajı !
Tabii , genç korsanların besin zincirinin en altında yer almalarının karşı tarafa verdiği avantajları da unutmamak gerek .
Güçlü devlet olmak da böyle bir şey değil mi ?
Bazen bir kişi için bile koca bir orduyu harekete geçirirsiniz .
İkincisi de , hem donanmayla , hem de 2009'da kaçırılan geminin sahibi şirketle işbirliği yapılan ve akıl almaz lojistik ve teknik kıvraklıklarla , açık denizde çekilen bu müthiş yapımla meydan okuma !
Zannetmeyiniz ki , sık sık dijital etkilere başvurulmuş .
Bilakis , tüm baskın , kovalamaca , rehin alma , kurtarma sahneleri çok güç şartlarda , aynen çekilmiş .
Bu hem Greengrass'ın , hem de Hollywood'un bir meydan okumasıdır .
Yani ABD askeri gücü , varlığını iliklerinize kadar hissettirirken , öyküleme ucuz numaralarla yapılamazdı !
Ve özellikle , " Ölümcül Tuzak "
( The Hurt Locker )  ile Oscar adaylığı elde eden görüntü yönetmeni Barry Ackroyd'un kameraları komplike kullanma biçimi , aksiyonun göbeğinde yer almanızı sağlamış .
Son olarak vurgulamak isterim ki , Somali kökenli Amerikalı aktör Barkhad Abdi'nin , Kaptan Phillips'in korsan muadili rolünde yakaladığı nüanslı performans , ona bir Oscar adaylığı getirebilir .
