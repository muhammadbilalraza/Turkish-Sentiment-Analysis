Bu yılki Oscar ödüllerinde politik temalı filmlerin ağırlığından çok bahsedildi .
Trafik'in senaristi olarak Oscar kazanmış olan Stephen Gaghan'ın ikinci yönetmenlik denemesi Syriana da bu açıdan en öne çıkan adaylardan biriydi .
Gaghan'a Özgün Senaryo dalında ( çıkış noktası olan kitaptan sadece esinlenildiği ve o malzemenin üzerine bambaşka bir yapı kurulduğu için , Syriana , diğer bütün ödüllerin aksine Akademi ödüllerinde uyarlama değil , bu kategoride yarıştı ) adaylık getiren film ; 1997'nin Yaşayan En Seksi Erkeği George Clooney'i de Akademi ödüllü aktörler arasına kattı .
Kelime olarak Syriana , Ortadoğu'yu yeniden şekillendirmek için yapılan kuramsal çalışmalara Washington'da verilen ad .
Film de tam bunları anlatıyor : ABD'nin , petrol kaynakları sebebiyle çıkarı bulunan bölgedeki ilişkileri , konumu ve müdahaleleri .
Derdini , ABD'den İsviçre'ye ve bizzat Ortadoğu'ya kadar uzanan bir eksen içinde , çok karakterli ve öykülü bir yapıda aktarıyor .
Filmin liberal siyasi tavrı hakkında fazla söz söylemeye gerek yok .
ABD'nin Ortadoğu politikalarını ve Washington'ın siyasi çarklarını sert bir şekilde eleştiriyor Gaghan .
Hükümetinin öncelikli kaygısının hiç de demokrasi ve insan hakları olmadığını ; çıkarları öyle gerektirdiği sürece , bölgede demokrasi yanlısı bir liderden ziyade kendi maşası olabilecek kişileri desteklemek için her türlü operasyona girmekten de çekinmeyeceğinin altını çiziyor .
Kendi adamlarından bazılarını feda etmek uğruna olsa bile .
Ve öyküsünü oldukça girift ve dinamik bir kurgu vasıtasıyla anlatıyor Gaghan .
Çok fazla karakteri ele alıyor olmasına rağmen , netliğini ve izleyicisini kaybetmemeyi başarıyor .
Bu yıl senaristlikten yönetmenliğe geçmiş bir diğer isim Paul Haggis gibi , Gaghan'ın da bu yapıda bir film çekmeyi tercih etmiş olması ilgi çekici .
Fakat Syriana politik entrikalardan daha fazlasını sunuyor .
Karşımızdaki bir başka " babalar ve oğulları " filmi .
Filmdeki kilit karakterlerin hepsi , babaları veya oğullarıyla ilişkileri üzerinden tanımlanıyor .
Uğruna çalıştığı insanları ve politik idealleri onaylamayan , meteliksiz ve alkolik babasını sırtında bir yük gibi gören ama ona kapısını kapatamayan , büyük bir petrol şirketinin yükselen ismi rolünde , genç neslin usta oyuncularından Jeffrey Wright'ı izliyoruz .
Alexander Sıddıg tarafından canlandırılan Arap veliaht prensi , ekonomik olarak kalkındırmayı ve demokrasiye geçirmeyi umut ettiği ülkesinin liderliği için , batının kendisine sunduğu ikiyüzlü dostluk ve refahtan vazgeçemeyen babası ve hırslı erkek kardeşiyle mücadele etmek zorunda .
Ona danışmanlık yapan , bir Amerikan enerji firmasının üst düzey elemanı rolünde Matt Damon , oğlunu kaybetmenin acısını , bu kaybın önünde açtığı fırsatları değerlendirip güvendiği Arap prensine yardımcı olarak bastırmaya çalışıyor .
George Clooney'in canlandırdığı Ortadoğu'yu iyi tanıyan , harcanabilir istihbarat ajanı ise , eşinin ne iş yaptığını bile gizlilik sebebiyle söyleyemediği oğluyla iletişim kurmakta sorun yaşıyor .
Birbiriyle çeşitli noktalarda kesişen olay örgüsünün paralelinde de , saf ve iyi niyetli babasıyla birlikte Arap ülkelerinde iş peşinde koşarken dini propaganda yoluyla bir intihar komandosuna dönüşen Pakistanlı genç var .
Filmin sonuna dair ufak ipuçları vermek riskine rağmen , şunu da eklemek istiyorum : Son kısımda iki ayrı bombalı saldırıya şahit oluyoruz .
Bunlardan ilki ABD istihbaratının bir suikastı iken ; diğeri bir intihar saldırısı .
Her iki saldırı da savunulur cinsten değil elbette .
Ama intihar saldırısının , ABD ve petrol oyunlarını bozacak cinsten sonuçları olduğunu da anlıyoruz .
Stephen Gaghan , bir yöntem olarak terörizmi olumlamıyor tabii ama Ortadoğu'daki Müslüman direnişinin gerekçelerinin farkına varabileceğimiz bir kurgu yaratıyor ; ya da ' sıradan ve iyi yürekli bir gencin neden terörün parçası olmayı kabul edebildiğini anladığımız ' bir kurgu diyelim .
Syriana , iktidar meselesini baba - oğul ilişkileri üzerinden tanımlayan , Batı'nın Ortadoğu'yla ilişkili olarak riyakarlığı üzerine bir film .
İyi Geceler , İyi Şanslar ile Oscar'a aday gösterilen Robert Elswit'in kadrajı etkili bir şekilde kullanmasıyla dikkat çeken başarılı görüntü çalışması , dinamik kurgusu ve son dönemin gözde film müzikçilerinden Alexander Desplat'ın otantik ve lirik besteleriyle , teknik olarak da birinci sınıf bir yapım .
Sadece haftanın en iyi filmi değil , geçtiğimiz yılın en iyi birkaç Amerikan filminden biri .
