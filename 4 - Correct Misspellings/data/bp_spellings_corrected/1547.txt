Yılın en önemli ve en zeki filmlerinden biriyle karşı karşıyayız bu hafta .
Birkaç sene önce Turist ( Force Majeure ) filminde erkeklik halleriyle sağlam dalga geçen İsveçli yönetmen Ruben Östlund , bu kez Kare ( The Square )  ile hedefine topyekûn güncel sanat dünyasını yerleştiriyor .
Bir modern sanat müzesinin ünlü küratörü Christian’ı takip ediyoruz .
( Claes Bang’ın filmi taşıyan performansına ne kadar övgüler düzülse az ! ) Sorumlusu olduğu müze , Kare adlı yeni ve çok tartışılacak bir enstalasyon hazırlığındayken , Christian bir sabah yolda imdat çığlıkları atan bir kadına yardım edeceğim ( ve bir kahraman gibi hissedeceğim ) diye tufaya gelip cüzdanını ve telefonunu çaldırıyor .
Onun eşyalarını geri alma çabası ve müzedeki sergi hazırlıkları iç içe ilerlerken ; Östlund sadece bu sanat sepet işlerinin değil , Batı dünyasına özgü insan ilişkilerinin de sahteliğinin portresini çıkartıyor .
Daha ilk dakikalarda niyetini açık ve net belli ediyor yönetmen .
LED ışıklarla tarif edilmiş bir kareden ibaret sanat eserinin müzenin önündeki alana yerleştirilmesi uğruna , görkemli bir heykelin vinçlerle yerinden kaldırılışını ve bu işlem sırasında düşürülüp paramparça edilişini gösteriyor bize .
O karenin altında , herkesin eşit ve özgür olabileceği demokratik bir alan yaratmak gibi fikirler var .
Ayrıca günümüzde değişen sanat tanımının da bir özeti gibi .
Enstalasyonların , performansların çağında artık sanat .
Goril taklidi yapan , yedi yirmi dört bu rolden çıkmayan bir adam da müzenin sergilediği performanslardan biri mesela .
Christian , kendisiyle röportaj yapmaya gelen Amerikalı gazeteciye ( Elisabeth Moss’tan kısa ama muhteşem bir performans daha ) , “Şimdi çantanızı oradan alıp şuraya koysam , artık ona sanat eseri diyebilir miyiz ? ” diye sorduğunda , güncel sanat tanımlarının eğilip bükülebilirliğini en yalın haliyle ifade ediyor .
Gazetecinin cevapsızlığı ve kafa karışıklığı da günümüzde insanın modern sanatla ilişkisine dair çok şey söylüyor .
Östlund’un sinemacı olarak en hayranlık uyandırıcı tarafı , bu fazlasıyla entelektüel alanlarda inanılmaz bir mizahla geziniyor olması .
Kare çok zeki , çok sofistike ama çok da komik bir film .
Yönetmen güncel sanatla , onu yapanlarla , onu müzelerde sergileyenlerle , o müzelere para yatıranlarla , hatta buralara gelip sanat eserlerini izleyenlerle dahi kıvrak bir zekayla uğraşıyor , acımasızca dalga geçiyor .
Mülteci meselesi , son dönem Avrupa sinemasında sıkça karşımıza çıkan bir tema ve kaçınılmaz olarak Kare’de de kendine yer buluyor .
Christian’ın çalınan eşyalarını geri almaya çalışırken muhatap olmak zorunda kaldığı dilenciler , evsizler filmin vicdani kalbini de temsil eder hale geliyorlar bir bakıma .
Christian’ın dünyasını altüst eden sorunlar , aslında bir cüzdanla telefonu geri almak için hayatını darmadağın ettiği küçük mülteci oğlanınkilerin yanında bir hiç .
Fakat kendi eylemlerinin , çocuk yaşta yabancı bir ülkede çalışıp ailesine destek olması gereken bu oğlanın hayatına nasıl etki ettiğini hesaplayamayacak denli bencil bu İsveçli entelektüel , başarılı adam .
Kare’nin en büyük sıkıntısı , ele aldığı mevzulara dair olabildiğince çok şey söyleme derdi .
Zaman zaman , hepsi aşırı zeki ama birbirinden bağımsız , kopuk skeçler izliyormuş hissi verebilecek kadar .
Bu da özellikle son 20-25 dakikasında kendini iyice belli ediyor .
Filmin en can alıcı sahnesi , müzenin bağışçılarının da katıldığı bir yemekte sergilenen goril performansı .
Östlund’un sivri dili ve cesareti bu sahnede gerçekten insanın şaşkınlıktan ağzını açık bırakacak noktalara gidiyor .
Dehşet içinde kalacağınız ama bir yandan da kahkaha atmaktan geri duramayacağınız , 2017’nin en akılda kalıcı sahnelerinden biri bu .
Hemen ardından yine en az o kadar güçlü bir sahne geliyor .
Çocuklarıyla birlikte evine dönen Christian’ın apartmanın merdivenlerinde göçmen çocukla ( filmin bir diğer müthiş performansı da bu ufaklıktan geliyor ) karşılaştığı sahne , filmin bütün meselelerinin artık çözüm noktasına ulaştığı bir zirve anı .
Ardı ardına gelen iki efsane sekans , ister istemez seyredende final duygusu oluşturuyor .
Fakat film burada bitmiyor ve kaçınılmaz olarak o yüksek duygu düşüşe geçiyor .
Östlund’un Christian’ın yolculuğunu , dönüşümünü tamamlamak istediği ve hala söyleyeceği şeyler olduğu muhakkak .
Fakat söylediklerinin bir kısmı tekrar , bir kısmı tali .
Bir okul gösterisinde , sanat eseri olarak tanımlanmamış , kimsenin o gözle bakmadığı başka bir karenin içinde akrobatik jimnastik şovlarını yapan öğrencilerin sekansı gibi filmin ana referanslarına değen birkaç fikir , filmin önceki bloklarına yedirilmiş olsa ; bazı yaratıcı ama ana öyküden uzaklaşan fikirlerden de vazgeçilebilse , daha sıkı ve hatta kusursuz bir film olabilirmiş Kare .
Ancak karşımızda Altın Palmiye’nin 2017’deki sahibi duruyor yine de !
Daha söze gerek yok herhalde .   
Twitter : aliercivan
