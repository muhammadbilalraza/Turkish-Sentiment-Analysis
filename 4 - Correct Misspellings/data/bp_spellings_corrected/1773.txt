Yılın sonlarında ve başlarında hayatımıza giren şeyler var , mesela listeler .
Yılın en iyileri , en kötüleri , gözden kaçanları , göze batanları .
Listelerden kurtulmak kolay değil ; zaten isteyen de kim ?
Listelere bakıp ' izlenmesi gerekenler ' listesi yapmayan var mı ?
Peki o zaman biraz zamansız düşünerek beraber bir liste yapalım : ' Günümüzde üreten sinemacılar arasında mutlaka takip edilmesi gereken isimler kimler ? '
Çok yönetmen var , peki ilk beşe kimler girer ?
Zor değil mi ?
Ben bir tanesini , Pablo Larraín'in adını yazıp kurtulayım , hem böylece yazıya da kenardan başlamış oluruz .
Yetenekli bay Pablo Larrain'in ilk filmi olan Fuga'yı henüz izlemedim , benim tembelliğim .
Üçlemesinden farklı olduğunu hissediyorum , yanlış olabilir .
Beni yönetmene bağlayan , ikinci filmi Tony Manero oldu .
Kaç kere izlediğimi , kaç kere birilerine izlettiğimi hatırlamıyorum .
Zaman içinde benim için örnek ( alınması / verilmesi gereken ) bir filme dönüştü .
Politik meselesini , gayet kiç bir şekilde popüler kültür ve tür sinemasıyla buluşturmasıyla sevdiğim bir sinemayı temsil ediyor .
Ama asla tür filmi değil , göz kırpıyor ve sağ gösterip sol vuruyor .
Dönemin şiddetini ve ahlaki çöküşünü gösteriyordu film kısaca .
Yönetmen , Morg Görevlisi ( Post Mortem ) ile Şili darbesinin izlerini sürmeye devam eder .
Ardından gelen ve referandum esnasında cuntaya muhalif kanadın ' ' Hayır ' ' kampanyasını anlatan No ise üçlemenin en popüler filmi olur .
Yönetmen üçlemenin ardından çektiği The Club ile Şili'nin yakın tarihinden uzaklaşıyor ve Katolik kilisesinin temsilcilerinin kişisel tarihlerine uzanıyor .
Aslında bir yere gittiği yok , bir kez daha hassas bir konunun ( anti ) kahramanlarına insani boyutta yakından bakıyor .
Yönetmen üçlemede konu edindiği dönemlerin ruhuna uygun bir estetikle karşımıza çıkmıştı .
Filmler stilizeydi ama içeriğin bir uzantısıydı biçimsel özellikler .
Bu defa okyanusun hemen dibindeki geniş bir evi merkeze alıyor ama evin içindeki ruh halini yansıtmak için doğal ışığın loşluğunu ve klostrofobik çekimleri tercih ediyor .
Bu çekimlerin bazıları alışılmadık tercihlerle filmin tekinsiz atmosferini besliyor .
Ev görünüşte manzaraya bakan pencereleriyle bir huzur evi .
Yaşları değişen birkaç erkek rahip ve onların bakımını , beslenmesini eksik etmeyen bir kadından oluşuyor evin sakinleri .
Ama gerçekte burası suçlu din görevlilerinin cezalarını çektikleri bir yerdir .
Pedofili gibi kilisenin epeydir başına bela olan vahim suçlardan dolayı burdalardır .
Öte yandan burası bir ceza evi değil ve rahipler epey karlı olabilen köpek yarışı ve sohbetle günlerini geçiriyorlar .
Rahatları yerinde gibi .
Düzen , aralarına gelen yeni bir rahibin ürpertici intiharıyla bozuluyor .
Adamın peşinden , onun günahlarını bir bir sayıklayan yaralı bir genç de gelmiştir .
Evin bundan sonra iki konuğu daha olur : Ölümle lekelenen evin geleceğine karar verecek olan araştırmacı rahip ve evin etrafında gezinen , yaşadığı travmatik tecavüzlerin etkisini üzerinden atamayan yaralı genç .
Ev kilisedeki reformu temsil eden yeni rahibin gözünde , istismar edeni ve edileni bir araya getirmiştir .
Larrain , Yeni Kilise'nin gözetimi ve çatısı altında bir uzlaşma , ruhsal bir tedavi ve o dünyanın diliyle konuşursak , kefaret çabasıyla sonlandırıyor çarpıcı filmini .
Larrain katolik kilisenin başını çok ağrıtan bir konunun etrafında şekillendirmiş hikayesini .
Üstelik senaryo aşamasında da asla kolay yolları tercih etmemiş .
Kahramanları ne yüzeysel çizilmiş kötü kahramanlar ne de acı içinde kıvranan , bağışlamayı bekleyen tipler .
Dediğimiz gibi durumlarıyla barışıklar ve daha fazla bela istemiyorlar , bunun için yeni kötülükler tasarlamaktan çekinmiyorlar .
Larrain kilisenin bu kendine toz kondurmayan , hatalarına kılıf bulan , güç ve düzen yanlısı zihniyetine yükleniyor en çok .
Rahipler kendi hatalarıyla yüzleşme konusunda adeta kirli defterleri birikmiş bir iktidar partisi gibi isteksizler . '
Hem suçlu hem güçlü rahipler ' son derece insani çizilmiş ; öte tarafta yaşadıkları yetmiyormuş gibi , her gittiği yerde dışlanan genç adamın durumu da yürek burkuyor .
Bu senaryoda belki sadece Larrain'in finalde yaptığı karar , yani Yeni Kilise'nin yarattığı ' mutlu tablo ' eleştirilebilir .
Ama bunu da gerçekçi bir çıkış yolu olarak görmekte yarar var .
The Club , içi ve dışı karanlık bir film .
Suyun hemen yanında ama aslında okyanusa çok uzak olan bir evden loş manzaralar sunuyor .
Bir yandan insani portreleriyle acı acı güldüren bir kara mizahı var .
Filmin mizahı özellikle insani tepkilerde , zaaflarda kendini gösteriyor .
Keşke gönlünü sanat sinemasına kaptırmış yerli yönetmenlerimiz de bize karanlık hikayeler anlatırken mizahtan daha bol yardım alsalar .
Mizah karanlığın ortasında bir yönetmenin gözü , kalbi , aklı ve hatta akıl sağlığı olabiliyor çoğu zaman .
Mizah önemli .
Sadece filmin müzikal tercihleri konusuna dair bir şeyler söylemek lazım .
Sanat sinemasının besteci Arvo Part merakı burada da kendini gösteriyor ya , Larrain'in sevdiği müzikleri sadece kendi müzik aletlerinden dinlemesi ve filmine taşımaması doğru bir karar olurmuş .
Ama o kadarcık kusur da oluversin , bu devirde böyle sinema ortaya koyabilen kaç kişi var .
