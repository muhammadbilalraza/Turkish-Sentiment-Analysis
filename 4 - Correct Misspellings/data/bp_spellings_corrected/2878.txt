Yıl 2002. Xavier İspanyolca öğrenmek için , Barcelona’ya gidiyor ve burada farklı ülkelerden gelen 6 kişiyle bir evde kalmaya başlıyor .
Ve o yıllarda tanıştığı 3 kadın , Xavier’ın hayatından hiç çıkmıyor . Wendy , Isabelle ve Martine .
Yıl 2013 , Xavier bu kadınlardan biriyle evli , diğer ikisiyle hala iyi arkadaş .
Ama elbette işler bu kadar basit değil .
İki çocuklu ve artık 40’lı yaşlara gelen Xavier’ın hala karmakarışık bir hayat sürüyor olması , onu yine dünyanın bir köşesine sürüklüyor . Xavier , başka birisine aşık olduğunu söyleyen karısının iki çocuklarını da alıp New York’a yerleşmesinin ardından , tası tarağı toplayıp onların peşine düşüyor .
Hayatını kitap yazarak idame ettiren bir Fransız için , New York demek tam bir kabus demek .
Çalışıp para kazanması gereken Xavier , turist vizesiyle Amerika’da çalışamayacağını anladığında , sıra alternatif yolları denemeye geliyor .
Amerikan vatandaşı biriyle evlenmek gibi mesela .
Yönetmen Cedric Klapisch , 2002 yapımı İspanyol Pansiyonu’nu takip eden 2004 yapımı Rus Bebekler’in ardından , şimdilik noktayı Aşk Bilmecesi ile koyarak , tadı damakta kalan bir üçlemeye imza atıyor .  Romain Duris her zamanki yakışıklığı ,  Audrey Tautou sevimliliği ,  Cécile de France ise çekiciliği ile ikinci filmin 9 sene sonrasında yeniden karşımızdalar .
Kadın erkek ilişkilerine , ebeveynliğe , evliliğe , dostluğa , eşcinselliğe , göçmenliğe , farklı kültürlere gerçekçi olduğu kadar , eğlenceli de bir bakış atmayı başaran Aşk Bilmecesi , son dönemde izlediğim en keyifli romantik komedilerden .
Oldukça samimi bir havası olan film , yer yer Fransız romantik komediliğinin yanı sıra Amerikan bağımsız sinemasına da göz kırpıyor .
Klapisch’in denediği farklı anlatım yöntemleri ise filmden kopmadan , rahat bir şekilde izlememizi sağlıyor . Xavier’in zaman zaman yanı başında biten Alman filozoflar Hegel ve Schopenhauer’dan akıl alması , karşı tarafın onu nasıl gördüklerine dair olan düşüncelerinin kameraya yansıması , dergi sayfalarından fırlayan kızlar ve animasyonlu sahneler filmin temposunu birdenbire değiştiriveriyor .
Bütün bunlar ise ortaya nev - i şahsına münhasır bir film çıkartıyor .
Brooklyn’den Central Park’a uzanan metrosu , Çin Mahallesi’nden gökdelenlerdeki holdinglerin toplantı odalarına uzanan yolları ile New York manzaraları da sınıfsal farklılıklara ince dokunuşlar yapıyor .
Bu arada evet Aşk Bilmecesi bir üçlemenin son halkası ama , öncesini bilmeden , tek başına da rahatlıkla izlenebilecek bir film .
Yönetmen Klapisch , zaman zaman ilk iki filme gönderme yapıyor yapmasına da ( Xavier’in İspanyolca bilmesi sayesinde işe kabul edilmesi ya da kitabının adının leş Poupées russes olması gibi ) bu ilk iki filmden haberdar olmayan izleyiciyi rahatsız edecek bir boyutta olmuyor .
Sonuç olarak Aşk Bilmecesi mutluluğu ararken geçilen yolların , dikenli olduğu kadar eğlenceli taraflarını da gösteren bir film olarak aklımıza kazınıyor .
Aslında film diyor ki ; bir kıvılcım varsa , peşini bırakma .
