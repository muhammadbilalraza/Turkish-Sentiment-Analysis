Kaygı üzerine yazılacak çok şey var .
Filmi hem kendi olma haliyle hem de durgun suya atılan bir taş gibi giderek büyüyen dairesel etkisiyle ele alabiliriz .
Yıllarca en çok şikayet ettiğim şeylerden biriydi ; Festival odaklı politik sinemamızın silik ve sinik örneklerinin , geçmişin gölgelerine yumruk sallamaktan başka bir halta yaramadığını düşünüyordum .
Sinemacılarımız sağ olsun , bu düşüncem halen değişmiş değil ama yel değirmenleri oradaysa onlara doğru dört nala at süren bir Don Kişot her zaman bulunur .
Genç sinemacı Ceylan Özçelik ilk uzun metrajlı filminde kendi aklını ve sinemacı yeteneklerini kullanarak saldırıyor .
Kaygı ilk sınavını İstanbul Film Festivali’nde verdi , seyircinin ve eleştirmenlerin favori filmlerinden biriydi ama son filmini 9 yıl önce çekmiş ve sonrasında yeteneklerini ucuz TV dizilerine adamış sinemacıların jüri başkanlığına emanet edilen yarışmadan eli boş döndü .
Neyin ne olduğunu biliyoruz , bu filmi gözümde daha da kıymetlendiriyor .
Çünkü ( filmde gösterildiği gibi ) televizyon dünyasında herkes ince hesaplarla birbirine bağlıdır ama bu , festivallerde yarışsın da ödül kazansın diye üretilmiş bir kandırma sineması örneği değil .
Ceylan Özçelik politik film çekmenin bir cesaret sınavı olduğunu , film çekenlere ve çekilmişleri takdir edenlere hatırlatan isim olarak tarihteki yerini alıyor .
Kaygı , baş karakteri Hasret üzerinden bu ülkede yaşayanların en az yarısıyla ( son referandum sonuçları ) özdeşlik kurmaya çalışıyor ve giderek bir kabusa dönüşen hikayenin bize gösterdiği şey şu ; bugün bedenimizi ve ruhumuzu yakan ateşin altına yıllar önce atılan odunlar hala yanmaya devam ediyor !
Burası önemli ; zira politik sinemacılarımız geçmişin “sorgulanabilen” meselelerine girişirken günümüzün sıkıntılarının üzerine basmamaya dikkat eder , bu bakanlık desteklerinden ve festival ödüllerinden mahrum edilmemek adına gösterilen bir kaygıdır .
Bu iklimde yaşarken her anımızda endişeli ve dikkatli olmak zorundayız .
Tek TV ( kanalın ismi harika , her şeyi özetliyor ) adında bir televizyon kanalında çalışan Hasret bizden farklı değil , herkes birilerine ve en nihayetinde koca bir toplum tepedeki bir kişiye hesap vermek zorunda bırakılırken , hesap soracağı haklılıklar unutturulmaya çalışılıyor .
Dünyanın hiçbir ülkesinde eşine rastlanmayacak şekilde yoğun bir medya manipülasyonu ve buna hizmet etmek zorunda kalan “okumuş çocuklar” …
Giriş sekansında Hasret’in evinde , arkadaşlarıyla giriştiği tipik “memleketi kurtarma” sohbeti bizim çitlerimizin sınırlarını çiziyor .
Evimiz ve birkaç arkadaşımızdan başka ifade alanımız yok .
Bu noktada filmin bir “tür sineması” örneği olduğunu hissettirmeyen kabus senaryosu devreye giriyor ; kuşatılmış sokaklardan geçip sığındığımız evin duvarlarına da is kokulu bir dehşet sinmiş ise bununla nasıl başa çıkacağız .
Hasret’in finalde bununla yüzleşmekten başka çaresi kalmıyor , peki bizler ne yapacağız ?
Kaygı , temiz oyunculuklara sahip , görüntü ve sanat yönetmenliğinin hikayeye tam olarak hizmet ettiği , bana Latin sinemasının politik örneklerini hatırlatan dinamik ama dingin kurgusu ve ne yaptığının bilen yönetmenliğiyle öne çıkıyor .
Algı Eke’nin yerine bu rolü oynayacak ismi düşündüm , birkaç kişi aklıma geldi ama filmi bir kez daha izledikten sonra castın en doğru şekilde kurulmuş olduğunu düşünüyorum .
Ayrıca Hasret’in evini de bir karaktere dönüştüren mekan çalışmasını alkışlıyorum .
Daha ilk filminde hiçbir acemilik tuzağına düşmeyen Ceylan Özçelik’i okurlarıma , 20’lerin en cesur Türk sinemacısı olarak takdim ediyorum .
Sinema büyük bir zahmet işi ama “politik sinema” bu zahmete değecek bir cesaret örneği de olmalı .
Sorgulamalı ve kafa tutmalı ama geçmişin gölgelerine değil bugünün tiranlarına !
Ceylan işte bunu yapıyor , bedeli neyse ödemeye hazır olduğunu göstererek .
Bir sinemacının engellenemez olduğunun en genç ispatı da olacağını düşünüyorum .
Kurumsal desteklerden men edilebilir ama eminim o bir yolunu bulacaktır .
Diğerleri sinemacılık oynamaya devam edebilirler , oyun bahçelerine filler dalana dek !
Düne ve bugüne dair tüm kaygılarımız bu hafta sinemada , yalnız değiliz , yalnız bırakmayın .
İyi seyirler …
murattolga@gmail.com
- Twitter : @murattolga
