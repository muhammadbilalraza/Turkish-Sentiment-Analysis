Dördüncü AFM Bağımsız Film Festivaline çok az kaldı .
Şahsen ben ne hayaller kuruyorum , bir " indie " den çıkıp diğerine gireceğim , geceyarısı gösterimlerini asla kaçırmayacağım diye .
Ancak bu bağımsızlara ihanet edercesine , Hollywood düşkünlüğüm de asla azalmıyor , o birbirinden parlak , hareketli ve pek tabii bol bütçeli yapıtlar gözlerimi boyuyor .
Şu pamuk şeker kıvamındaki Ocean's 12'i beklememin ve zevk almamın nedeni de bu zaten .
Güzel Tess Ocean'ın kapısı ( Julia Roberts ) , kocası eski hırsız Danny Ocean'a ile ( George Clooney ) telefonda konuşurken , ilk filmden Terry Benedict ( Andy Garcia ) tarafından çalınıyor .
Çalınan parasını faiziyle geri isteyen Benedict , iki haftalık gerisayımı başlatıyor , bu sırada Ocean'ın onbir kişilik ekibini teker teker ziyaret etmeyi de unutmuyor .
Neden Danny hepsini aramıyor diye düşünüyorsanız , hiç başlamayın .
Filmin kusurlarını ve hatalarını bir kenara bırakarak izlerseniz zevk alabilirsiniz ancak .
Hem eğer Danny herkesi arasaydı , o zaman tüm grupla nasıl teker teker karşılaşacaktık ?
Büyük miktardaki borcu karşılayacak kadar parası olmayan grup , bu kadar parayı kazanmanın tek yolunun soygundan geçtiğini farkediyor .
Aslında filmin güzelliği de burada ; sanki her biri , özellikle de Danny , Benedict'in kapılarına çok daha önceden dayanmasını umuyordu , çünkü asıl iyi oldukları işi yapamıyor olmaları , onlar için ölümden çok daha kötü .
Danny'nin girdiği her dükkanda bir bakıma keşif yaptığını , kameralara dikkat ettiğini farketmesi pek hüzünlü .
Tabii , bu filmde olması gereken kadar bir hüzün bu , yaklaşık bir dakikalık .
Hayatlarını kurtarmak için soyguna karar veren ekip , artık Amerika'da rahat iş yapamayacaklarını farkedip Avrupa'ya açılıyorlar .
Amsterdam'da herşey daha da karışıyor .
Önce Rusty Ryan'ın ( Brad Pitt ) geçmişinden güzel bir dedektif olan Isabel Lahiri ( Catherine Zeta - Jones ) karşılarına çıkıyor .
Yıllar önce , Rusty polislerden kaçarken o engel olamadığı haylazlığıyla Isabel'e fırlattığı çekici bir gülümsemeyle başlayan ilişki , Rusty'nin pencereden kaçmasıyla son buluyor .
Mecazi anlamda değil hemde .
Terkedilmenin ve terkedilme sebebinin kızgınlığıyla , " Amerikalılar " ın şehrinde olduğunu anladığı andan itibaren Isabel , onları engellemek için elinden geleni yapıyor .
Ekibin içinde bulunduğu zorluk bu kadarla da kalmıyor .
Son zamanların en tehlikeli hırsızı kabul edilen Gece Tilkisi ( Vincent Cassel ) , Ocean'a ve ekibini kendisine rakip olarak görüyor ve onları en iyinin belli olacağı bir yarışmaya davet ediyor .
Böylece hırsızlar arası dayanışmayı sağlayan bir numaralı kuralı ihlal ederek , aslında yenilgisini de ilan ediyor .
Çünkü , biliyoruz ki , Clooney ve Pitt kadar yakışıklı olduktan sonra , hırsızlar asla yenilmezler ve bazı kuralların kırılması ilahi adaletin sağlanması için yeterlidir .
Daha sonra ise eğlence başlıyor ; planlar yapılıyor , görevler dağıtılıyor , evler yükseltiliyor , trenlerde kavgalar çıkıyor , Arsenal'li futbolcularla seyahat ediliyor , içi dolu bavullar kayboluyor , çantalar çalınıyor , müzeler geziliyor .
Bunların yanında Tess , taa Amerika'dan uçup , kocasına yardım için geri geliyor .
Böylece filmin bol cameolu ve en eğlenceli bölümlerinden biri başlıyor .
Sonra , bütün ekip hapse düşüyor ; kamera da kim kimdir hatırlatmak istercesine teker teker yüzlerinde dolaşıyor .
Ve biz gene biliyoruz ki , hepsi aslında nasıl kurtulacaklarını çok iyi biliyorlar .
Filmin merkezinde Rusty ve aşk macerasını saymazsak , bir beklenmeyen olarak Linus Caldwell ( Matt Damon ) ' i görüyoruz .
Damon , yönetmen Soderbergh'e çekimlerini yeni bitirdiği Medusa Darbesi yüzünden çok yorgun olduğunu , bu nedenle , Ocean's 12'de büyük bir rol istemediğini söylemiş .
Soderbergh'in ise başka planları olduğu aşikarmış , daha filmin başlarındaki uçak sahnesinde , Linus uyuyan Rusty'yi uyandırarak artık daha büyük bir işin altından kalkabileceğini anlatmaya çalışıyor .
Linus , " Biz insanları yaftalayan bir grup değiliz değil mi ? " şeklinde belirttiği etik anlayışı , " ailemin haberi olmasa da olur " diyerek gösterdiği ailevi değerleri ile , grupta çok daha farklı bir yere sahip .
Ama yeri geldiğinde , Danny gibi bir liderlik vasfını üstlenebildiği de gözümüze sokuluyor .
Kendisinin en komik yanı da , inanılmaz bir saflık göstermesi .
Rusty ve Danny ile gittiği görüşmede kandırıldığını anlamadığı yetmiyormuş gibi bir de Led Zeppelin şarkısı Kashmir'in sözlerini , gözleri kapalı büyük içtenlikle söylemesi , gerçekten çok eğlenceli .
Kendisini ciddiye almayan filmleri izlemek bazen insana iyi geliyor .
Kim Ocean's 11'a Oscar adaylığı , ya da bir başyapıt yakıştırması bekliyordu da , Ocean's 12'e de bekleyelim ?
Yönetmen Steven Soderbergh , artık hakkında fazla yorum yapılamayacak bir isim .
Sex , Lies & Videotape , Trafik , Kafka , Schizopolis gibi filmlerin yönetmeninden , Ocean's 11 ve Tatlı Bela gibi popcorn filmlerin de çıkması aslında sevindirici .
Kamera oyunlarıyla her filmde harikalar yaratan Soderbergh , yaratıcı olduğu kadar eğlendirici olduğunu da kanıtlıyor böylece .
Bu arada , evet , şu Oscar'lı Tatlı Bela'dan bahsediyorum .
Lütfen , Julia Roberts o rolüyle Oscar'ı ne kadar hakediyorsa , ben de bu yazımla Pulitzer'i o kadar hakediyorum .
Serseri ama içten imajının Pitt'e , saçlarına hafifçe düşen akların verdiği olgun görüntünün Clooney'e ne kadar yakıştığını söylememe sanırım gerek yok .
To Die For'dan beri heyecanla takip ettiğim Casey Affleck ve babasına bolca çekmiş Scott Caan'ın devamlı kavga eder görüntüleri oldukça eğlenceli .
Düşman hırsız Vincent Cassel ise tüm yeteneklerini konuşturmuş .
Gözlerimiz Mathieu Kassovitz'i de arıyor elbette , ancak muhteşem Cassel her zamanki gibi kendisini izlettirmeyi biliyor .
Carl Reiner doktorculuk oynarken , Elliott Gould bol bol puro içiyor .
İnsan böylesine bir starlar geçişini izlerken heyecanlanmadan duramıyor .
Film , akıllı ve esprili diyaloglar , kimsenin kendisini daha fazla öne çıkartmadığı oyunculuklar ( tamam , belki Linus haricinde ) üzerine kurulmuş .
İlk film bunun yanında " gerçek " bir hırsız filmi olarak kalıyor .
Ama siz de bunu önemsemiyorsunuz değil mi ?
Bu filme gitme sebebiniz sadece herkesi bir arada görebilmek .
Oyuncular , bir yerden sonra film çekmekten çok eğlenmek için bu işi yapıyorlar gibi duruyor , bu da filmi daha izlenebilir kılıyor .
Filmin hikayesi , aslında bir John Woo filmi olacak Hırsızlar Arasında Onur adlı bir senaryodan alınmış .
Burada komik bulduğumuz " hırsızlığın kurallarının " az kalsın ciddi bir filme uyarlanacak olması insanın tüylerini ürpertiyor .
Sanıyorum ki , Ocean's 12'i izlerken ne kadar ucuz kurtulduğumuzu düşünerek elimizdekiyle yetinip , eğlenmesini bilmemiz gerekiyor .
