Öykü kitapları okumayı sever misiniz ?
Roman okumayı , uzun soluklu bir ilişkiye sahip olmaya benzetirim .
Kimi zaman durgun , kimi zaman çalkantılı , her geçen gün daha çok kök salarak bağlandığınız bir ilişki gibi bağlanıverirsiniz okuduğunuz romana da .
Öyküler ise daha çok tek gecelik ilişkiler gibidir .
Yüreğinizde ani ve tokat gibi bir etki bırakabilir .
Kısalığına tezat , etkinin kuvvetine bağlı olarak belki de bir ömür boyu unutamazsınız .
Paris ve aşk güzellemesi olarak beyazperdeyi kırmızı kalplere boğan Paris , I Love You da , böyle bir etki bırakıyor izleyen üzerinde .
22 yönetmenin 5 dakikalık birbirinden farklı aşk ve Paris temalı kısa filmlerinin toplamı olan film , insan üzerinde direk , hayran olduğunuz yazarların farklı hikayelerinden oluşan toplama bir öykü kitabı okumuşsunuz izlenimi yaratıyor .
Şaşkınlık , kahkaha , hayret , romantizm ve hayranlık duygularının karışımı bir etki .
Ethan ve Joel Coen , Wes Craven , Alfonso Cuarón , Christopher Doyle , Walter Salles , Gus Van sanat gibi isimler yönetsin ; Steve Buscemi , Juliette Binoche , Willem Dafoe , Maggie Gyllenhaal , Natalie Portman , Gérard Depardieu gibi isimler oynasın ; hele bir de konumuz da aşk ve Paris olur ise heyecan duymayalım da ne yapalım !
Filmekimi kapsamında da gösterilen Paris I Love You festivalin , biletleri en çabuk tükenen filmlerinden biri olmuştu .
Filmi izledikten sonra yapmanız kaçınılmaz olan şeylerden biri , sizde en çok etkiyi bırakan bölümleri teker teker aklınızda yeniden canlandırmaya çalışmak .
Arka arkaya , kimisine hayran kaldığınız , kimisini sadece ufak bir tebessüm ya da hüzün ile izlediğiniz , kimisinde ( özellikle de Coen'lerin yönettiği Steve Bruscemi'li bölüm ) kahkahalarla güldüğünüz filmler öylesine arka arkaya , siz daha tam tadını çıkaramadan sıralanıyor ki , bittikten sonra geri dönüşlü bir beyin fırtınası kaçınılmaz oluyor .
Hatırlamaya çalışırken ' arada atladığım filmler var mıydı ' hayıflanmaları ile kesinlikle bir kere izlemenin yeterli olmadığı filmlerden biri Paris , I Love You .
Bir bütün olarak nasıl olduğunu söylemenin zor olduğu filmlerden biri karşımızdaki .
Birbirinden o kadar farklı esintiler estiren kısalarla karşı karşıyayız ki .
Joel Coen ve Ethan Coen'in yönettiği , Steve Buscemi'ye neden bu kadar hayran olduğumu bir kere daha anlamama neden olan bölüm , filmin en eğlenceli kısalarından .
Vampirlerinin bile Paris'in romantizminden pay aldıkları , Vincenzo Natali'nin yönettiği , bilmesem kesinlikle Wes Craven imzalı olduğunu düşüneceğim bölüm , ( bir çok insan hiç hoşlanmamış olmasına rağmen ) bana Paris'in geçmişten günümüze pek çok özelliğini hissettirdi .
Tarihin , aşkın , mistisizmin en çok yakıştığı şehirlerden biri olan Paris hakkında yapılabilecek en keyifli çalışmalardan biri kanımca .
Gurinder Chadha'nın yönettiği bölüm , Doğulu göçmen bir kızla Batılı bir gencin yakınlaşması konusunda aslında pek çok açıdan klişeler barındırsa da , etkiliyici bir sevimliliği de yok değil .
Çoğu zaman oryantalizm kokan bu tarz konulu yapımların klişelerini , belki de bu sevimliliği sayesinde üstünden silkmeyi başarıyor .
En şaşırtıcı kısalardan biri ise kesinlikle Wes Craven'a ait olandı .
Şaşırtıcılığı , yaklaşımından değil , yönetmenin ne tür bir fantastik ' Paris ve Aşk ' rüzgarı estireceğini merak ederken son derece sakin , günümüzün modern dünyasına ait bir öyküyü anlatmayı tercih etmiş olmasından geliyordu .
Yine de hikayesine en son anda Oscar Wilde eli değdirmesini , güzel bir hoşluk olarak da görebilirsiniz tabi .
Tom Tykwer'ın , aşkın kör edici yanını anlatmayı tercih ettiği bölümün hareketli romantizmini çok beğenmekle birlikte , Natalie Portman için ayrı bir yıldız koymadan etmeyelim .
Sahi , son yıllarda onun kadar güzel gülüp ağlayabilen başka bir oyuncu daha var mı ?
Son derece keyifli bu 18 kısa filmin içinde hayalkırıklıkları da yaratanlar yok değil .
Aşk Zamanı , Internal Affairs , Kahraman , 2046 gibi filmlerdeki eşsiz görüntü yönetmenliği ile her daim kendi imzasını hissettiren Christopher Doyle , güzel müzikleri haricinde aşkla ve Paris'le ilgisini anlamakta zorlandığınız bir resim çizerek burun kıvırtan bir gülümseme yaratıyor .
Son derece keyifli bir 120 dakika vaat eden Paris I Love You ile hayalgücünüzde yeni pencereler açmaya hazır olun .
Ve filmi izledikten sonra kendinize şu soruyu sormayı da ihmal etmeyin : Benim Paris ve aşk hikayem nasıl bir şey olurdu ?
