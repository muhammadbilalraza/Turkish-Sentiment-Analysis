1968’de yazılan bir kitabın baş kahramanı olan Zeze ile 80’lerin sonunda , bir yaz tatilinde tanışmıştım .
Öğretmenimizin tavsiyesi ile o yaz okunacak kitaplar listemin başında Şeker Portakalı geliyordu .
Kim bilir elimdeki kitap bilmem kaçıncı baskıydı , ama bildiğim bir şey vardı ki ; o da kitabın kapağını yıllarca unutmayacağımdı .
Yaz tatillerinde , birlikte çok vakit geçirme şansı bulduğum sevgili dedem , kitabın kapağında çizilen çocuğu , yazlıktaki bakkalın çırağı Hidayet’e benzetirdi .
Bir süre sonra Hidayet’in adı , Zeze olmuştu .
Hidayet de benim gibi büyüdü ( Bu arada ben Güneşi Uyandıralım’ı da okudum ) ,  askere falan gitti , sonra görmedim .
Şimdi ne zaman Şeker Portakalı dense önce dedem , sonra Hidayet gelir aklıma .
Eminim bir çoğumuzun bu kitapla ilgili anıları vardır .
Tam da bu yüzden Şeker Portakalı’nı yine filme uyarlamışlar dendiğinde “aa neden ki ? ” tepkisini vermem .
Kitabı okumamış olanlar için , kısaca konudan bahsetmek gerekirse , yoksul bir ailenin oğlu olan Zeze’nin sevgi arayışı ve her yere düştüğünde daha büyük bir acıyla tanışması diyebiliriz .
Küçük Zeze , kendine kurduğu hayal dünyasında , önce arka bahçedeki portakal ağacı ile ardından asık suratı ile tanıdıkları ve babası yerine koyduğu Portuga ile arkadaş olur ve sadece büyümek yeterince sancılı değilmiş gibi , bir de çok yoksul bir ailede ve yoksulluğun değiştirdiği aile bireyleri tarafından büyütülür .
Ama Zeze öyle bir çocuktur ki , mutluluğu bir sakızda olsa bile bulur .
Şeker Portakalı 2012’de beyazperdeye , son dönemde daha çok televizyon işlerine imza atmış olan Marcos Bernstein tarafından uyarlanmış ve oyuncu kadrosu da ağırlıklı olarak televizyon dizilerinde yer alan oyunculardan oluşuyor .
Bu yüzdendir ki , bilinçli yapılmış ya da yapılmamış , filmden televizyon filmi tadı almanız kuvvetle muhtemel .
Ancak Zeze’yi oynayan küçük oyuncuJoao Guilherme Avila'nın hakkını teslim etmek gerek ki , rolünün altından başarı ile kalkıyor .
Kitabı zamanında okuyan herkesin çocuk kafasında hayal ettiği Zeze’nin dünyası filmde o kadar kanlı canlı duruyor ki karşımızda , bu denli gerçeklik zaman zaman rahatsız edebiliyor .
Belki biraz daha hayali , biraz daha fantastik bir anlatımla ben daha memnun olabilirdim .
Elbette neredeyse 50 seneye merdiven dayayan ve hala okunan bir kitabın sinemaya uyarlanması yeterince cesaret isteyen bir iş ve bu noktada yönetmenin kitabın gidişatına çok da fazla müdahale etmek istemediğini , ancak ister istemez ortaya çıkan manzaranın kitabın biraz uzağına düştüğünü de söylemek gerek .
Her şeye rağmen çocukluğunu özleyenlerin , Zeze ile iyi kötü anısı olanların görmesi gereken , Zeze ile hiç tanışmayanlar içinse , melodram dozu yüksek bir seyirlik olacak Şeker Portakalı . twitter . com / simulationone
