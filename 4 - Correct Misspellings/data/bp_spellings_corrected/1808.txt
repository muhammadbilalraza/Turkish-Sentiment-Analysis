Cehennem 3D size cehennemi yaşatacak yaşatmasına ama ne yazık ki iyi bir korku filmi olduğu için değil .
Şu an objektif ve soğukkanlı olmam lazım , biliyorum ama insan hayatında izlediği en kötü filmlerden biri hakkında ne kadar ölçülü yazabilir ki ?
Bu " 3D " kısmına değineyim önce .
Ama neresine ?
İçinde 3D'ye hizmet eden tek bir plan olmayan , büyük kısmı farklı odalarda öylece durup konuşan kafalardan ibaret bir film , niye üç boyutlu çekilir ?
Cidden sormuyorum tabii , nedenini biliyorum .
Bilet başına 18 lira para alabilmek için , başka ne olacak .
Sakinleşeyim .
Evet .
Bu filmde 3D ne sizi bir dünyaya sokmaya ne de korku sineması için yeni çözümler üretmeye yarıyor .
Açılışta gökyüzünden yağan tüyler ( sanırım tüydüler ) , bir sahnede üzerimize doğru uçan birkaç ufak CGI yarasa , kameraya doğru denizin üstünden taş sektiren tinerci çocuklar ve Ogün Kaptanoğlu'nun kabustan sıçrayarak uyanması belki .
Filmin yapıp yapabildiği üç boyut numaraları bunlardan ibaret .
Tabii bir de ön planlar .
Ağaçlar , pencereler gibi .
İyi bir kadrajda ön plan , arka plan , derinlik zaten vardır .
Ön plandaki objeyi biraz daha ayırmak adına 3D kullanmanın manası ne ?
Ya inanın , hiç 3D'sinde değilim .
4D çeksinler .
Salona koku da versinler .
Yağmur sahnelerinde tepedeki ufak fıskiyeler bizi ıslatsın .
Yangınlarda salonun ısısı artsın .
Her fikre açığım .
Ama hepsinden önce bir senaryo yazmayı , mizansen kurmayı öğrensinler .
Ben hayatımda bu kadar enformatik , bu kadar yapay diyalog görmedim .
Cidden , Yavuz Özkan filmlerinde bile göremezsiniz böyle şey .
Bir de bu lafları öylece kaskatı durup üç dakika boyunca ilkokul müsameresinde şiir okur gibi söylemiyorlar mı ?
Bir örnek olarak , " söylemiyorlar mı " nine da aynen her harfinin üstüne basa basa okunduğunu düşünün ama .
Normal hayatta konuşulduğu gibi , " söylemiyolar mı " şeklinde değil .
Dil konusunda muhafazakar bir edebiyat öğretmeni tavrıyla : " Söylemiyorlar mı ? "
Başka kim böyle konuşur ki ?
Bir de ekibin röportajlarda sürekli bahsettiği , 3D sistemiyle çekim yaparken oyuncuların hareket alanının çok kısıtlandığı meselesi var .
Aşırı dar alanda oynamak , resmi bozacak hareketler yapmamak zorundaymışlar .
Muhakkak doğrudur .
Gerçi biz ne 3D filmler izledik şu ana kadar , dünyalar yerinden oynadı , orası ayrı .
Bütçe , teknik altyapı ve malzeme meselesidir herhalde .
Yalnız oyuncuların robot gibi hareket edip konuşuyor olmasının sebebi buysa eğer , değdi mi yani şimdi 3D çektiğinize ?
Lost'tan fırlamış gibi bir de Kara Duman var filmde .
Yok , yok , şaka şaka .
Ne Lost'u ?
1990 tarihli Ghost'ta daha iyi efektler vardı Cehennem'dekinden .
Hadi onu geçtim .
Ya filmin korku objelerinden biri olan küçük oğlan çocuğuna ne demeli ?
Zavallı çocukcağız , suratında acayip bir makyajla , sırıta sırıta , sevimli sevimli geliyor bize doğru .
Kahramanımız zavallımı görünce çığlığı basıyor .
Ne bağırıyorsun ki şimdi durduk yere ?
Karıncayı incitecek tip var mı o çocukta ?
Korkmamızı mı bekliyorsunuz gerçekten bu sevimli keratadan ?
Halbuki nasıl da heyecanla , neşeyle yürüyor kameraya doğru !
Geçen hafta , 3 Harfliler : Marid'i birlikte izlediğim arkadaşıma söylediğim şey geldi aklıma .
Korku filmlerindeki küçük kız çocuğu klişesinden yakınıyordu .
" Ama düşünsene " demiştim ( alaycı ) , " küçük bir erkek çocuğundan kim korkar bizde ? "
Bu film iyi bir dayanak oldu bakın o geyiğe .
Diyebilirsiniz ki bana bunları anlatma , film hiç korkutuyor mu , onu söyle .
Şöyle söyleyeyim .
Ben bu filmi seyrettiğim sırada , İstanbul'da 4.4 şiddetinde bir deprem oldu .
Salon sallandı resmen .
Ben yine de korkmadım .
Sanırım o sırada , Ghost'taki Whoopi Goldberg'i fazlasıyla anımsatan manyak büyücü / falcı karakterine gülüyordum .
Biz sinema eğitimi alırken , her sömestir bir kısa film çekerdik .
Bu kısa film jüriye girer ; Lütfi Akad , Memduh Ün , Duygu Sağıroğlu gibi sinemacılardan oluşan jüri filmin geçip geçmeyeceğine karar verirdi .
Üst üste birbirinden başarısız filmler çekmesine rağmen , yenilmeye doymayan bir pehlivan kadar azimli gözüken Biray Dalkıran'a şunu söylemek isterim : Cehennem 3D , derme çatma dekorlarda daha ilk filmlerini çeken 20 yaşında çocukların işleri arasında bile sınıfta kalırdı .
Acı ama gerçek .
Görüntü yönetmeni Doğan Sarıgüzel ile hukukunuz o noktadaysa , kendisine sorun .
Aynı okulda benden kıdemlidir .
Hazır yeri gelmişken , filmin görüntü yönetiminin gayet başarılı olduğunu da söyleyeyim .
Ayıp etmiş olmayayım .
Son olarak da filmin tanıtımı için " uydurulan " haberden bahsetmek istiyorum .
Hani film için gelen İspanyol ekip o kadar korkmuş ki adamcağızlar filmi bırakıp ülkelerine geri dönmüşler ya .
Çocukların bile inanmayacağı bir haberle seyirciyi kandırmaya çalışmak .
Bu haftasonu Hürriyet'te Cengiz Semercioğlu da bahsetmiş aynı şeyden .
Sırf böyle " cinliklerle " seyirciyi aptal yerine koymaya çalıştıkları için gitmemek lazım bu filmlere .
Katılıyorum .
Gerçekten filmi yarıda bırakıp ülkesine dönen bir İspanyol ekip varsa bile , bunun sebebinin çok farklı olduğunu tahmin etmek zor değil .
Böyle yalanlardan medet ummak da sadece ayıp .
Zoraki sürpriz finalden hiç bahsetmeyelim bile .
Unutalım .
Olur mu ?
Twitter : aliercivan
