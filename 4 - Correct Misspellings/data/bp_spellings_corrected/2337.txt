Star ve Jake .
Bir süpermarkette kesişen yolları , onları ‘kırık bir aşk hikâyesi’nin anti - kahramanlarına dönüştürüyor .
Gençliğin kararsızlığı , delişmenliği , hırçınlığı , keşfetme iştahı ve kendini bulma arayışıyla çıktıkları yol , ‘iki âşık’ı gelgitli bir aşkın ‘kirli ama saf’ doğasına hapsederken , öte yandan da ‘çürümüş kapitalizm’in dikte ettiği ‘rüya’nın içine bir ok gibi fırlatıyor .
Bu ‘şimşek’ hızındaki penetrasyon , kapitalizmin dengesini bozuyor ama yıkamıyor ; rüyanın yanıltıcılığına darbe indiriyor ama sürekliliğine zarar veremiyor , ne yazık ki .
Ancak , ‘umut’ hep kapıda bekliyor bu aşkın çıktığı yolda ve finalde kendini iyice açık ediyor , âşıkların yüzüne gülüyor .
Elinde avucunda ne varsa ortaya döken bir yönetmen Andrea Arnold .
Memleketi İngiltere’den kopup gelen ve özellikle “Akvaryum”la ( Fish Tank ) ‘birey’ ( kadın birey ) olmanın derslerini veren sinemacı , yukarıdaki paragrafta ‘hissiyat’ını vermeye çalıştığımız “American Honey” ile Yeni Dünya’nın ‘yolunu bulamayan’ gençliğine uzatıyor şefkatli ( aynı zamanda acımasız ) elini .
Bir minibüsün içinde ‘Amerikan Rüyası’nı arşınlayan gençlerin serüveni , yalnızca ‘genç olmak’ üzerine bir hikâye değil kuşkusuz ; arka planda arzıendam eden coğrafyanın kustuğu Amerikan halkının da serüveni bu aslında .
Nafile hayatların resmigeçidi de diyebiliriz “American Honey” için , - tam aksi istikamette bir şey söylersek - ‘boşluğu dolduran’ hayatlara düzülmüş bir methiye de .
Abdellatif Kechiche’in “Mavi En Sıcak Renktir”indeki ( La Vie d’Adèle ) Adèle Exarchopoulos örneğinde olduğu gibi , “American Honey”nin başkarakteri Star’da bizi köklerimizden sarsan genç Sasha Lane , bu methiyenin tartışılmaz öznesi .
Onun yolculuğu , evet belki ‘aşk’la anlamlanıyor , ama yalnızca buraya tutunduğunu söylemek haksızlık olur .
Üzerine ‘yıldız tozu’ serpilmiş karakterin , umut dolu bir rüyanın peşine takılırken , irkiltici bir karabasanın içinden geçme zorunluluğu , sanıyoruz “American Honey”nin de özünü oluşturuyor .
İzini kaybettirme motivasyonu , Star için bir yandan da ‘yeni bir iz’ bulma çabasını getiriyor kaçınılmaz olarak . ‘Bitmiş’ ailesinden kaçıp uzaklaşan bu ‘teenager’ , ruhunda açılmış yaraları onarabilecek dirayete de sahip , ruhundan akan ‘özgürlük’ün emrettiklerinin gereklerini yerine getirebilecek iradeye de .
Evet , ‘yol’da karşısına çıkabilecekler konusunda net bir fikri yok , ama kimin var ki !
O da ‘bilinmez’ olanın çekiciliğine kendini kaptırıp ‘çılgın kalabalık’tan ziyade onun gibi reflekslere sahip bireylerin arasına karışıyor .
Tutunduğu dalın kırılabileceğini biliyor belki , ama henüz ‘yaşa ( ya ) madığı’ hayatın ona aralık bir kapı göstereceğini ümit ediyor .
Aslına bakarsanız , biz seyirciler istiyoruz bunu , hem de ölesiye .
Sevmek zorunda hissettiğimiz bir karakter mi Star , bundan emin değiliz .
Örneğin , Sebastián Lelio’nun “Gloria”sında Paulina García’nın yanaklarından öpmemiz için epeyce malzeme verilmişti bize , ama burada Andrea Arnold’ın aynı şeyi yapmak gibi bir niyeti yok .
Yaş aralığı çok açık olmasına karşın , benzer motivasyonları var Gloria ve Star’ın , ama “American Honey”de karakterle el ele tutuşmayı önleyen bir ‘mesafe’ olduğu da bir gerçek .
Andrea Arnold , tıpkı “Akvaryum”daki Mia’ya ( Katie Jarvis ) yaptığı gibi yaklaşıyor Star’a , ‘defans hattı’nı sağlam kuruyor .
‘Ezilenlerin sesi’ olmak gibi bir niyet de sezilmiyor Star’ın serüveninde , belki ‘kırılgan’ ama kesinlikle ‘zayıf’ bir karakter değil o .
Shia LaBeouf’un ‘şaşırtıcı biçimde’ Sasha Lane’den rol çaldığı Jake karakteri , Star’ın kırılganlığını öne çıkarıyor , onu aşkın ‘tahmin edilemez’ ya da ‘planlanamaz’ doğasıyla baş başa bırakıyor .
Bu genç ruh , belki hayatında ilk defa âşık oluyor ve sonrasında defalarca yaşayacağı bu duygunun kafa karıştırıcılığıyla boğuşmak zorunda kalıyor .
Kendini teslim ediyor diyemeyiz , ama yönünü her defasında aşkla belirliyor , toslayacağı duvarların içinden geçebileceğini düşünüyor .
Geçip geçemediği başka bir mevzu , ancak ‘duvara karşı’ motivasyonunu öylesine saf bir şekilde hissettiriyor ki , ‘âşık olmak’ üzerine sayıklamak istediğinizde onun serüveninden ilham almadan bunu yapamayacağınızı görüyor , biliyorsunuz .
Vestiyere bırakılmış ‘hayat paltosu’nun oradan alınıp ters yüz edilerek yeniden ve umut dolu bir biçimde giyilmesinin filmi “American Honey” .
Tabii ki bir Patty Hearst hikâyesi değil Star’ınki , ‘dönüşüm’ün yapaylığı söz konusu değil burada .
Star , olanca doğallığıyla büyüyor , gelişiyor ve dönüşüyor .
Dönüştüğü şey , filmin ilk anında gördüğümüzü reddetmiyor aslında , ama onun üzerine öyle tuğlalar koyuyor ki , artık onun için geri dönüşün mümkün olmadığını  hissediyorsunuz .
Çıktığı yolda karşısına çıkanlar , onu besleyip büyütürken , yüreğinden akanlar da hikâyesini ‘okunur’ kılıyor .
İte kaka giden bir hikâye değil bu .
Evet , sağa sola çarparak ilerliyor belki , ama arkasından biri ( ile ) kovalamıyor .
Coşkuyla belirliyor rotasını Star , hızına yetişmenin mümkün olmadığı bir coşkuyla .
Büyük aşkı Jake’in bile ‘hep destek tam destek’ olmadığı bu uzun koşu , sık sık hırpalanmasına yol açıyor , sezgileriyle hareket eden karakteri her türden ruh halinin içine sokuyor .
Kurallar koymadığı serüveni , zıt kutupların birbirini çektiği ‘öze dönük’ bir yolculuğu işaret ediyor .
Bu yolculuk , bize Star’ın boyunduruk altına alınamayacağını gösterirken , açtığı yelkenin ihtiyacı olan rüzgarla salınmamızı da sağlıyor .
Hatta bir noktadan sonra nefesimizle destek olmaya çalışıyoruz bu yolculuğa .
Yalnızlık , “American Honey”de bir gerçeklik olarak kendini öne atsa da , Andrea Arnold bunu ‘olumsuz’ bir tespitle anlamlandırmıyor .
Star’ın bir minibüs dolusu gençle birlikte yaşadığı yalnızlık , tıpkı yol arkadaşları gibi bir ‘tercih’in sonucu .
Belki o son katılan olduğu için ‘daha yalnız’ izlenimi veriyor , ama temelde herkes yalnız ve kimse yalnızlıktan şikayetçi değil !
Yalnızlığı bir ‘yük’ olarak görmedikleri için , bir ‘problem’ de olmuyor bu durum ; planlı programlı ilerlemek yerine ‘el yordamıyla’ aşacaklarını biliyorlar bu ‘engel olarak görmedikleri’ engeli .
Kalabalığın dayattığı yalnızlığın resmi belki de bu , yeryüzünün bireye uyguladığı baskının paletinden çıkan .
Star’ın bu baskıya pabuç bırakmayacağını tahmin etmekse zor değil , ki bırakmıyor zaten !
Oraya buraya koşturmaktan yorulmuş , aşkının getirdiği ‘kabartma tozu’ etkisiyle neredeyse paralize olmuş , yolun ona sundukları ve dayattıkları arasında sıkışıp kalmış , kafa karışıklığını içselleştirmiş Star , tüm bunlara rağmen ‘gelişine vuran’ bir karakter .
Anlık kararları , onu çoğu zaman ‘parçalanma’ noktasına taşısa da , en nihayetinde ‘özgür bir birey’ olmanın anahtarına sahip .
Belki o anahtarın cebinde olduğunun farkında değil henüz , ama anahtarı cebinde bulduğunda şaşkınlığa uğrayacak biri de değil .
Yürüdüğü yolda karşısına çıkacak kilitli kapıları önce kırmaya çalışacak belli ki ; sonrasında ‘anahtar’ çıkacak ortaya ve hızlı adımlarla ‘harikalar diyarı’na doğru yollanacak .
Bu ‘kirli diyar’ , belki onu yutup hiçleştirecek , belki de o dönüştürecek diyarı , kim bilir !
Resmin içinde parendeler atarak takip ettiğimiz Star’ın serüveni , “American Honey”yi 21. yüzyılı ve bu yüzyılın gençliğinin haletiruhiyesini tarif eden bir film haline getiriyor .
Nasıl ki , Nicholas Ray’in “Asi Gençlik”i ( Rebel Without a Cause ) ya da John Hughes’un “Kahvaltı Kulübü” ( The Breakfast Club ) 20. yüzyılı ve o yüzyılın gençliğini tarif ediyorsa , “American Honey” de bu yüzyılın her açıdan ‘kafası karışık’ gençliğine adıyor kendisini .
Sistem / toplum tarafından her fırsatta ‘tartaklanan’ gençliğin arayışına yöneltiyor kamerasını ve oradan umuda doğru evrilmeyi başarıyor .
Genel çerçevede Amerikan zihniyeti üzerinden yürüyor gibi görünse de , ‘küresel’ bir sonuç elde ettiğini kabul etmek gerek .
Andrea Arnold , yazıp yönettiği filmle ‘endişe’nin altından girip üstünden çıkarak başkalaştırıyor onu , içimize su serpiyor .
Uzun yolculukta , Star ve Jake’in yoldaşları da resmi genişletmeyi başarıyorlar , ki bunlar arasından ‘patron’ Krystal ( Riley Keough ) sekiz adım öne çıkıyor .
İki âşık arasındaki denge / dengesizlik konusunda belirleyici bir rol üstlenen bu karakter , öte yandan da ‘sistem’e dair kimi tespitler bahşediyor bize .
Hikâyede yeterince ‘çatışma’ yokmuş gibi , o da çeşitlendiriyor çatışma alanlarını ve düşünce trafiğini içinden çıkılamaz bir hale getiriyor .
İçinden çıkılıyor mu derseniz , evet çıkılıyor ama büyük bedeller ödenerek .
Gençliğin ‘bedel ödeme’ konusunda fazlasıyla ‘bonkör’ olduğunu düşünürsek , bunun bir ‘ödeşme’den öteye gitmediğini söyleyebiliriz .
Çocukken ya da ilk gençlik yıllarında ağızda sakız olan “Ödeştik mi ? ” sorusunun yetişkinlikte pek de dillendirilmediğini hesaba kattığımızda , bu ‘bedel ödeme’ biçiminin ne kadar da saf bir ‘son nokta’ koyma biçimi olduğunun hakkını verebiliriz .
Keşke bütün bedeller böyle ödense !
Meramımızı anlatabildik mi bilemiyoruz .
Belki uzunca bir ‘sayıklama’ oldu bu , gereğinden uzun .
Ancak , birkaç paragrafa sığdırılabilecek bir film değil “American Honey” .
Belki bir ‘başyapıt’ değil , ama tıpkı Star’ın yüreği gibi piştikçe kabarıyor .
Yanmamasını sağlamaksa sizin elinizde , ‘ihtimam’ istiyor biraz .
