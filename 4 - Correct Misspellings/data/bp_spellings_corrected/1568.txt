Çocukluğunda orijinal çizgi romanları ve yetmişli yılların televizyon dizisini yalayıp yutmuş hayran kitlesi için , " şirin " devimizin sil baştan yeniden yaratılan macerası , Ang Lee'nin " sanat filmi çizgi roman " denemesi Hulk'u yok sayarak başlıyor işe .
Bu yaklaşım bir devam filminden çok Hulk 2.0'ı getiriyor seyirciye .
Yani ilk filme göndermede bulunmaktan kaçınan , tek başına kendi dev yeşil ayaklarında durmaya uğraşan bir " ikinci ilk film " var karşımızda .
Hulk bildiğimiz Hulk , ama bu sefer " Daha büyük , daha aksiyonlu ve daha hayran odaklı ! "
The Incredible Hulk'un yapımcılarının , 2003 yapımı filmin antitezini ortaya koymak için ellerinden geleni yapmaları anlaşılır bir uğraş .
Ang Lee'nin ailevi psikolojik drama yaklaşımı , gerçek çizgi roman kareleriyle dolu şahane montajına rağmen ağır temposu ve ruhsuz karakterleriyle pek de ilgi çekici bir yapım değildi Marvel uyarlamaları göz önüne alınırsa .
Fakat bu sefer ilk filmden olabildiğince uzaklaşan yapımcılar , terazinin bir ucundan diğerine koşuyorlar ve karakter - aksiyon arası denge bir kez daha bozuluyor .
Sonuç olarak melodramsı bir aşk hikayesinin zar zor bir arada tutturduğu ince ip misali senaryoyu yüzlerce araba ve tank'ın beraberinde yerle bir eden , bitmek bilmeyen bilgisayar efekti demosu tarzı aksiyon sahneleriyle baş başa kalıyoruz .
Duraksız aksiyonun başarılı yönetmenlerinden Louis Leterrier ( Taşıyıcı 2 ) , yeni Hulk'un maksimum aksiyon arayan yapımcıları için mükemmel bir seçim ilk bakışta .
Leterrier'in filme olan yaklaşımı şu formülden oluşuyor : Hulk , bir araba / tank / helikopteri ikiye böler .
Sonra bu parçaları teker teker kötü adamlara fırlatır .
Kötü adamlar ekranın dışına fırlar .
Formülü tekrarla .
Aslına bakılırsa ilk perdede Leterrier daha orijinal , karakter bazlı anlatımı ustaca elden geçirilmiş aksiyonla birleştirebilecek bir Hulk yaratıyor .
Brezilya gettolarında saklanan Bruce Banner'ın ( Edward Norton ) , Hulk'u kontrol altına almak için sinirlerine hakim olmasını , aynı zamanda bu hastalığa bir çare bulmaya çalışmasını izliyoruz ilk perdede .
Askerlerin Banner'ın mekanını bulduktan sonra Banner'ın bir gazoz fabrikasında Hulk'a dönüştüğü ilk aksiyon sahnesi , Hulk'u çoğunlukla gölgede tutarak teknik gösterişçilik yapmak yerine daha karanlık , seyircinin hayal gücünü destekleyen bir başlangıç sunuyor .
Hulk'un üniversitede askerlere karşı geldiği sahnede CGI yeşil devi açık havada bütün detaylarıyla gördükten sonra Leterrier yukarıda bahsettiğim formülü devreye sokuyor ve filmin geri kalanı boyunca bu formülden uzaklaşmıyoruz .
Kendisi de bir Hulk hayranı olan Edward Norton , Bruca Banner'ın içinde yaşatmak zorunda olduğu bela ile çektiği yalnızlığı ve iç çatışmayı başarıyla aktarıyor .
Fakat ne yazık ki delirtici sıklıkla araya giren uzun aksiyon sekansları Norton'a üç boyutlu bir Bruce Banner yaratmak için yeterli zaman vermiyor .
Aynı sorun Banner ve Betty Ross ( Yavan performansıyla Liv Tyler ) arasındaki aşk hikayesi için de geçerli .
Yeniden elden geçirilmiş bilgisayar yaratımı Hulk'un , ilk Hulk'tan daha gerçekçi ve daha başarılı bir yaratım olduğu kesin .
Bu sefer doku ve kas detaylarıyla dolu , etrafındaki fiziksel ortamla olan ilişkisine dikkat eden , ağırlıklı bir Hulk yaratılmış .
Hulk'un düşmanı " sarı dev "
Abomination ile dövüştüğü final boyunca , New York sokaklarında kırılan her kaldırımın etkisini , fırlatılan her arabanın çarpışmasını , bilgisayar efektlerine olan direk bağlantısıyla hissediyoruz .
Fakat bu uzun finali ayakta tutacak bir hikaye önceden yaratılmadığı için , teknik bakımdan hayret uyandırmasına rağmen , kişisel bakımdan bir bağ kuramıyor seyirciyle .
The Incredible Hulk , çizgi romanın ve orijinal dizinin hayranları için bir sürü referans sunuyor .
Banner'ın Hulk'un klasik bir repliğini Portekizcede başka bir kelimeyle karıştırması .
orijinal Hulk Lou Ferrigno'nun güvenlik görevlisi rolünde konuk oyunculuğu .
Orijinal dizinin klasik müziği .
Bu referansların hepsi tek bir sebep için konulmuş haliyle , yapımcıların bu sefer Hulk'un hayranlarını tatmin etmek için gerçekten uğraştıklarını kanıtlamak .
Bu bakımdan belki de The Incredible Hulk bekleneni getiriyor hayranlarına .
Fakat geçen ayın Demir Adam'ı gibi hikayesini ve aksiyonunu birebir tutan daha doyurucu bir çizgi roman uyarlaması arayan seyirci , alışılagelmiş , yavan ve şişirilmiş bir dev ile idare etmek zorunda bu sefer .
