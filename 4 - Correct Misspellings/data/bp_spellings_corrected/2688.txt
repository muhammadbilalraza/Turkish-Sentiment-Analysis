Seyircinin ve bir kısım eleştirmenin sandığının aksine sinemacılarımız sadece cinli - büyülü korku - gerilim filmleri çekmiyorlar .
Her yıl artan sayıda farklı işlere rastlıyoruz .
Geçtiğimiz yıl izlediğim Baskın , Naciye ve Ceset gibi …
Bu yılın vizyonunda da yine sırtını cine dayamamış işler var .
Mert Dikmen’in aynı adlı kısa filminden uyarlayarak çektiği ilk uzun metraj filmi olan Cereyan da bunlardan biri ve oldukça meraklı bir seyirlik .
Günümüz insanını White Star Line şirketinin medar - ı iftiharı Titanic'e gemisine çok benzetiyorum .
Hani şu batmaz denilen ve ilk seferinde bir buzdağına çarparak okyanusun buz gibi sularına gömülen ünlü gemi …
Bizler de Titanic'e gibi kendi özgüvenli ortamlarımızı yaratıyor ve inşa ettiğimiz duvarların yıkılmaz ve yüksek olduğunu sanıyoruz ancak incitilmeye o kadar açığız ki peynirsiz” bir kapanın başında bekleşen fareler gibiyiz .
Filmin ilk dakikalarında henüz üniversite 2. sınıf öğrencisi olan ama online terapistlik yaparak başkalarının hayatına giren ve yön veren , şahit olduğumuz ilk seansından anladığımız kadarıyla “tanrıcılık” oynamayı seven Aylin’le tanışıyoruz .
Telefonda annesinin yaptığı uyarıyı umursamıyor ve bu onun başına geleceklere ne kadar açık , dikkatsiz bir kurban olduğunun işareti olarak sunuluyor seyirciye …
Karşısına kimin çıkacağını bilmeden ekranın ardındaki dokunulmazlığına güvenerek psikolojik telkinler veren Aylin de çok geçmeden kendi buzdağını buluyor ve ona çarpmak için hiç tereddüt etmiyor .
Cavit , ailesini kaybetmiş travmatik biri , manyaklık seviyesine gelmiş ve oradan sesleniyor halka ama Aylin onun vakasını bir tür meydan okuma olarak görüp kesildiği gibi kalması gereken bir online seansın ardından adamın peşine düşüyor , evini buluyor , ısrarlarına dayanamayarak onun evinde bir gece geçiriyor ve sonrasında olaylar , olaylar …
Cereyan , çok kaba bir eleştiriyle “2 kişiyle film çekmişler” dedikleri türden bir film ama cast ve mekandaki daralma , konusuna odaklanmasına ve daha yoğunlaştırılmış bir reji çabasına yol açıyor .
Sıkıcı mı , asla !
Mert Dikmen 81 dakikalık film malzemesini gayet yerinde kullanmış , finali de sündürmeden hikayeye noktayı koymuş .
Günümüz sinemacılarının sevmediğim bir özelliği , dijital imkanlar yüzünden ellerinde saatlerce malzeme olması ve kurguda bunlara veda etmeyi başaramamaları .
Mert Dikmen bu hataya düşmüyor .
Cereyan , gösterişsiz ama hikayeyi özümsemiş oyunculuklara sahip .
Pınar Bibin’in oyunculuğu dengeli , Murat Yatman da iyi fakat rolü gereği oldukça değişken bir karaktere hayat veriyor .
Her seferinde aynı kıvamı tutturamamış ama bu kötü oynuyor demek değil , gayet iyi .
Görüntü yönetmenliğini ise oldukça beğendim ancak filmin beni en tavlayan tarafı atmosfer oluşturma kabiliyeti oldu .
İlk sekanstan finale kadar bu çaba devam ediyor .
Hoşuma gitmeyen bir tarafı yok mu , elbette var !
Film müziği başarılı bir çalışma olmasına rağmen bazen görüntünün önüne geçiyor .
Sessizliğin çok yakışacağı ve tedirginliği besleyeceği kimi sekanslarda gereksiz bir tema kullanımı var .
Gecikmiş yazı için okurdan özür dilerim ancak film hakkında ne kadar kalem oynatılacağını merak ettiğim için bekledim .
Tahmin ettiğim gibi , laf sırası gelince mangalda kül bırakmama ama farklı bir işle karşılaşınca ilgi göstermeme halimiz devam ediyor .
Yani ; batı cephesinde değişen bir şey yok !
Cereyan , ilk filmiyle umut veren bir sinemacıyı müjdeliyor .
Mert Dikmen , geniş bütçe imkanlarıyla karşımıza çıktığında çok daha iyi ve farklı işlere imza atacak gibi görünüyor .
Recep İvedik’in 1500’den fazla sinema salonunu işgal ettiği şu zamanda gişe sinemasında gerçek bir alternatif yaratan Cereyan’ı izlemenizi tavsiye ederim .
Kısa bir süre önce filmin yaratıcısıyla yaptığım röportajda ; “Cereyan’ın , birbirinin kopyası işlerin arasında izlenmesi gerek ki , bu tarz örneklerin önü açılsın .
Hem benim gibi yönetmenlerin , hem de yenilikçi yapımcıların cesaretlenmesi , sinemamızda çeşitlilik oluşturmak açısından bu çok önemli” diyordu Mert Dikmen .
Bu hepimizin arzusu değil mi ?
Eğer öyleyse , iyi seyirler … murattolga@otekisinema.com
