' Creed'in başarılı bir devam filmi ya da spin - of olmasını sağlayacak , buna ek olarak yepyeni bir seriye kapı açacak gereklilikler nedir ? ' sorusu , neredeyse imkansız görünen ciddi kombinasyonlar gerektiriyor .
Yönetmen seçiminden , yeni ana karakterin filme katacaklarına , eski dost Balboa'nın hikayesinin ' yaşının gereklilikleri de dikkate alınarak ' ne yöne savrulacağından , nostalji soslu taze bir yumruğun sorunsuzca hayata geçirilmesine kadar seyirciyi bekleyen onlarca mefhum var .
Son Durak'ta başrole yine Michael B. Jordan'ı koyarak tertemiz bir iş çıkartan Ryan Coogler'ın yönetiminde , İtalyan Aygırı'nı oynamak için doğan Stallone'nin varlığını yanımıza katarak çıkıyoruz yolculuğa .
Rocky Balboa'nın efsanevi rakibi , büyük dostu Apollo Creed'in evlilik dışı ilişkiden dünyaya gelen oğlu Adonis , çocukluğunu ıslahevinde geçiriyor .
Her günü kavgayla geçen , gidişatı hiç de iyi olmayan hayatı , Apollo'nun dul eşi Mary Anne'nin vicdan muhasebesiyle bambaşka bir yöne evriliyor .
Mary Anne tarafından evlat edinildikten sonra Creed ailesinin finansal avantajlarını arkasına alıp rahat bir hayat süren Adonis'in yükselmekte olan kariyerine uğruyoruz sonra .
Her şey yolunda olmasına rağmen Adonis , içinde büyüyen boks içgüdüsüne karşı koyamıyor .
Meksika'ya gidip gizlice yaptığı müsabakalar da ona yetmeyince soluğu Philadelphia'da alıyor ki işte bu eski dostun devreye girdiği yer .
Hala aşık olduğu vefat eden eşi Adrian'ın adını verdiği restoranda sessiz / sakin emekliliğini sürdüren ' yorgun ' Rocky , ilk etapta Adonis'in kendisini çalıştırma teklifini kabul etmese de ' bu sürecin fazla uzun sürmeyeceğini ' tahmin etmek zor değil .
Ryan Coogler , Aaron Covington ile birlikte yazdığı senaryoda olabilecek tüm iyi hamleleri yapıyor .
Seyirciyi Rocky Balboa'nın kahraman olduğu hikayeden naifçe uzaklaştırıyor .
Evet , Rocky burada , hala gidişat için çok önemli ama aynı hikaye yeniden anlatılamaz .
Yeni bir muhtemel efsane ile yeni bir serüven başlıyor ve anahtarlar Rocky'nin elinde .
Rocky'i koç olarak betimlemek , yaşanılan günün gerçekliğiyle geçmiş zaman nostaljisi arasında köprü işlevi görüyor .
Önceki filmler arasındaki muğlakta kalmış ayrıntılar netleşirken , seriye verilen direk referanslar , duvardaki fotoğraflar , eski maçlardan parçalar Coogler'ın materyal üzerindeki hakimiyetini ispatlıyor .
Bunu yaparken günümüzün ' duygularımızla oynayan ' nostalji pazarlaması oyununa düşmüyor .
Rocky'nin geçmişteki zaferleri üzerine tekrara kaçabilecek saygı duruşları yerine , Rocky'nin gözlerinde Apollo'yu hatta bizzat kendisini gördüğü boksöre tecrübelerini aktarmasına eğiliyor .
Adonis'ın dövüşme isteğine geldiğimizde durumu yalnızca ' gen ' ile açıklayan bir kolaycılıkla karşılaşmıyoruz .
Adonis asıl savaşını babasının ölümsüz efsanesinin gölgesi altında veriyor .
Hatıra ile efsane arasındaki zorlayıcılık farkı karakterin içinde bulunduğu zorluğu seyirciye hissettiriyor .
O doğmadan önce ringde ölen babasını hiç tanımamasına rağmen , neden olduğunu bilmediği bir ' ispat ' duygusuyla yaşıyor .
Kendini kendine , kendini babasına ispat etme çabası .
Bunu yapmaya çabalarken Creed soyadını kullanmayı reddediyor çünkü tek bir ismin onu haksız rekabetle yükseltebileceğinin farkında .
Adonis'in Rocky'e ' amca ' diye hitap etmesiyle başlayan , hem kendi aralarındaki hem de filmle bizim aramızdaki sıcaklık her geçen dakika daha da büyüyor .
Babalar , oğullar , baba figürleri ve karşılıklı verilen hayat derslerinin arasına hiç de sakil durmayan bir aşk hikayesi de eklemleniyor .
Lisa Bonet'in gençliğini hatırlatan Tessa Thompson'ın Bianca'sı hem Adonis'le olan kimyası hem de muhtemel serinin yeni Adrian'ı olabilme potansiyeli ile anlam kazanıyor .
Gidişat esnasında ' buna ne gerek vardı ? ' diye düşünebileceğiniz tüm birleşenleri ince ince hesapladığı görünen Coogler , dramatik , gülümsetici ve heyecan verici arasındaki dengeyi kusursuza  yakın biçimde kuruyor .
Bağımsız film alışkanlıklarını kaybetmeden süssüz bir anlatım seçen yönetmen , iş dövüş sahnelerine geldiği anda ise gözünü karartıyor .
Görüntü yönetmeni Maryse Alberti ile birlikte kamerayı ringde dans ettiren Ryan Coogler , bu sayede hem Apollo'ya nazire yapmış hem de ' plan sekans boks maçı nasıl çekilir ? ' dersi vermiş oluyor .
Arka planda Ludwig Göransson , Bill Conti'nin orijinal müziklerini orkestra ve hip hop ritmleriyle kavuşturduğunda her şey daha da açık seçilmeye başlıyor : Creed ' neredeyse imkansız görünen ciddi kombinasyonları ' alnının akıyla bir araya getiriyor .
Michael B. Jordan'ın starlığını tescillediği , Stallone'nin ilk defa bu kadar kırılgan görünüp yüreğimizi titrettiği Creed , sadece senenin en iyi filmlerinden biri değil aynı zamanda gelmiş geçmiş en iyi spor / dramalarından biri olarak hafızalara kazınıyor .
Sporun mekaniğini değil içindeki insanların öğrendiklerini / öğrettiklerini ön plana alırken , herşeyin kazanmak ya da kaybetmek olmadığını , her defasında ileriye doğru bir adım atmak gerektiğini söylüyor .
Ne kadar sert vurduğunun değil , yediğin darbelerden sonra ayağa kalkmanın önemli olduğunu salık veriyor .
Artık meydandaki merdivenleri çıkarken yorulan bir ihtiyar olsa da O'nu ' İtalyan Aygırı ' yapan her şey yerli yerinde duruyor .  firatatac . com
