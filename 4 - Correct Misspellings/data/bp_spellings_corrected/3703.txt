30'lu yaşlarda mahcup bir adam , Patrick .
Asıl adı Marco ama müşterisi olan kadınlar onu bu isimle tanıyorlar .
Aslında utangaç biri ama sevgili eşinin açtığı kuaför salonunun taksitlerini ödeyebilmek için kendini internetten zengin ve yaşı geçkin kadınlara sunuyor .
Tabii hatırı sayılır bir ücret karşılığında .
Başlarda her şey yolunda .
Hem taksitler gününde ödeniyor , hem de sevdiklerini hediyelere boğabiliyor ama günün birinde hesaplanamaz olan oluyor ve kariyer yapayım derken aşkı ve evliliği feci şekilde ıskalamış olan Judith'le karşılaşıyorlar .
İyi ve bonkör bir müşteriden sevgiliye dönüşen Judith'le kalbine iki aşkı birden sığdırmaya çalışan Marco'nun işi çok zor !
Eşi Fanny'nin de durumu öğrenmesiyle oluşan tuhaf bir aşk üçgeni kurbanını sürekli değiştirerek şekilleniyor .
Filmin yönetmeni olan ve aynı zamanda Judith'in ablası Irene'i canlandıran Fransız Josiane Blasko'nun 2008 yılında çektiği Müşteri / Cliente , aşağı yukarı bu konuyu anlatıyor gibi gözükse de aslında çok daha derin anlamlar yüklenebilecek , kolayca içselleştirilebilecek bir film .
Bu seyri ve sonrasında üzerine düşünmesi çok keyifli olan ilişki dramasında beni asıl şaşırtan , kadın bir yönetmenin bir erkeğin dramına bu kadar empati besleyerek yaklaşabilmesi ve bunu ajitasyona kaçmadan anlatabilmesi oldu .
Marco herşeyi berbat eden kişi gibi gözükse de aslında o hayatına giren kadınların istediklerini gerçekleştirmeye çalışan bir zavallı .
Kendi istediği hayatı hep erteleyen ve kadınlarının gözyaşlarında boğulan Marco'nun aslında sadece biraz huzura ihtiyacı var .
Judith ona bunu verebilecek bir kadınken , babası tarafından terkedilmiş ve bu yüzden travmatik bir aşkla Marco'ya bağlanmış olan Fanny'i yüzüstü bırakamayışı yüzünden , yaptığı seçimler , trajedisinin en güçlü sebebini oluşturuyor .
Hikayenin en çok hoşuma giden yanı ise , 3 önemli karakterine de hiç yargılamadan ve suçlamadan yaklaşıyor oluşu .
Seçimlerinin sonuçlarına katlanan insanlar var sadece .
İyi ya da kötü değiller .
İnsanların kötülük yapmak için değil , mutlu olmak için başkalarını üzmelerinin ve " kötü " ye dönüşmelerinin , sonra da tekrar " iyi " olabilmek için çırpınmalarının harika bir gösterisi .
Filmde mutluluğu bulan tek karakterin , hiç tanımadığı , başka kültürden bir adamın aşkına inanarak , korkmadan , tüm hayatını değiştirebilen Irene oluşu da film seyrederek hayata dair sonuçlar çıkarmayı sevenler için yol gösterici bir ders niteliğinde .
Biraz naif de olsa keyifli bir ders .
Fransız filmlerinin kendine has kifayetsizliği Müşteri'nin de her karesine sızmış .
açıkçası bu " trajikomik " anlatım tarzını oldukça seviyorum ben .
Hikayenin sakin ama sarkmayan bir tempo ile anlatılmış olması , oyunculukların başarısı ve dengeli oluşu , Jimmy Manyhorses , Berenice , Maggy gibi yan karakterlerin iyi işlenmiş olması gibi pek çok şey yüzünden , biraz da Hollywood işlerinden bunalmaktan belki de , Müşteri / Cliente mutlaka görülmesi gereken bir filme dönüşüyor .
Orta yaşlardaki erkek izleyicilerin kendi sıkışmışlıklarından sebeple Patrick / Marco karakteri ile daha fazla özdeşleşme yaşayacakları kuvvetle muhtemel .
