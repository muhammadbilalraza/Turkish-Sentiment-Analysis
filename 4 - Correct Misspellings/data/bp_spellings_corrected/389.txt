Yuvarlak hesap son 10-15 yıldır vampir , zombi ve bunların beslediği doğaüstü varlıkların alt türlerini hem edebiyatta hem görsel mecralarda ( sadece sinemayla tutmak pek çok tv dizisine haksızlık olur )  o kadar çok sevdik ve benimsedik ki , yarın öbür gün zombi ya da kurt adam bir sevgilimizin olması artık işten bile değil !
Şaka bir yana , genelde kıyamet sonrası bir dünyaya ve iki farklı türün arasındaki muhtemel bir aşk öyküsüyle kurgulanan bu hikâyeler , daha ziyade genç seyirci kitlesini hedefler ve ilgisini çekerken , alt türün asıl meraklıları olanlar bu popüler işlere hep mesafeli yaklaşıyorlar .
Türün hem edebiyat hem sinema açısından son örneklerinden olan Sıcak Kalpler ( Warm Bodies ) de ilk bakışta , Buffy , the Vampire Slayer'ın zombi versiyonunu , yani " öldürmesi gereken zombiye aşık olan kız " imajını yaratsa da , aslında karşımızda tam anlamıyla bir Romeo - Juliet hikayesi mevcut diyebiliriz .
Başrollerin isimlerinden tutun da , o pek romantik balkon sahnesine kadar , imkânsız aşkı kutsayan öykü , bir ölümlüye âşık olup onun sayesinde yeniden hayata dönen zombi delikanlı ‘R'nin hikâyesi aslında .
Diğer zombilerle birlikte terk edilmiş havaalanını mesken tutan R , aslında kendi ‘türüne ' de öteki olan bir karakter . ‘Ev ' olarak adlandırdığı bir uçakta plak koleksiyonu yapan , kar küresi , biblo toplayan bir zombiye , türün her örneğinde rastlamak biraz zor !
Isaac Marion'ın aynı adlı romanından uyarlanan Sıcak Kalpler'in farklılığı da biraz buradan geliyor zaten .
Bu sefer karşımızda sadece anlamsızca hırıldayan , etrafa çarparak yürümek ve insan yemekten başka eylemi olmayan zombilerden fazlası var .
Bu filmin zombileri gerektiğinde konuşuyor , hatta R , düşünüyor , dahası bilinçli bile hareket ediyor .
Yetişkin edebiyatı kulvarında kaleme alınmış ve Türkçe'ye " Sıcak Bedenler " adıyla çevrilen romanı okumamış olmakla birlikte , en azından filmin , tükenme safhasına gelmiş bu türe taze bir şeyler kattığını söyleyebilirim .
Öte yandan filme toplumsal katmanlı bir okumayla bakarsak , bir alt metin daha mevcut : Henüz çaresini bulamadığımız salgın hastalıklara yakalanan kişiler , tamamen insanlıktan çıkmış yaratıklar değillerdir ; sizden farklılaştılar diye kalın önyargı duvarları çekmeniz , olası bir tedavi ihtimalini de sıfıra indirger .
Anlamaya çalışıp , sevgiyi paylaşmak ise imkânsız görünen iyileşme sürecinin belki de ta kendisi olabilir .
Şimdi bu formülde " salgın hastalıklara yakalanan kişileri " kaldırıp " ötekileşenleri " koyun ; işte size filmin asıl önermesi .
Senaryoya dair son bir not eklersek , kitap henüz orijinal dilinde ABD'de piyasaya çıkmadan , sinema hakları satın alınmış ve senaryolaştırılmaya gidilmiş .
Bu anlamda başarılı bir pazar politikası izlenmiş diyebiliriz pekâlâ .
Henüz 36 yaşındaki yönetmen Jonathan Levine'nin ikişer yıl arayla imza attığı Vahşet Partisi ve The Wackness filmlerini bir yana koyarsak , 2011'de gezdiği her festivalden övgüyle dönen ve iki de Altın Küre adaylığı olan  Şansa Bak ( 50 / 50 ) ' tan sonra görsel çıtasını bir kademe daha yükselttiğini söyleyebiliriz .
Fakat filmin özellikle ilk bölümünde bazı sahne geçişlerinin çok başarılı olmasının yanı sıra , yer yer sahnelerin dokuları ve renk tonları arasında kopukluklar olduğunu da belirtmek boynumuzun borcu .
Bu detaylar maalesef biraz puan kaybettiriyor .
Levine'nin oyuncu yönetiminde başrol Nicholas Hoult'tan maksimum verim aldığını da ekleyelim .
Henüz 23 yaşında olan ve geçtiğimiz hafta da Dev Avcısı Jack ile arzı endam eden genç oyuncuyu anlaşılan beyazperdede daha çok göreceğiz .
Son olarak filmin müziklerine değinmeden bu yazıyı sonlandırmak olmaz .
Çoğunlukla R'nin plak koleksiyonundan dinlediğimiz Guns N ' Roses'dan John Waite'e , Scorpions'tan Bruce Springsteen'e uzanan arşiv , kulaklarımızın pasını silerken , " Hungry Heart " gibi klasiklerin filmin öyküsüne paralel kullanılması da ayrı bir sine - müzikal keyif sunuyor .
Nihayetinde karşımızda özgün bir bakış açısıyla kotarılmış , post - apokaliptiğe zombi mizahını ve aşkı iyi yedirmiş bir yapım var .
Sevgiye ve aşka olan inancımızın tazelenmesi gerektiği şu günlerde , en azından bireysel ilaç niyetine , takın sevgilinizi kolunuza ve sinemanın yolunu tutun . twitter . com / duygukocabay
