Yıldız Savaşları serisi sona erdi , Yüzüklerin Efendisi heyecanı biteli iki yıl oluyor .
Matrix serisi keza öyle .
Popüler sinema dahilindeki bu heyecanı hep canlı tutan yapımlar bittiğinde , sinema namına heyecan verici hiçbir olayın kalmadığını , bir nevi sinemasal kıyamete yaklaşıldığını düşünen çok kişi oldu , bunlar yazıldı çizildi .
Bu sadece averaj izeyicinin kaygısı değildi esasında .
Billy Wilder gibi , John Frankenheimer gibi bir çok usta yönetmeni , usta aktörü de yitirmişti sinema .
90'lı yıllarda son şahlanışını yaşayan bir çok janr sıkıntı içersindeydi .
Romantik - Komedi çoktan nekahat dönemine girmiş , gerilim gittikçe sıradanlaşmış ve hali hazırda komedi diye bir şey kalmamışken , popüler sinemadan , büyülü fenerden beklentiler çok azalmıştı .
Ama umutsuzluğa düşmemek için aslında bir çok nedenimiz de var .
O da Clint Eastwood , David Lynch , Martin Scorsese , Pedro Almodovar , Zhang Yimou gibi ve en nihayet Tim Burton gibi yüce zihinlerin hala film çekiyor oluşu .
Janrların ve de star sisteminin çöktüğü şu günlerde , yıldız yönetmenler ve yönetmen sineması dimdik ayakta .
Tim Burton da , tarzından ödün vermez hali ve istikrarlı pürmealiyle son harikasını bizlere hediye eyledi , Tim Burton'dan Ölü Gelin ile yine bir çok hissi damarlarımıza aynı anda enjekte etmeyi bildi .
Ölü Gelin , Burton sinemasının tüm çekici ve de kalıtsal özelliklerini bünyesinde barındıran , son derece başarılı bir animasyon .
Bu afiş tanıtım yazısı kıvamındaki kelamı boşuna etmedim .
Zira film , Burton'la ömrü hayatında ilk kez karşılaşanların mest olacağı , yönetmenin öldüm bittim takipçisi olanların ise aşk tazeleyeceği türden özellikler taşıyor .
Neler mi bunlar ?
Burton filmlerinin ( animasyon yahut film ayırmıyorum ) temel özellikleri , sıkı sıkıya bağlı olduğu dışavurumcu görsel yaklaşımıdır kuşkusuz .
Ancak bu karanlık ve gotik ögeler içeren görsel estetiğe Burton'ın ruhundan çıkarıp eklediği bir yön var .
O da " samimi " , " içten " ve ne kadar korkunç bir görüntü olursa olsun iç kaldırmak yerine yüzde saftirik bir gülümsemeye yol açan enteresan karakterler kuşkusuz .
Tim Burton'dan Ölü Gelin bundan yana hayli etine dolgun , cezbedici , coşturucu bir malzeme zenginliğine sahip .
Bu nitelikleri haricinde hikaye yapısıyla da film , Burton'ın şimdiye kadar perdeden ateşleyip tam aort mahallimize sapladığı hissiyatları rahatlıkla yeşertebilecek özellikler içeriyor .
Bir zaman ve mekan verilmemesine karşılık , 1800'lü yılların Hollanda'sı diyebileceğimiz bir yerde , karanlık ve puslu sokaklarda geçen film , görücü usulüyle tanışıp çok sevdiği Victoria ile evlenmek üzere olan utangaç genç Victor ve onun evlilik yemini provası yaparken yanlışlıkla uyandırdığı Ölü Gelin'in öyküsüne odaklanıyor bildiğimiz üzere .
Yani bizleri hem helak eylemek , hem Burton sinemasının damıtıldığı bir dolu kazanın içine itivermek için hikaye her şeye sahip .
Victor'un ölüler diyarına yaptığı yolculuk , Ölü Gelin'in ; Victor'u mezarında yıllardır beklediği kocası sanması , sonradan ortaya çıkan ve hikayeye göbeğinden bağlı olan hüzünlü öyküsü , Victor ve Victoria'nın aşkı tam da telef edecek türden öğeler .
Ama bununla beraber film son derece eğlenceli , komik sahnelere de gebe .
Zaten tam da buralarda film kıvamını bulup , sıradan bir öykü olmaktan çıkıyor .
Filmde Burton'a eşlik eden diğer animasyon sanatçısı Mike Johnson'ın etkilerini de görmek mümkün .
Zira filmin genelinde bir Burton hakimiyeti olsa da , bir çok karakter aslında tam da ondan alıştığımız tiplemeler değiller .
Ancak Ölü Gelin ve Victor , gerçek anlamda Burton'ın bağrından koptuğu açık seçik görülen karakterler .
Bu açıdan görsel manada filmin ne denli muhteşem olduğunu tahmin edebileceğinizi umuyor , susuyorum .
Müzikal sahneleri , ismini anmadan edemeyeceğimiz Danny Elfman'ın her zamanki deha işi müzikleri ve şarkı sözleriyle film gerçekten defalarca izlenmeyi hak ediyor .
İşte burada bizim isyanımız devreye giriyor .
Böylesine görsel ve işitsel bir filmi , Dolby Digital sisteme sahip en azından bir kaç salonda değil de , TÜM TÜRKİYE DAHİLİNDE sadece İstanbul Modern Sanat'ın tek salonunda vizyona sokup , hapsedenleri tez elden kınıyorum .
Aferin size .
