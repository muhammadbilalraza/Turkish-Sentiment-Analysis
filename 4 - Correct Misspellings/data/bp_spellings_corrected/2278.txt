Günümüz Fransız sineması bazılarımıza , o her türlü tabunun yıkıldığı , aşırı uçların zorlandığı filmlerden sonra duyulan mide bulantısını hatırlatır .
Bazılarımız da Fransız sinemasının öncü bir sinema olduğunu düşünür ; görüş açılarımızı değiştirme çabasından ve de sinemayı entellektüel kaygıların bir dili haline getirme arayışından dolayı .
Belki de bu durum , Yeni Dalga yönetmenlerinin sinemadaki öncülüğünü devam ettirme sorumluluğu da olabilir .
Bundan seneler önce Uluslararası İstanbul Film Festivali’nde Fransız yönetmen Bruno Dumont’un La Vie de Jesus ( İsa’nın Hayatı ) adlı filmini izleyip salondan ayrılanlar hissettikleri fiziksel rahatsızlıkları saklayamıyorlardı .
Öte yandan Fransa’nın küçük kasaba insanlarının hayatına olabildiğince yalın ve gerçekçi bir anlatımla yaklaşarak , Dumont kendisinden sonra gelen yönetmenler için model alınabilecek bir estetik anlayışını Avrupa sinemasına kazandırıyordu .
Hatta her konuşmasında İstanbul Film Festivali’nde izlediği filmlerin onun için bir okul işlevi gördüğünü dile getiren Nuri Bilge Ceylan’ın da bu tür bir sinema dilinden etkilendiği iddia edilebilir .
Bu haftanın Fransız filmi Mahrem Şeyler ise alt sınıftan gelen , toplumda kadın olma durumları ile mutsuz olan iki kadının sistemin tabulaştırdığı değerleri ve görüşleri alt etme adına oynadıkları oyunu anlatıyor .
Yine bu ay vizyona giren Takashi Miike’nin Ölüm Provası filmindeki kadın karakterin yaptığı gibi , Mahrem Şey’lerin Fransız ’femme fatale’ları Sandrine ve Nathalie de sistemi yenmek için kadınlardan beklenilen rolleri giyinmeyi tercih ediyorlar .
Oyunun tek amacı başkalarınca belirlenmiş kaderlerini değiştirmek .
Oyunu kaybetmenin tek yolu ise aşık olmak .
Oyuna başlamadan önce kendi zırhlarını kuşanmayı ihmal etmiyorlar .
Toplumun kadınlar üzerindeki gücünün mahremiyet kavramının dayatılması ile eşdeğer gören film , kadınların böyle bir oyuna mahremiyetten kurtularak hazırlanabileceğini daha filmin başında öngörüyor .
Mahremiyetin kazanıldığı noktanın bakılma eyleminden korkmanın , kısacası utanç duygusundan geçtiğini anlayan kadınlar , utanmaz olmanın büyük bir güç olduğunu bilerek harekete geçiyorlar .
Nasıl utanılmayacağını Nathalie Sandrine’e şu şekilde öğretiyor : kendi cinsel gücünü , hatta kendine zevk vermenin gücünü keşfet ve bunu istediğin her yerde uygula .
Filmin bu noktada yapamadığı şey ise kadın olmanın kendisi ile cinsel özgürlük arasında bağlantı kurmak .
İki kadının yaptıkları doğal olanın dışında bir oyun olarak sunulmuş ne yazık ki .
Sandrine ve Nathalie’nin toplumda hedefledikleri konum ise bize 80’lerin Türk filmlerinden oldukça tanıdık gelen bir senaryo : bir holdingte sekreter konumundan , olabilecek en üst konuma yükselmek ; yani holding patronunun oğlunu elde etmek .
Türk filmlerinde kadının güzelliği , masumiyeti ve de içinde bulunduğu kötü durum patronu baştan çıkarırken , bu filmdeki kadınların işi patrona bırakmak gibi bir niyetleri yok .
Mahrem Şeyler’i 2002’nin en iyi on filminden birisi olarak seçen Cahiers Du Cinema dergisinin kararından etkilenmemek oldukça zor .
Filmin kadınlarının ve de alt sınıfın durumu üzerinden oldukça öncü ve farklı bir anlatım yakalama çabasında olduğu aşikar .
Buna hizmet edebilecek oldukça da fazla öge var filmde : çok iyi bir görüntü yönetmenliği , kurgunun akıcılığı ve özellikle iki aktrisin başarılı performansları .
Ama sanırım tek eksik durum yönetmenin bunları farklı bir şekilde kullanıp , bizi sarsacak bir film yapmakta yeterli olamaması .
Jean - Claude Brisseau , kadınların heyecanlı misyonunu destekleyeci bir anlatım oluşturamamış .
Başlangıç sahnesinin ilginç gerçeküstü mizanseni içinde başlayan film , final sahnesine kadar bu havayı tutturamadığından adeta kendi kendisini baltalıyor .
Bu iki kadının toplum içinde oldukça alt bir seviyede olan , ama bir yandan imkansızı gerçekleştirmek isteyen savaşçılar olduklarının altı Fransız sinemasının kalıplaşmış , entelektüel ve sansasyonel kaygılar taşıyan anlatısının dışında çizilebilseydi , izleyicinin de bakış açısını değiştirebilen bir film ortaya çıkabilirdi .
İlk sahnede tuhaf ama etkileyici bir kareografinin sonunda mastürbasyon yapan ve adeta bir Amazon kadınına dönüşen Nathalie , filmin ilerleyen sahnelerinde karakter olarak oldukça arka plana atılıyor .
Gerçeküstü ve mistik havayı filmin başında yakaladıktan sonra filmin sonuna kadar herhangi bir müdahalede bulunmayan yönetmen , filmin final sahnesinde bu havayı geri kazanmaya çalıştığından , bu sahnede istenilen etkiyi bırakmıyor .
Kendi kuralları ile bu oyunun üstesinden gelebileceklerini öngören bu iki kadının , oyun sırasında , toplumun ötesinde , bilinmeyen ve başedilmesi imkansız güçlerin varolabileceği gerçeği ile karşılaşmaları , akla hemen Stanley Kubrick’in Gözü Tamamen Kapalı filmini getiriyor .
Kubrick bu türden bir gerçeğin duyusunu tüm filme yayabilmeyi başarmıştı .
Brisseau ise bunu yapmanın birkaç sahnedeki müdahalesi ve bir ölüm meleği temsilinin filmde arada bir gözükmesi ile gerçekleşebileceği yanılgısına düşmüş .
Mistik havayı sadece cinsel ilişki sahneleri ile bile yakalayabilirdi .
Ancak bu sahneler de birçok Fransız filminde görmeye alışık olduğumuz sınırsızlıkta ve gerçeklikte tasarlanmış .
Bu tasarımın kadınlar için özgürleştirici olduğu düşünebilir , ama izleyicinin pornonun yumuşutalmış halini andıran bu sahnelere , bu şekilde bakabilmesini beklemek neredeyse imkansız .
Brisseau’nun Fransa ve dünya sineması adına yeni bir yol açtığı söylenemez .
Bunun kolay bir iş olmadığı kesin , ama böylesine iddialı bir konuyu sergileyen film ister istemez bu beklentiyi yaratıyor .
Öncü olma çabası ile iyi bir film ortaya çıkarma arasındaki denge çok hassas .
Bu dengeyi sorgulatan bir film olması açısından da kesinlikle seyredilmeye değer .
