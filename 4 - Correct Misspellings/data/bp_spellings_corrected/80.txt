Boris Vian'ın Günlerin Köpüğü kitabındaki , evin her yerinde dolaşıp zaman zaman da mutfakta aşçıya yardım eden fare karakteri , Pixar'ın yeni animasyonu Ratatouille'da gerçek olmuş sanki .
Oysa ne kadar absürt bir düşünce bu !
Mutfak ve fare kelimelerinin aynı cümle içersinde kullanılması bile o cümlenin olumlu bir anlam taşımasını engelliyor aslında .
Bu iki sözcüğü yan yana koyan bir insanın , geleneksel düşünce yapısını tersyüz etmek veya absürt , sembolik bir anlam yaratmak için çaba harcadığını düşünmemek elde değil .
Bir farenin , mutfağın bir parçası haline gelmesi böylesine alışılmadık , neredeyse gerçek dışı bir şey anlayacağınız .
Peki , Pixar nasıl oluyor da küçük ayaklarıyla mutfağın içerisinde gezinip her şeyi elleyen ve yemeklerle içli dışlı olan bir fareyi iğrenç olmaktan çıkartabiliyor ?
Hatta bu fareyi sevimlilik mertebesine yükseltmeyi başarabiliyor ?
Hem de bütün bunları , geçtiğimiz yıl vizyona giren Fare Şehri'nin tersine , fareleri " uygarlaştırmadan " , onların hayvani özelliklerini gizlemeye gerek duymadan yapıyor ?
Ratatouille , Pixar'ın en muhteşem filmlerinden biri sayılmaz .
Ancak bugüne kadar yapılan bütün Pixar filmlerinden daha cüretkar olduğu kesin .
Temizliği medeni olmanın ilk koşulu olarak algılayan bir toplumda , amacınız fare ve mutfak kelimelerini yan yana koyarak seyircileri iğrendirip ürkütmek değil de , onları eğlendirip güldürmekse , oldukça cesaret ve çaba gerektiren bir işe kalkışıyorsunuz demektir .
Pixar gibi animasyon camiasının bir numarası ilan edilmiş ve sadık bir hayran kitlesine kavuşmuş bir şirketin böyle bir film yaparken cesaretini toplaması daha kolay olsa gerek .
Eğer Pixar gibi oturmuş bir markaysanız , seyircilerinizin filminize aşağı yukarı ne tepki vereceğini kestirmekte fazla zorlanmayabilirsiniz .
Kendinizde toplumun yerleşik değerleriyle oynayacak , insanların düşünce yapılarını değiştirecek gücü bulabilirsiniz .
İğrenç olanın aslında içten içe ne kadar çekici olduğu düşüncesi de , size uygar toplumun temizlik kurallarını alaşağı etmeniz konusunda yardımcı olur ve ortaya Ratatouille gibi hem modern toplumun alışkanlıklarını sorgulayan hem de her yaştan izleyiciyi eğlendiren bir film çıkar .
Bildiğiniz gibi konu animasyon olunca laf dönüp dolaşıp her zaman görselliğe geliyor ve bir animasyon filmin niteliğini belirleyen de genellikle hep görselliği oluyor .
Ratatouille'un görselliği bana kalırsa bugüne kadar karışlaştığımız bütün Pixar filmlerden daha kuvvetli .
Bundan beş altı sene önce Sevimli Canavarlar'ın vizyona girmesine kısa bir zaman kala filmin kamera arkasını gösteren bir sinema programı izlediğimi hatırlıyorum .
Programda filmin baş karakterlerinden Sulley'nin vücudunu kaplayan masmavi tüylerin , bilgisayar hileleriyle nasıl uçuşur gibi gözüktüğü anlatılıyordu .
İzleyeceğim çizgi karakterin uçuşan tüyleriyle bana deneyimleteceği o çok boyutluluk hissi beni resmen büyülemişti .
O gün bana üstün bir teknolojinin ürünü gibi gelen bu durum artık beni şaşırtmıyor .
Ancak Pixar , her geçen yıl kendini geliştirip beni şaşırtacak yeni bir şeyler bulmayı başarıyor ve yarattığı her yeni filmde görsel mükemmelliğe bir adım daha yaklaşıyor .
Ratatouille'da gördüğümüz özel olarak tasarlanmış yemekler , görsel olarak insanın iştahını açacak kadar gerçeğe yakınlar .
Büyük bir çoğunluğu mutfakta geçen filmde , özellikle Remy'nin çorba hazırladığı sahnede , kenarda köşede duran sebze ve meyveleri gördükçe insan natürmort bir tabloya baktığını zannediyor .
Karakterlerin üzerlerine giydikleri kıyafetlerin dokuları öyle canlı ki , insan bu kıyafetlere dokunduğunda dikiş izlerini duyumsayabilecekmiş gibi hissediyor .
İçerisinde bir rengin birçok tonunu barındıran mekanlardaki ışık ve renk düzeni öyle güzel ayarlanmış ki , filmin hiçbir karesi bize yapay bir his vermemekte .
Ortamda ve karakterlerin bedenlerinde oluşan bütün değişiklikler , filmde en ince ayrıntısına kadar resmedilmiş .
Anlayacağınız filmin her sahnesi özenle çizilmiş ve renklendirilmiş bir resim gibi .
Bununla beraber , karakterlerin bedensel hareketlerinin hiçbir şekilde otomatiğe kaçmaması , bize Ratatouille'un görsel gücünü daha da net kanıtlamakta .
Daha önce İnanılmaz Aile ile bizi kendisine hayran bırakan yönetmen Brad bir , bu filmde de maharetini konuşturuyor .
Film , montajı ve kamera hareketleriyle de bizi kendisine bağlıyor .
Hızla hareket eden kamera , filmde aksiyonun doruk noktaya çıktığı anlarda bizi heyecanlandırıp , koltuğumuzda rahat oturamaz hale getirmeyi oldukça iyi biliyor .
Benim fikrime göre Ratatouille'un en rahatsız edici tarafı , filmin ülkemizde sadece Türkçe dublajlı olarak gösterime sokulması .
Filmin orijinal dilinde gösterilmemesi , Pixar filmlerine has o hınzır dokunuşun Ratatouille'dan uçup gitmesine neden olmakta .
Filmin Türkçe seslendirilmiş versiyonunda karakterlerin konuşmaları bana kalırsa fazlasıyla abartılı ve yaratıcılıktan uzak .
Karakterlerin bu abartılı konuşma biçimine alışmanız oldukça uzun sürüyor .
Seslendirmenin Pixar ruhunu yakalayamamış olması , izlediğiniz süre boyunca filmin içine gömülmenizi engelliyor ; size sürekli olarak bir film izlediğinizi hatırlatıyor ve neredeyse başınıza ağrılar girmesine neden oluyor .
Eğer seçeneğiniz varsa Ratatouille'u orijinal dilinde izlemenizi öneririm .
Şayet orijinal dilinde izlerseniz , mutfaktaki bu rahatsız edici farenin size bir yandan temizlik ritüellerinizi sorgulatırken bir yandan da eğlenceli anlar yaşatacağına hiç şüphem yok .
