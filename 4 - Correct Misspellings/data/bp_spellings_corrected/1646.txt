" Bir düşün içinde bir düş mü bütün gördüğümüz ve göründüğümüz " .
Edebiyat tarihçilerinin modern polisiye , korku ve gerilim türünün ilk büyük Amerikalı öykü yazarı ve şairi olarak tanımladığı Edgar Allan Poe'nun ruhu , 7 Ekim 1849'da , henüz 40 yaşında , bir parkta yarı ölü bulunmasından sonra terk edip giderken bildiğimiz dünyayı , yukarıdaki cümlesi de geriye bir muamma olarak kaldı .
Ve Poe , 20.yüzyıl başlarından itibaren , kısa öykü ve şiirleriyle sinema için ne denli uygun bir yazar olduğunu kanıtladı .
Örneğin , korku sinemasının ustası Roger çorman , onun sayesinde ün kazanmış , gerçek bir ' dehşet şiiri ' yaratabilmiştir .
Poe , sadece eserleriyle değil , sırlar yüklü , zamana göre epey aykırı / ayrıksı edebiyatçı kişiliği ve hayatın aldatıcı ikiyüzlülüğüne karşı tavizsiz duruşuyla da , ' müthiş bir kaybeden'dir .
Bu karakter , aşağılanmış ve beş parasız kalmış olduğu halde çılgınlığından kaybetmemiş bu inanılmaz adam , filmlerde ' bizzat ' da yer almıştır .
Çocukken seyredip ürperdiğim mesela : 1967 yapımı Freddie Francis'in yönettiği İngiliz korku filmi Kısmet Bahçesi ( The Torture Garden ) ' nin dört öyküsünden birinde , arkadaşının evindeki gizli odada ' canlı ' Edgar Allan Poe ile karşılaşan adamın sonu kötü olur !
Ve şimdi de , totalitarizme karşı çıkan grafik roman kahramanını içimizdeki isyan ateşlerini körükleyerek , adrenalin yükseltici bir etkiyle , yakın çalışma arkadaşları Wackowski Kardeşler'in uyarlama senaryosundan çekerek " V ( V for Vendetta ) " adlı külte 2005'te imza atan James McTeigue ile Poe adlarının yan yana gelmesi yeterince heyecan verici .
Poe'nun bir şiirinin adını verdiği Kuzgun ( The Raven ) , kurmaca ile gerçeği , ilginç biçimde iç içe geçiriyor .
Yazarın gizemli ölümüne kısa bir süre kala gelişen olayları , Poe'ya yakışan olasılıklarla kuruyor .
Bir seri katilin , yazmayı bırakmış ayyaş Poe'yu yeniden yazmaya zorlamasını ve Poe'yu ölmeye hazırlamasını öykülüyor .
Bu ölüm ki , Poe'ya çok yakışıyor !
Akıl rahatsızlığı , takıntı ve tutkuyla hareket eden katil , Poe'nun eserlerinden cinayet sahneleriyle Baltimore kentinin tekinsiz mekânlarına korkunç cesetlerle ipuçları bırakıyor .
Böylelikle , atak genç dedektif Fields'le ( Luke Evans ) taban tabana zıt Poe'nun da işbirliği yapmasını sağlıyor .
Fakat bu işbirliğindeki asıl neden , kentin güçlü adamı Kaptan Hamilton'ın ( Brendan Gleeson ) kızı Emily'nin katil tarafından kaçırılması !
Çünkü Emily ( Alice Eve ) , Poe'nun onca mutsuzluğundan sonra sığındığı son sevgi limanı .
Anımsayanlar olacaktır .
Yine bir İngiliz korku - komedi filmi olan " Theatre of Blood " da , çıldırmış bir Shakespeare yorumcusu sanatçı , kendisine yılın oyuncusu ödülünü vermeyen tiyatro eleştirmenlerini , birer birer , oyunlardaki cinayet sahnelerine uygun biçimde öldürmeye başlar !
" Kuzgun " da eksen olarak bu fikirden yola çıkıp , " Morg Sokağı Cinayetleri " ile başlayıp , " Kuyu ve Sarkaç " la devam eden ve kurgu cinayetleri gerçeğe dönüştüren katilin peşinde , Poe'nun iç dünyasına eğiliyor ; beyninin içinde dolaşmaya çalışıyor , ruhunun sislerine giriyor .
Katil , Poe'nun eserlerinden yola çıkarak , ona hayranlığıyla tekrar yazmaya zorlarken , kendi eserini de yazmış oluyor .
Böylece Poe ile birlikte kendini de ' ölümsüzleştirirken ' , Poe'ya hayranlığı kendi özseverliğiyle bütünleşiyor .
Peki , katil kim ?
 " Kuzgun " u , korkunç cinayetlerin , kuşkuların , sanrıların , sezgilerin adeta ellerimizden tutup sürüklediği karanlık sokaklar , mahzenler , dehlizler , tiyatro bodrumlarında şekillenen Poe'nun dünyasını bir süreliğine ziyaret ettiğimiz bir film olarak da değerlendirebiliriz .
Grafik şiddet kullanılmalı mıydı , tartışılır ama yeterince dehşete düşmemiz sağlanıyor .
Poe'nun resimlerine baktığımızda , John Cusack'ın zayıflayarak fiziksel anlamda doğru bir Poe olduğunu , önemlisi de onun ' bu dünyaya yabancı ' ruhunu doğru yansıttığını söylemek mümkün .
Bir notum da , 1984 doğumlu İspanyol besteci Lucas Vidal'in orkestra için bestelediği müziğinin , bu düş mü gerçek mi belli olmayan hikâyeyi bütünüyle kavradığına dair .
Özellikle jeneriklerde kaçırmayın .
ali . ulvi . uyanik@gmail.com
twitter : ali ulvi uyanık
