Romantik komedi filmleri genellikle izleyenlerin tüm duygusal enerjilerini tek bir anda toplamak ve boşaltmak üzerine kuruludur .
Eğer senaryo yazarının ya da yönetmenin türün klasik formülünü sarsmak gibi bir amacı yoksa , tüm romantik komedi filmleri aşkın bir öpüşme sahnesi ile biter ve perde kapanır .
İzleyenler birbirlerine deliler gibi aşık olan çifte gelecekte ne olacağını kendi hayallerinde yaratırlar ve bir ‘ömür boyu mutlu yaşadılar’ hikayesine inanmayı tercih ederler .
Romantik komedi türünün en çağdaş örneklerinden “Aşk Engel Tanımaz”ın yönetmeni Roger Michell’in son çalışması “Paris'te Bir Hafta Sonu” , tıpkı Richard Linklater’ın Jesse ve Celine üçlemesinin son filmi “Gece Yarısından Önce” gibi hikayesine ‘bu mutlu çifte ne oldu ? ’ sorusunun seyredenleri bıraktığı yerden başlamaktan yana .
Balayında yakaladıkları heyecanı yeniden canlandırmak adına iki günlüğüne Paris’e gelen otuz yıllık evli Nick ve Meg , film süresince hem kendilerini hem de birbirleriyle olan ilişkilerini yeniden keşfetmeye çalışıyorlar .
Çoğunlukla iki karakterin duygusal gelgitlerini , geçmişle ve bugünle olan hesaplaşmalarını dile getiren yoğun ve güçlü diyaloglar üzerine kurulu olan film , karakterlerin iç ve dış çatışmalarını başarıyla görünür kılıyor .
Meg’in özellikle Nick’e karşı hissettiği nedensiz öfke ve bıkkınlık , hikayenin her anında kendisini belli ediyor .
Meg’in hayatının bir noktasında karakterinin bir parçası haline gelmiş olan tatminsizlik duygusu da , karakterin her hareketine yansıyor .
Gündelik rutinine , yaşadığı şehre ve mesleğine duyduğu isteksizlik , hayata sıfır noktasından yeniden başlama ihtiyacı ile sürekli çelişerek Meg’i devingen ve ne yapacağı tam olarak kestirilemeyen bir kadın haline getiriyor .
Nick ise karısına olan aşkı hiç bitmemiş olsa da Meg’den herhangi bir dönüş alamadığı için zamanla iktidarsızlaşmış sönük bir adam olarak sunuluyor filmde .
Vasat bir üniversitede uzun yıllardan beri felsefe profesörü olarak çalışmakta olan Cambridge mezunu Nick , çok başarılı ve gelecek vaat eden bir öğrenci olsa da , kariyerinde kendisinden beklenen sıçramayı bir türlü yapamamış bir karakter . “Paris'te Bir Hafta Sonu , ” Nick’in özel hayatında karısına karşı hissettiği iktidar eksikliğinin , mesleğinde de benzer bir karşılığı olduğunu ustalıkla vurgulayan bir çalışma ; bu sayede , tıpkı Meg gibi Nick’i de tek boyutlu bir film karakterinden öteye taşıyabildiği de ortada .
Başrollerinde Jim Broadbent ve Lindsay Duncan gibi iki usta oyuncunun yer alması “Paris'te Bir Hafta Sonu” gibi karakter ve diyalog merkezli bir filmin en büyük şansı .
Meg’in tüm duygusal dinamizmini yüz mimiklerinden beden diline kadar vücudunun her metrekaresine yaymayı başaran Lindsay Duncan , harika bir performans sergiliyor .
Jim Broadbent ise Nick’in pasif ve bıkkın görünüşünün altında içinde ne gibi fırtınalar koptuğunu sadece bakışlarıyla dahi anlatabilecek güçte bir oyun sergiliyor .
Bu iki anti - romantik karakterin hikayelerine arka fon oluşturan ‘aşıklar şehri’ Paris ise temsil ettiği tüm değerlerle filmin öyküsü besliyor .
Michell’in filminde Paris , ne tüm tatilin kabusa dönüştüğü bir karabasanlar şehri , ne de vaat ettiği büyülü atmosferle bir romantizm fantezisi olarak karşımıza çıkıyor .   Paris’in turistik mekanlarının fetişleştirilmeden öykünün içine serpiştirildiği çalışmada , şehrin özellikle Hollywood filmleriyle akıllara kazınan imajı normalleştiriliyor .
Sonuç olarak “Paris'te Bir Hafta Sonu , ” özellikle Linklater imzalı “Gece Yarısından Önce”yi severek izlemiş sinemaseverlerin tercih edebilecekleri bir yapım .
Başarılı karakter tahlilleri , oyuncu performansları ve her katmanı birbiriyle uyum ve diyalog içinde anlatılan sürükleyici hikayesiyle Roger Michell’in filmi türün meraklıları için tatmin edici bir sinema deneyimi vaat ediyor .
Filmin , Jean - Luc Godard ve “Bande à part” hayranlarının yüzünü gülümsetecek son sahnesi ise kaçırılmamalı .
