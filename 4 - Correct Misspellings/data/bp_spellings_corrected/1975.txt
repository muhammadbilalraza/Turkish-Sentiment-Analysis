" Dünya ikiye ayrılır derlen Yüzüklerin Efendisi söz konusu olduğunda . Kitabı okumuş olanlar ve okuyacak olanlar . "
Benimle birlikte birkaç jenerasyonun , fantastik kurgunun kapı eşiğinden içeri sürükleyen ilk kelimelerdir bunlar .
İlerleyen yıllarda tesiri ufak ufak azalsa da ; bir kere tanıştıktan sonra asla peşimizi bırakmayacak efsunlu bir yolculuğun ilk adımıdır .
Tolkien'in sihirli kelimeleri ve bizleri pençesine alan dünyası ; içinden çıkıp gitmek istemeyeceğimiz , her daim bir parçası olarak kalmayı düşlediğimiz bir sığınaktır .
Öyle iddia edildiği gibi bir “kaçış” falan değil ; tersine , özünde var olan şey , okuyan kişiye cesaret tohumu ekebilme özelliğidir .
Bu sebeple , özellikle bu yeni cesur milenyumun başlarında , sadece yeni fantezi yaratımlarını takip etmekle ya da Tolkien'in etkilendiği mitleri araştırmakla kısıtlı kalmayarak , Fantastik Rol Yapma oyunları bünyesinde , benzer alemlerde var olma çabamızı sürdürdüğümüz doğrudur .
Öyle ya da böyle , J. R. R. Tolkien'ın Bloemfontein'de başlayıp , Birmingham sokaklarından devam eden ; savaşın katran rengine bulanan Fransa cephelerinden , Oxford koridorlarına uzanan yolculuğu ve onun zihnini besleyen her şey ; bugün pek çoğumuza tesir etmiş ve kolektif hafızamızda yer edinen en önemli figürlerin doğumuna sebep olmuştur .
Tolkien'ın 1937 yılında yayınlanan The Hobbit adlı hikayesinin sonrasında döşenen taşlar bir tarafa ; onun yaratmış olduğu öykü evreninin ardındaki deha ve etkilenim ; pek çok genç okuyucunun ilgisini çekmiştir .
Zaten bu dünyadan ayrıldığı 1973 yılına kadar da yarattığı Orta Dünya şaheserini zenginleştirmekle uğraşarak , evrenini oluşturan tüm köşeleri daha da güçlendirmiştir .
Ardından da bu kutsal görevi ; kendisinin hikayelerine sadakatiyle bilinen oğlu Christopher Tolkien devralarak , babasının el yazmalarını tarayıp , diyakronik bir düzene sokmuştur .
Bu sayede Tolkien'ın ölümünden sonra bile yaşamayı başaran geniş bir Orta Dünya külliyatı ortaya çıkmıştır .
Bugün , kafamızı çevirdiğimiz hemen hemen her köşede Tolkien’ın zengin anlatısının içerisinden kopup gelen ikonlara , onların isimlerine ya da temsil ettikleri değerlere rastlamamak neredeyse imkansızdır .
Sinemadan , edebiyata , müzikten tiyatroya , politikadan dijital sanatlara kadar hemen hemen her alana sinmiş bir yaratım gücünden söz ediyoruz .
Haliyle böylesine büyük – hatta kutsal bir yaratımın altına imza atmış bir dehayı beyaz perdeye taşımak ; bir yanıyla artık gerekliliği su götürmez bir hadiseyken ; diğer tarafıyla da yakın sinema tarihinin en riskli hamlelerinden biri diyebiliriz .
Böylesine zengin bir yaratımı ve öncesinde yaşanan tüm kilit anları standart bir zaman aralığına sahip biyografi çeşitlemelerinde görmek , çoğu zaman hayal ettiklerimizle bağdaşmayan sonuçlar ortaya koyabiliyor .
Yapımcılar her ne kadar David Gleeson ve Stephen Beresford ikilisinin elden geçirdiği öykünün ; Tolkien'in gençliği ile cepheye gidiş süreci etraflı olayların ağırlıkta olacağını , daha pre prodüksiyon aşamasındayken meraklılara çıtlatmış olsalar da ; yarattığı eserin , anlatılan biyografik öyküye biraz daha sindiği bir eser görme arzusu yargılanabilecek cinsten değil hani !
Nasıl ki Yüzüklerin Efendisi , görsel anlatı kültürü devam ettikçe birkaç kere daha beyaz perdeye ve beyaz cama uyarlanacaksa ; Tolkien'in hayatı ve bu hayatın münferit evreleri , farklı kalemlerle yazılıp çizilip , farklı yönetmenlere teslim edilecek yeni yeni yapımlarla tekrar edecektir .
Tıpkı Michael White veya Humprey Carpenter'ın kaleme aldıkları biyografilerde aynı insanda bambaşka ruhları yakalamış olmaları gibi …
Yönetmenliğini ; 2017 yılında kamera arkasına geçtiği Tom of Findland filmiyle birlikte biyografi arenasındaki rüştünü ıspatlayan Dome Karukoski'nin üstlendiği film ; zaman atlamalarıyla Tolkien'ın cephedeki haleti ruhiyesi ile sancılı büyüme ve ergenlik süreci arasında mekik dokuyarak yükseliyor .
Çay saatlerini renklendiren entelektüel muhabbetler ile birlikte Frodo , Sam , Merry ve  Pippin ahbaplığının ; kendi hayatındaki yansıması olarak ; Gilson , Wiseman ve Smith ile çemberi ile dengelemesi ve bu denge sayesinde ; genç yaşta annesini kaybeden bir öksüz olarak sırtına binen yükü hafifletmesi Genç Tolkien'a hareket kabiliyeti sağlıyor .
Katolik rahip Francis'in mentorlüğü sonucu ve kendisinden ileriye yönelik beklentileri sebebiyle hayatını yetimhanede sürdüren Ronald ; daha sonraki yıllarda örnek bir ölümsüz aşk olarak kaleme alacağı Beren ve Luthien ilişkisine de ilham olacak biricik aşkı Edith Bratt ile de dengeyi tutturmaya çalışıyor .
Bir tarafta şahsi ekonomik buhranı , diğer tarafta hayata tutunma çabası ile cebelleşen Tolkien ; bu sosyal basınç sebebiyle , dostlarının da sık sık telkin ettiği yeteneğini ortaya çıkaramıyor .
Bir taraftan , çocukluğundan beri hayalini kurduğu evrenin ilk adımlarını atmaya çalışırken ; diğer taraftan da Oxford’un sert zeminine çarpmadan yürümeyi öğrenmeye çalışan genç adam ; özgürlük arzusu duyan Edith ile bir hayat kurabilmeyi düşlerken ; savaş da İngiltere’nin kapısına dayanıyor .
Bu noktada elbette Tolkien’in zihnine en büyük darbeyi vuran sürece de girilmiş oluyor .
Öyle ki bundan sonra atacağı her adım , kendisinin mitik yaratımının da besin kaynağı haline geliyor .
Çocukluğundan beri dört farklı parçaya bölünmüş bir adamın ; bir tarafta özünü bulduğu diğer tarafta da darmadağın olduğu bir süreç …
Diğer yanıyla da sonuç tabi …
Gel gelelim , öykünün tüm çatışmasını teşkil eden unsurların bunlarla kısıtlı kalması , adı Orta Dünya ile birlikte , bu dünyayı dolduran halklar , kavimler , onların kültürleri ve dilleri ile özdeşleşmiş bir yaratıcıya dair oluşturulan beklentiyi karşılamaktan da uzak kalıyor .
Kendi içerisinde bir denge söz konusu olsa da ; izleyicinin görmek istediği Tolkien’a dair pek fazla içerik yakalayamıyoruz .
Özetle ; Tolkien’in çocukluk yıllarını hızla geçen ; Oxford yollarında düşüşlerine , kalkışlarına odaklanan , Edith ile ilişkisi ile semiren ve nihayetinde cepheye gidiş ve cepheden dönüş ile son bulan , butik bir biyografi örneği ile karşı karşıyayız .
Söz gelimi , dönemin İngiltere’sinde , Tolkien gibi düşünce mıknatısı bir beynin rutinine bakmak adına , makul bir nostaljik yolculuktan söz ediyoruz .
Fakat film boyunca bir otobüs camının ardından olan biteni izliyormuş hissinden çıkmak zorlaşıyor . “Her şeyden bir kepçe” düsturundan hareketle hayata geçirilen senaryo , biyografik bir anlatının a noktası ile b noktası arasındaki süreci belgesel estetiğine yakın bir kaygıyla sunuyor olsa da ; etiketin ağırlığı altında kalıyor .
Bu raddede kısıtlı hale getirilmiş bir alan içerisinde yönetmen Karukoski'nin tek kaçış noktası , opaklığı düşük alegorik ilişkilendirme tutumu olmuş .
Fakat bu ilişkilendirme biçiminin ne kadar sağlıklı olduğu da tartışmaya epey açık .
Nihayetinde savaş alanında sürekli olarak - ileride yaratacağı fantastik dünyaya dair sanrılar gören bir Tolkien görmek ; adı fantezi ile anılacak olan bu adamın , fantezi ile ilişkisinin en seyrek olduğu döneme zorla sokuşturulmuş gibi görünüyor .
Nihayetinde , Tolkien ile özdeşleşebileceğimiz “an”lardan ziyade , durumdan duruma koşturan bir adamın öyküsünü izliuoruz film boyunca ve * * * dikkat burası eser miktarda spoiler içerir * * * her şeyin başladığı ve Bilbo Baggins’in , Çıkın Çıkmazı’nı terk etmeyi tercih ettiği o meşhur girizgah ile birlikte her şey sona eriyor .
Daha önce , bir tarafıyla Tolkien’ın kaderdaşı sayılabilecek ( her iki yazar da cephedeyken , sevdikleri kadınlar başkalarıyla nişanlanmıştır … Her ikisi de cephe dönüşünde duygusal anlamda mutlak zafer elde etmiştir ) Salinger’ı ete kemiğe büründürmüş olan Nicholas Hoult’u J. R. R. Tolkien rolünde çok da inandırıcı bulamamış olmamın elbette inkar edilemez duygusal sebepleri olabilir .
Yine de kendisinin , böyle ağır bir yükün altından kalkabilmek adına canla başla çabaladığını görememek için kör olmak lazım .
Nihayetinde fantastik kurgu türünün yaratıcısı olan Tolkien’in öyküsündeki çatışmaların , onlarca örneğini gördüğümüz türden çalkantılar şeklinde köpürtülerek servislenmesi yanlış olmasa bile eksik kabul edilebilecek bir hamle .
Derin entelektüel konuşmalar ile dehaların dünyasına çekilmek cazip gelse de ; Orta Dünya kültünün yaratımına dair daha fazla şey görmek , gözü dönmüş birer Tolkien müridi olarak hakkımızdı diye düşünenlerdenim .
Bakalım .
Başka hikayelere .
Başka maceralara .
