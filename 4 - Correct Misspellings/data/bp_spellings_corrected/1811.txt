Mimar Sinan Üniversitesi'nin Sinema - TV Bölümü mezunlarından olan Aydın Bulut'un ilk uzun metrajını çekmesi uzun süredir beklenirdi .
Babaanne adlı kısa filmiyle bundan yaklaşık 10 yıl önce birçok ödül kazanmış olan yönetmen , nihayet Başka Semtin Çocukları ile sinemaya geçişini tamamladı .
Yıllardır birçok televizyon dizisine de imzasını atmış olan Aydın Bulut , bu filmiyle Antalya'da En İyi İlk Film için verilen özel ödüle layık görülmüştü .
Geçtiğimiz hafta da İstanbul Film Festivali'nde İzleyici Ödülü'nün sahibi oldu .
Başka Semtin Çocukları , askerden İstanbul'a döndüğünde kardeşi Veysel'in cenazesiyle karşılaşan Semih'in , cinayeti aydınlatma çabasını anlatıyor yüzeyde .
Ona anlatılanlar aracılığıyla geçmişe dönüyor , Veysel'in birkaç koldan içine düştüğü belaları izliyoruz .
Semih de esrarı çözmeye ve kardeşinin intikamını almaya çalışıyor .
Bu polisiye kurgunun arka planında da Alevi - Sünni çatışmaları , Kürt meselesi , sınıf atlama çabaları gibi Türkiye'nin toplumsal gerçeklikleri , İstanbul'un Gazi Mahallesi üzerinden karşımıza çıkıyor .
Zamanında Gazi Mahallesi olaylarına dair çok konuşulmuş bir belgesele de imza atmış olan Aydın Bulut'un neden bahsettiğini bildiğine şüphe yok .
Olabildiğince objektif ve insancıl bir bakış açısıyla yaklaşmaya da çalışıyor ele aldığı mevzulara .
Karakterlerini de gerçekçi bir şekilde perdeye taşıyor .
Ancak içine düştüğü bir tuzak , tüm karakterlerin temsil ettikleri toplumsal durumlara , çatışmalara dair çok bilinçli ve doğrudan bir şekilde konuşuyor olmaları ; kısacası didaktizm .
Aydın'ın filminin İstanbul Film Festivali'nde kendisinden bir gün önce gösterilen Kara Köpekler Havlarken ile mukayese edilmesi kaçınılmaz .
Başka Semtin Çocukları , çok daha uzun süredir ortada olan , üzerinde çalışılan bir proje şüphesiz .
Ancak bir başka Mimar Sinan öğrencisi olan Mehmet Bahadır Er'in eşi Maryna Gorbach ile birlikte çektiği Kara Köpekler Havlarken de çok benzer bir çevrede çok benzer temaları ele alıyor .
Ve bu esnada aynı didaktizm tuzağına düşmemeyi de başarıyor .
İki film de popüler sinemanın kalıpları içerisinde , birbirine çok yakın karakterlerin benzer mücadelelerini anlatıyor .
Öyle ki , Volga Sorgu'nun her iki filmde de neredeyse aynı rolü oynadığını söylemek bile mümkün .
Her Mimar Sinan'lının Gazel Kutlar'ın başarılı kısa filmi Mardin ile yakından tanıdığı kuşçuluk merakı da iki filmin yırtma peşindeki ana karakterlerini birbirine daha sıkı bağlıyor .
Başka Semtin Çocukları , derdini kelimelere çok daha fazla yaslanarak ve aynı ölçüde çarpıcı bir sinemasal etki de bırakamadan anlattığı için , Kara Köpekler Havlarken'in bir adım gerisinde kalıyor .
Ayrıca , Olağan Şüpheliler'i fazlasıyla hatırlatan yapısı içinde amaçladığı sürpriz etkisini de yakalayamıyor .
Sonu çok önceden tahmin edilebilen filmin bizi esas sürprizden uzaklaştırmak için kurduğu bazı yan öyküler de bu yüzden işlevsiz kalıyor .
Ertan Saban tarafından canlandırılan Gürdal karakterinin bu filmin ne tematik dertleriyle herhangi bir ilgisini olduğunu düşünüyorum , ne de dikkatimizi başka yöne çekmekten başka bir amacı bulunduğunu .
Buna rağmen senaryoda böylesine ağırlıklı yer alması , filmin odak noktasından uzaklaşmasına sebep oluyor .
Festivaldeki gösterimlerinin ardından birçok seyircinin Kara Köpekler Havlarken'e nasıl olumlu reaksiyon verdiğini ve bu filme mesafeli yaklaştığını gözlemlemişken , İzleyici Ödülü'nün Başka Semtin Çocukları'na gitmiş olmasına şaşırmadım dersem yalan olur !
Sanırım Aydın Bulut'un ismi ve projenin daha medyatik konumu bu sonuçta etkili olmuştur .
Neticede eli yüzü düzgün bir film Başka Semtin Çocukları .
Sadece beklediğimiz kadar güçlü bir sineması yok ve fazlasıyla didaktik anlatımı filmin sahiciliğini zedeliyor .
Biraz daha Amerikan sineması kalıplarında olsa da Kara Köpekler Havlarken'in benzer bir yükün altından çok daha başarıyla kalktığını gördüğümüz için belki dudak bükmemiz .
O filme ise vizyona girdiğinde daha detaylıca değiniriz artık ?
