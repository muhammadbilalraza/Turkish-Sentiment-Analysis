Jerry Bruckheimer'ın öncülerinden olduğu " ne kadar büyük ve gürültülü olursa o kadar iyi " ekolünün gururlu yaratıcılarından prodüktör Joel Silver'a bir sorum var : Yeni mega bütçe aksiyon projesinin adı neden Sherlock Holmes ?
Neden Merlock Molmes , veya Derlock Dolmes değil ?
Sonuçta eğer filmde yaratılan karakterler Sherlock Holmes ve Doktor Watson'dan çok Neo ve Morpheus'u hatırlatacaksa Arthur Conan Doyle'un eserinin ismini posterlere yapıştırmanın ne gereği var ?
Anlıyorum tabii ki Sherlock Holmes isminin sonuçta seyircide bir tanıdıklığı var .
Ayrıca " 21. Yüzyıl'da Yaşıyormuşcasına Konuşup 21.Yüzyıl Dövüş Stilleri Kullanmasına Rağmen Nasıl Olmuşsa 19. Yüzyıl'da Yaşayan Alkolik Dedektif ile Bayat Homoerotik Espriler Yapılsın Diye Ortaya Atılmış Doktor " biraz fazla uzun bir isim olabilirdi .
Eğer şu anda Sherlock Holmes değilde Derlock Molmes filminin eleştirisini yazıyor olsaydım size derdim ki karşımızda kolayca unutulabilir , her saniyesi önceden tahmin edilebilir , bayat bir gişe filmi eskisi var .
Fakat bu bayatlığın üzerine Sherlock Holmes isminin yazılması tamamıyla kafa karıştırıcı .
İlk problem Robert Downey Jr . ' un yarattığı karakterin Sherlock Holmes yerine Tony Stark ile alkolik bir sokak dövüşçüsünün uygunsuz bir bileşimini andırması .
Tabi ki Holmes'un sıra sıra adam dövdüğü , kocaman patlamalardan son anda kaçtığı , kötü adamları uzun binalardan sallandırdığı uzadıkça uzayan aksiyon klişelerinin arasında olabilecek en minimal anlamda bir dedektif hikayesi araya sıkıştırılmış .
Sanki yazarlar Holmes'un beşinci defa aynı devasa adamla dövüştüğü sahneyi kaleme alırken birden bir dedektif hikayesi yazmak zorunda olduklarının farkına varmışlar .
Aslına bakarsanız Doktor Watson rolünde Jude Law , kötü ruhlu Lord Blackwood'u canlandıran Mark Strong ile filmin tek tük düzgün oyuncu seçimlerinden biri .
Hikayenin akışını zorla frenleyen kavga sahnelerinde nasıl oluyorsa birden bir dövüş makinesine dönüştüğü sahneler haricinde Holmes'un çılgın dünyasından kaçıp kendisi için normal bir yaşam kurmaya çabalayan bir rasyonalist yaratıyor Law .
Sıra eski Bay Madonna'ya gelmişken , Guy Ritchie'nin ilk yüksek bütçe Hollywood filmi haliyle 20'li yıllarda yönettiği diğer fiyaskolara kıyasla aslında büyük bir gelişim .
Fakat aklınızda tutun ki Swept Away ve Revolver'a kıyasla 5 yaşında çocuğun cep telefonu kamerasıyla çekeceği bir film bile büyük bir gelişim olacaktır .
RocknRolla derseniz şimdiden unuttum bile .
Rıtchie'nin Holmes'u , kinetik " cockney " gangster sineması stiline kıyasla aslında gayet durağan bir yönetim sunuyor .
Ara sıra aynı çekim içinde kamera hızını değiştirip hızlı kesimler kullanan Snatch tarzı bir stil kendini gösteriyor , özellikle Holmes'un rakibini alaşağı etmeden önce dövüş planını kurguladığı , filmin yegane orijinal sahnelerinde .
Bu sekansların dışında gayet tipik ve durağan bir görsel kurguyla oluşuyor Sherlock Holmes .
Ya prodüktör Joel Silver , Matrix'te Wachowski Kardeşler'e verdiği özgürlüğü bu filmde Guy Ritchie'ye vermemiş , ya da Ritchie Hollywood'la arasındaki köprüleri yakmamak için kendini biraz frenlemiş .
Sherlock Holmes'un Batman Başlıyor'dan utanmadan çaldığı sonuna bakılırsa yeni bir blockbuster serisi yaratıldığı ortada .
Bir sonraki bölümün daha kişilikli ve yaratıcı olmasını ümit etmekten başka bir çaremiz yok .
Şimdilik siz siz olun ki Sherlock Holmes'a gitmeden önce bir Sherlock Holmes filmi beklemeyin .
