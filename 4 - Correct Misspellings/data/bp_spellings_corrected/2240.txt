The Eyes of My Mother ( 2016 ) ve Piercing ( 2018 ) filmlerinden sonra , hiç vakit kaybedilmeden ‘bağımsız korku / gerilim sinemasının harika çocuklarından biri’ olarak lanse edilen Nicolas Pesce’nin stüdyo trenine binmesi uzun sürmedi .
Hollywood’ta çok uzun zamandır süregelen bu hikaye , otörlük hayaliyle yola çıkan birçok genç yönetmeni memuriyet saflarına katmaya devam edecek gibi .
Pesce , geçerliliğini çoktan yitirmiş Grudge evrenine adım atarken ne düşünüyordu bilemem ama bu evrenin –para getirsin ya da getirmesin - ne denli büyük bir akıl tutulmasına doğru gittiğini çekilen film sayısıyla özetleyebilirim .
Japonya sınırları içerisinde ikisi spin - of olmak üzere tam dokuz uzun metraja sahip olan bu Garez , mevzu bahis laneti dokuz filmde anlamayanlar için iki adet kısa filmle taçlandırılmıştı .
Serinin yaratıcısı Takashi Shimizu , Amerika’dan gelen daveti kıramayıp kendi filmini yeniden çevirimini bizzat kendisi yönettiğinde seneler 2004’ü gösteriyordu .
Filmin 10 milyon dolarlık bütçesini tam 18’e katlaması , gitgide hasılatları düşen iki devam filmini de beraberinde getirdi .
Geldiğimiz noktada , Pesce’nin yeniden çevrimin yeniden çevrimi olan bu filmi , aynı zamanda serinin 15. halkası !
O kadar büyük bir gurur ve inat ki beynim yanıyor …
‘Lanetli eve giren insanın lanetlenmesi , o evden çıksa bile laneti üzerinde başka bir destinasyona taşıması , Hakk'ın rahmetine kavuşmadan önce mutlak suretle laneti başka birine geçirmesi’ esasına dayalı olduğu için sonu gelmeyen bir sarmalın içerisindeyiz .
Peki Pesce , bu sarmala kendisine has bir dokunuş yapabiliyor mu ?
En iyi niyetli yaklaşımla ‘yapmaya çalışıyor . ’
Atmosfer öncüllerine göre karanlık , gölge oyunları filmin tamamına sirayet etmiş durumda .
Kirli gözükmesine özen gösterilmiş sepya tonlarındaki renk paletinin , filmdeki sayısız travmayla birleşmesi depresiflik ve melankoliyi beraberinde getiriyor .
Orijinal Grudge’ın lineer olmayan kurgusu burada da geçerli lakin karakter fazlalığı filmi neredeyse bir korku antolojisine dönüştürmüş durumda .
Hali hazırda ölmüş olan karakterlerin nasıl öldüklerini izlememiz için kurulan polis araştırma prosedürü , çok sevdiğimiz kabak tadını çürük kabak tadıyla harmanlıyor .
Lanetin zaman içerisinde nasıl yer değiştirdiğini izlememiz , dosyalara ataçlanmış haber küpürlerine , fotoğraflara ve sayısız Google aramasına mahkum ediliyor .
Araştırma sürecini takıntı haline getirmiş dedektifin yeni boşanmış tek çocuklu bir anne olması nispeten anlam kazanırken , her biri neredeyse fiyasko jump momentlarla sonlanan korku sekanslarının zavallı tamamlayıcıları diğer karakterler ve onlara atfedilen gündelik hayat dertleri zerre umurumuzda olmuyor .
The Grudge’ın en büyük problemi ; zaten bildiğimiz , tahmin etmenin çocuk oyuncağı olduğu hikaye örgüsünden merak duygusu çıkarabildiğini sanması .
Yönetmen , hiçbir şeyi seyircisinin hayal gücüne bırakmıyor , sabır ve zekaya hakaret ediyor .
Döngüsünü tamamlayan her olay , henüz 20 dakika önce izlediğimiz başlangıç anına dönüp ‘Anladınız mı ?
Bakın burada zaten açıklamıştım ! ’ diye suratımıza vuruluyor , zafer nidalarıyla kulağımızı tırmalıyor .
Pesce’nin girizgah ve kapanış sekanslarında kullandığı geniş planlar , sahne üstü yazıları , derin sessizlik tercihleri içi boş bir stüdyo filmine boca edilen bağımsızlık sembolleri olarak kalıyor .
Yönetmenin stilinin , kendisinden beklenenle hiçbir zaman uyuşmamasının sonucu ne yazık ki ‘hilkat garibesinden hallice’ .
Anlatmaya çalıştığı travmaları anlatamayıp kendi kariyer travmasına kafadan giriş yapmasıyla sonuçlanıyor bu deneme .
Bir sonraki yönetmenliği herhangi bir serinin 23. filmi olmadığı müddetçe kendisini toparlama ihtimali var .
Bu çıkarım da kendisinde var olduğuna inandığım yeteneğin bana verdiği yetkiye dayanarak yapılmış olsun !
