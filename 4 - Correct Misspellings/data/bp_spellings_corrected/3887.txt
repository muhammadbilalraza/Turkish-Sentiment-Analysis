Aslında animasyon sanatı söz konusu olduğunda , ya Japon sinemasından ya da Tim Burton sinemasından bir örnek görmek istiyor insan ama Fransa'nın bu denemesi de animasyon dünyası adına dikkat çekici elbet .
Değişik boyutlarda , değişik şekillerde küçüklü büyüklü küme adalar .
Dünya böyle uçuşan adalardan oluşuyor , bir nevi öte dünya yaratılmış .
Cahil köylüler , efendiler , çok bilmişler , birbirinden farklı farklı tipler bu ada - köylerde yaşamaktalar ve ejderlere karşı savaşabilecek güçlü ejder avcıları aramaktalar .
Gwizdo ve Lian - Chu ise ejder avcıları olarak çalışıp para kazanmak isteyen iki beceriksiz .
Onları çılgın maceralara sürükleyerek kendilerine inanmalarını sağlayacak olan ise hayalperest küçük kız Zoe oluyor .
Çocukların cıvıltıları arasında seyretmiş olduğum bu rengarenk animasyon , bir TV dizisi uyarlaması .
( Hatta daha önce çizgi romanmış . ) Fransa'da ilgiyle izlenen çizgi film dizisi , TV izleyicilerini hedef aldığından olsa gerek , çok parlak veya ilginç bir konuya sahip değil .
Üzücü olan şu ki , sinema filmi de aynı şekilde ilerlemiş .
Karakterlerin , çevrenin gerçekten sempatik tasarımlar olması filmi görsel anlamda çekici kılsa da , konunun hafifliği ve şaşırtıcı öğelerin pek bulunmaması , bu animasyonun çocuklardan öte bir seyirciyi pek de hedeflemediğini hissettiriyor .
Bu noktada aklımıza Japon anime yönetmeni / senaristi Satoshi Kon'un Tokyo Godfathers ve Paprika isimli animeleri geliyor .
Animasyonların çizim açısından başarılı olmaları bir yana , öykülerin orijinalliği ve işlenişin sağlamlığıdır söz konusu filmlerde bizi etkileyen .
1996'da kurulan Futurikon , Ejder Avcıları gibi çizgi filmlerin yanısıra , diziler , belgeseller ve uzun metrajlı filmler üreten bir şirket .
Bunların arasında Minuscule , Kaput ve Zösky , Sinek Öyküleri , İnek , Kedi ve Okyanus gibi çalışmalar var .
Fakat sanırım Japon animelerle kıyaslamanın yanısıra Amerika'nın en başarılı animasyon stüdyosu Pixar'ın ürettiği son birkaç filmin üzerimizde bıraktığı etkiyi de düşününce ( Kayıp Balık Nemo , Ratatouille ) Futurikon'un hedeflediği pazarda yer alabilmesi için birkaç fırın ekmek daha yemeleri gerektiğini hissediyoruz .
Çocuklar ve kendilerini hala çocuk gibi hissedenler için her şeye rağmen keyifli bir iki saat geçirtecek olan animasyonda ilginç müzikler dikkat çekiyor .
Filmde yaratılmış olan orijinal evrene bu denli güzel yakışan bu otantik müzikleri , Karayip Korsanları , Konstantin ve Miami Vice'ın müziklerinin bestecisi Klaus Bedelt yapmış .
Film için ana temalar belirleyerek bu temaların üzerinden besteler yaptığını söyleyen Bedelt , filmi oluşturan faktörleri , " macera , cesaret , arkadaşlık , nezaket , üzüntü " kelimeleriyle özetleyerek bunların üzerinden çalışmış , oldukça da başarılı bir iş çıkarmış olduğunu söyleyebiliriz .
Animasyon dünyasının iddialı yapımlarına bir rakip gelmiş mi diye düşünmeden , son günlerde çevremizde varolan gri bulutlardan ve gerçek hayattan bir süreliğine kopmak ve güzel müzikler eşliğinde havada uçuşan adacıklara basarak renkli bir dünyada bir süre gezinmek istiyorsanız , Ejder Avcıları'nı izlemek fena fikir olmayabilir .
