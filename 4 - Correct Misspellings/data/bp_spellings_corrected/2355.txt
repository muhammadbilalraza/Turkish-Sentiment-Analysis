Robert De Niro ve Edward Norton gibi iki ismin 2001 yapımı " The Score " gibi ortalamanın üstü bir aksiyon / suç filminden sonra ilk kez bir araya geldiğini görünce insan ister istemez projeden daha fazlasını bekliyor .
Aslında " Şantaj " ın seyirciyi geri kalanında sağlam bir gerilim izleyeceği havasına sokup umutlandıran ilgi çekici bir açılış sekansı var .
Benim hayal kırıklığım iyi bir potansiyelin kullanılamamış olmasından , böylesi sağlam oyuncuların çok parlak olmayan böyle bir projede birazcık harcanmış olmasından , ağır temposundan veya iyi bir gerilim çıkması umudumun çürümesinden de değil de daha ziyade o başlangıçtaki ufak hikayenin herhangi bir yere bağlanmaması , çok küçük referanslarla geçiştirilmesinden oldu .
Film , Robert De Niro'nun oynadığı Jack'in gençlik yıllarından , eşinin onu terk etmek istediği kasvetli bir günle açılıyor .
Sinir krizi geçiren Jack'e karısının onu terk etmeyeceğine dair söz vermesiyle , bir trajedinin eşiğinden dönen aileye filmin ilerleyen zamanlarında güzel bir arka plan oluşturulacağına dair bir umuda kapılıyoruz ama bu sahne gösterildiğiyle kalıyor ne yazık ki .
Akabinde yıllar sonrasına atlıyoruz : Jack artık emekliliği gelmiş bir şartlı tahliye memuru .
Her gün aynı basmakalıp cümleleri kullanıp tahliye bekleyen suçlulularla konuşup gerçekten tahliye edilmeyi hak edip etmediklerini ölçüyor .
Son dosyalarından biri , " Stone " isimli bir mahkuma ait .
Stone , zamanında kuzeniyle beraber hırsızlık için büyük babasının evine girmiş , fakat işler sarpa sarmış , büyük anne ve baba ölmüş , ikili de yangın çıkararak kaza süsü vermişler .
Stone , hapisten çıkabilmek için Jack'e artık düzeldiğini kanıtlamak zorunda .
Ancak Jack'in çetin ceviz oluşu işleri zora soktuğundan Stone , araya girmesi ve Jack'i etkilemesi için " bu dünyadan değil " şeklinde tanımladığı çekici eşi Lucetta'yı devreye sokuyor .
Genelde olduğu gibi işlerin karışması da genç , güzel ve çekici bir kadının ortaya çıktığı zamanlara denk geliyor zaten .
Junebug'ın da senaristi olan Angus MacLachlan , aslında yaratım sürecinde altından kalkabileceğini düşündüğü güzel fikirler bulmuş da , iş kağıda dökmeye geldiğinde bu fikirlerin altını dolduramamış , geliştirememiş , onlarla nereye varacağını bilememiş , bocalamış gibi bir izlenim bıraktı bende .
Konunun daha önce de belirttiğim gibi sağlam bir potansiyeli var ancak olaylar asla istediğiniz gibi gelişmiyor .
Bu filmin değil bizim sorunumuz gibi gözükebilir ancak film boyu senaryo nereye varmak istediğini bilmez bir halde .
Başka bir yöne sapmak ister gibi gözüküyor ama varmak istediği yer de orası değil esasen .
Ben Angus MacLachlan'in filmi bir çeşit erotik gerilime dönüştürmek istediğini ama sonrasında iyi bir fikir olmadığını düşünüp vazgeçtiğini sanıyorum .
Aynı sorunu alt metinlerle ilgili de yaşıyor .
Çok net oturmayan bir sürü dini referans ve sembol , öylesine ortaya atılmış gibiler .
Her bir karakterin inanç sistemlerini taraf tutmadan sunma çabasını takdir ediyorum .
Misal Jack'in eşi adamış bir Hristiyan .
Karısıyla birlikte İncil'den bölümler okuyan Jack ise neye niye inandığının veya inanmak zorunda hissettiğinin bilincinde değil pek .
Kaybolmuş gibi .
Stone kütüphanede bulduğu kitapta bahsedilen bir " ses " i duymanın peşinde .
Karısı Lucetta ise din ve Tanrı'yla alakası olmayan , aklına eseni yapan bir kadın .
Senaryo hiçbir karakterin inancını yargılamadan ya da yüceltmeden onların gözünden dünyaya bakmaya çalışıyor ancak buna tezat oluşturacak nitelikte radyo yayınından film boyunca yayılan tamamı Hristiyanlıkla ilgili o kadar dini konuşma var ki , bir noktadan sonra senaryonun taraf tutup tutmadığıyla ilgili izleyiciyi yanılgıya düşürmemesi işten bile değil .
Tüm bunları bir kenara bıraksak bile , en basit tabirle bu dini içerikli konuşmalar sonlara doğru kafa ütüleyici bir hal alıyor .
Yönetmen Curran'ın en büyük avantajı şüphesiz senaryonun eksikliğini oyunculuklarıyla kapatmayı bilen usta isimlerle çalışmış olması .
De Niro ve Norton , ikinci ortaklıklarında da nefis bir kimya yakalamayı ve aradaki gerilimi adım adım tırmandırmayı iyi biliyorlar .
İkilinin karşılıklı sahnelerini izlemek ayrı bir keyif .
Yine de asıl övgülerimi Lucetta rolündeki Milla Jovovich'e adamak zorundayım .
Yalnızca güzel görünüp salınmaktan fazlasına sahip bir karakteri , olduğundan da önemli bir hale getirmeyi başarıyor .
Filmde de denildiği gibi gerçekten de bu dünyadan değilmişçesine alıp götürüyor izleyiciyi .
Stone fazlasıyla oyuncularının performanslarına sırtını dayayan , potansiyelini yeterince iyi değerlendirememiş , kaçırılmış bir fırsat .
Gene de bu isimleri bir daha bir arada bulamayacağımız düşünülürse ve aksiyon ya da gerilim değil de karakter odaklı bir dram izlemek istiyorsak neden tercih edilmesin ?
Varsın vaat ettiği patlamayı yapamamış , izlemeden önce bulmayı umduğumuz etkileyiciliği yaşatamadan bizi salondan uğurlamış olsun .
Belki de film boyunca anlatılmaya çalışılan , bir yere bağlanmayan meselelerin özü tam da budur : hayatta her istediğimizi elde edemeyiz .
