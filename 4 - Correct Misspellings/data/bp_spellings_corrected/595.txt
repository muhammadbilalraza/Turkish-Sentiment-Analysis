Eminem'e öyle ayıp edilmiş ki , bu yazıda ona ( ve bize ) yapılan haksızlıkları bir bir anlatacağım !
Filmin yapımcıları projeyi gündeme getirdiğinde " Bu bir Eminem filmi değil , Detroit'te yaşayan Jimmy adında bir genç hakkında " demişlerdi .
Ama Eminem gibi , öfkeli haline alıştığımız , ağzından küfür eksik olmayan hiperaktif delikanlının yerine , süt dökmüş kedi bakışlı , itilip kakılan , rüzgarın estiği yöne göre oradan oraya savrulan Jimmy karakterini herhangi biri oynayabilirdi .
Yani Eminem filmi çekmeyeceğiz derken , onun gibi birinin artılarından yararlanmamak da yanlış .
LA Confidential'ı çekerek teknik üstünlükleri bir yana " oyuncu yönetme ve mekan kullanımı " konularında kalitesini cümle aleme kanıtlayan yönetmen Curtis Hanson'ı bu filmin başında görünce , " demek ki bir Eminem filmi çekmeyecek , karakter / öykü anlatacak , demek ki senaryoyu çok beğendi " diye düşünüyor insan .
Üstelik Hanson filme ve dolayısıyla Eminem'e o kadar güveniyor ki , ortak yapımcılığı bile üstleniyor .
Ama film ne bir hikaye , ne de bir karakter gelişimiyle ilgileniyor .
Tıpkı Jimmy gibi oradan oraya savruluyor .
Filmin gişe başarısı ise , 110 dakika boyunca Eminem'i izleyeceğini / dinleyeceğini sanıp bilet parası ödeyen bizim gibi milyonlardan kaynaklanıyor .
Filmi izleyince Hanson'ın neden bu filmi çekmek istediğini anlamakta zorlanıyoruz .
Açıkçası kurt yönetmenin hiç mazereti yok .
Öncelikle söylenenler doğru ; Eminem gerçekten de şaşılacak kadar iyi .
Hayattan yediği darbeler sonrası omuzları çökmüş bir genç gibi yürüyor .
Oscarlı Kim Basinger'ın başarıyla oynadığı " sorunlu anne " siyle karavandaki diyalogları sırasında bile hiç sırıtmıyor .
Üstelik olduğundan on yaş küçük görünmeyi de başarmış ( gerçekte 31 yaşında ) .
Tüm bunlar , klip çekimlerinde yönetmenlerini ülser eden çılgın Eminem'den beklenmeyecek şeyler .
Ama dedik ya Curtis Hanson'ın hiç mazereti yok .
Tamam Scott Silver'ın senaryosu çok kötü - birazdan değineceğiz - ama hani nerede kaldığı mekan kullanımı ?
Bak , Eminem hiç olmadığı biri gibi görünmek için neler yapıyor ?
Fabrikalarda kir pas içinde çalışıyor .
Bir kamyon dayak yiyor .
Mor gözlerle ortalıkta dolanırken , üstüne bir de boynuzlanıyor .
Ya deneyimine güvenilen Hanson ne yapıyor ?
Hiç tanımadığı için üç ay boyunca ön çekim yapmasına karşın , Detroit sokaklarında kaybolup gidiyor .
Bütün film sadece birkaç mekanda geçiyor .
Sanki Eminem'in filmde belalısı olan Free World tayfası : " işinizi bir an önce bitirip çekin arabanızı " gibilerinden gazel okumuş , bizimkiler de alelacele çekim yapıp tabanları yağlamış .
Evet , film belki hiç sıkılmadan sonuna kadar izleniyor , ama burada LA Confidential'ı çekmiş bir yönetmenden söz ediyoruz unutmayın .
8 Mil , ilk bakışta bir mücadele , bir zafer öyküsü anlatıyor gibi duruyor .
Ama hikayeyi 1976 John Avildsen yapımı ilk Rocky filmine benzetenlerin , her iki filmi de ( iyice ) izlediklerini sanmıyorum .
Çünkü Jimmy'nin uğraşıp didinmeleri , demo kaset doldurmak için kazık yemesinden ve sonunda birkaç serserinin yarıştığı kapışma yerinde galip gelmesinden öteye gitmiyor .
Ayrıca sonunda bir zafer de kazanmıyor .
Detroit'i aşacak bir üne kavuşacak olmasının emareleri bile yeterince verilmeden , Jimmy fabrikadaki işine geri dönüyor .
Oysa , oyunculuğu ve senaristliğinin fazla hafife alındığını düşündüğüm Sylvester Stallone , Rocky'de unutulmaz sahneler tasarlamıştı .
Rocky'nin kendine güvensiz Adrian'la buzun üzerinde kaymaya çalıştığı sahneyi , ya da Rocky'nin Adrian'ı tavlayabilmek için boş boş konuştuğu pet shop'daki sahneleri düşünün .
Ya da yoğun duygusal çatışma anlarını .
Hani Rocky'nin , kendisine yokmuş gibi davranan antrenörü Mickey'le evinde yılların hesabını sorguladığı sahne , Rocky'nin kendini tuvalete kapatması ve sonra da çıktığında , Mickey'nin henüz gitmemiş olduğunu görerek , yeniden içeri girmesi .
Böylesine nakış gibi işlenmiş sahnelere sahip Rocky ile 8 Mil'i karşılaştırmak , ilk filme emek verenlere büyük haksızlık olur .
Çünkü 8 Mil'de iyi işlenmiş bir karakter yok .
Diyaloglar iyi değil .
Jimmy'nin başından geçen onca olayın , bir örgü oluşturduğuna ya da karakterin hayatında değişikliğe yol açtığını görmüyoruz .
Örneğin o eski ahşap evi yakmaları , insanlara arabayla giderken sataşmaları .
Genellikle birkaç ara sahnede karakterlerin tanıtımı açısından kullanılan bu tip sahneler 8 Mile'da önemli oranda yer tutuyor .
Çünkü senaristin anlatacak başka bir şeyi yok !
Üstelik o sokaklarda o kadar çok malzeme varken .
Müzik kullanımı mı ?
Efendim duyamadım .
Düşünsenize , filmde Eminem oynuyor ve biz ne Lose Yourself'i ne de 8 Mil'i doğru dürüst dinleyebiliyoruz .
Her ikisi de kulaklarımıza , Jimmy ritme uygun söz düşünürken çalınıyor .
Ne var ki , sözlerini yavaş yavaş tamamladığını anladığımız bu şarkılardan en azından birini bile , " kapışma yeri " nde dinleme şansı verilmiyor bize .
Yönetmen ve senarist , sadece Eminem'in bunca emeğine değil umutla salonları dolduran bizlere de ayıp ediyor .
Bir rap filmi çekiliyor ama soundtrack albümünden yararlanılmıyor .
Hatta bir yerde , albümde olmayan Cypress Hill'in Insane In The Brain'i çalıyor .
Şaştığım başka bir nokta da : Hollwood'un işini bilen yapımcılarından Brian Grazer'ın Scott Silver'in bu senaryosuna neden güvendiği .
Şizofren matematik dehası John .
F. Nash'in tek bir diyalog içermeyen Sylvia Nasar imzalı biyografisinden müthiş bir uyarlama yapan Akiva Goldsman'a güvenmekte isabetli davranmıştı Grazer , bunun ödülünü de Oscar gecesinde bol bol almıştı .
Ama bu kez Scott Silver'a güvenmekte yanılmış .
Dido'nun Thank You'sundan Stan gibi bir parça yaratarak müzik yıldızı - fanatik hayran arasındaki psikolojik ilişkiyi gayet vurucu bir şekilde işleyen Eminem'e bıraksalar senaryoyu , çok daha iyi bir film çıkabilirdi . .
Senaryodaki karakter işleme sorununa dönersek ; Jimmy , alkolik annesine katlanan , elinden geldiğince sahiplenen , küçük kız kerdeşine iyi davranan , arkadaşlarının yaramazlıklarına çoğu zaman isyan eden , ama gelin görün ki kız arkadaşını hamile kaldığı için terk eden , kız nedenini sorduğunda da " sorun bende , git buradan , zaten sana arabamı verdim " diyebilen bir tip .
Kısacası Jimmy karakteri sadece kötü çizilmekle kalmamış , çizilmemiş bile , bir su damlası kadar bile derinliği olmayan , Eminem görünümlü bir karton karakter .
8 Mil , maalesef son dönemde izlediğim en " boş " film .
Aklımda bir tek , Paramparça Aşklar Köpekler ve bizde henüz gösterime girmeyen Oscar adayı Frida'ya imzasını atan görüntü yönetmeni Rodrigo Prieto'nin omuz kamerasıyla yakaladığı çerçeveler kaldı .
Henüz gitmediyseniz bilin ki film ne Eminem , ne de Curtis Hanson filmi .
İyi müzik falan dinlemeyi de aklınızdan bile geçirmeyin .
Filme Michael Mann'in Ali'si gibi başlamakla da olmuyor demek ki ( Jimmy az sonraki kapışmaya hazırlanırken kamera onu yakın plan görüyor ) .
Ne ?
Kim ?
Jimmy'nin sevgilisi Alex'i oynayan Brittany Murphy mi ?
Kendisi ; buz gibi soğuk havada Detroit sokaklarında bir karış etekle dolaşmanın bedelini , çekimlerden sonraki iki haftayı , ağır grip bir halde yatak döşek yatarak ödemiş .
