Kutluğ Ataman , Karanlık Sular ile Amerikan Sinema Akademisi'nin arşivine giren ilk Türk olduğunda , Türk sineması derin bir uyku hali içindeydi .
Aradan geçen yıllar boyunca sinemamız biraz olsun silkinip kendine geldi ama o , Lola + Bilidikid dışında bir sinema filmi yapmadı bu süre boyunca .
Yurtdışında ve yabancı ortaklarla çektiği bu film de Türkiye'de yarattığı rahatsızlık duygusu ile denk bir izleyici rakamına ulaşamadı ne yazık ki .
Son yıllarda yaptığı video çalışmalarıyla , tüm dünya bienallerinde kendine isim yapan Ataman , kurduğu yapım şirketi Yalan Dünya aracılığıyla yeniden aktif sinema yaşamına döndü .
Bu dönem , Perihan Mağden'in çok satmış kitabı İki Genç Kızın Romanı'ndan bir uyarlama ile başlıyor .
Ve yönetmenin dijital teknolojiyle son yıllardaki yakınlığının izlerini taşıyor .
Kutluğ Ataman'ın esas amacı bir gençlik filmi yapmak olduğundan , romanda yer alan cinayetler filme yansımamış .
Bu yerinde karar , filmin çok daha ayakları yere basan ve gerçekçi bir işe dönüşmesini sağlamış .
İstanbul şehrinin farklı kültürel ve ekonomik cephelerinden gelen bu iki genç kızın öyküsü , hali hazırda sokaklarda karşımıza çıkan gençlik durumlarının bir tasvirine dönüşüyor .
İki farklı dünyanın kesişip birbirlerini etkilemesinin öyküsü , basitçe bir gençlik filmi olmaktan öte , toplumsal gerçekçi bir yapım olarak vücut buluyor .
Ataman'ın kamera , kurgu ve müzik kullanımı , filmin Türk sinemasının bir gömlek üstünde durmasının da en temel sebepleri .
Dogma akımı sonrası bağımsız sinemayı ve kimi Avrupalı yönetmenleri etkilemiş bir üslubun Türk sinemasındaki en sahici karşılığı İki Genç Kız .
İçeriğiyle tamamen örtüşen biçimi ve üslubuyla olduğu kadar , karakterlere yaklaşımıyla da özellikle Lukas Moodysson'un Daima Lilya'sını ( Lilja 4 - Ever ) anımsatıyor ister istemez .
İlk If İstanbul'da gösterilmiş Fransız filmi Düz Beni'den ( Baise Moi ) ziyade Daima Lilya tarzı bir noktada duruyor olması da zaten çok şeyi anlatıyor .
Bunun lezbiyenlik temalı bir film olacağını bekleyenleri yanıltır şekilde , 2 Genç Kız bu anlamda da etiketler üzerinden gitmiyor .
İki karakter arasında kurulan dostluk , başlangıçta bu yönde imalar içeriyor ; aynı şekilde , Behiye'nin Handan'ın annesi Leman'a yaklaşımında da cinsel bir elektrik hissetmek mümkün .
Ama Ataman , sırf kendisinden bu anlamda daha keskin işler bekleyen bir kesimi memnun etmek adına , aktivist bir tavırla filmini cinsel etiketlere kurban etmiyor .
Ve belki doğrudan eşcinsellik üzerine bir öykü anlatmadan ama bize sevdirdiği karakterlerin pekala eşcinsel olabileceklerini ve bunun bizleri bağlayacak bir etiket olmadığını hissettirerek , belki izleyicinin eşcinselliğe karşı içsel bir savunma mekanizması geliştirmeye ihtiyaç duymasına da fırsat tanımıyor .
Bu yüzden de , eşcinselliği gündelik hayatın ve karakterlerinin bir detayı olarak sunup ; toplumun cinsel yönelimlere yaklaşımını pozitif yönde etkileyecek , dolayısıyla da Türkiye'deki eşcinsel sivil toplum hareketlerine çok daha fazla fayda sağlayacak bir yaklaşımı , gözümüze sokmadan geliştiriyor .
Bırakın Türk sinemasını , dünya sinemasında da ( olası ) lezbiyenleri saplantılı psikopatlar olarak tasvir etmeyen ender filmlerden biri 2 Genç Kız .
Başroldeki iki yeni yüzün , özellikle de Behiye'yi canlandıran Feride Çetin'in , son derece başarılı performansları da filmi sürükleyen bir unsur .
Ataman'ın , fiziksel karşıtlıklarından dişiliklerine kadar ustalıkla kullandığı her iki oyuncusundan da çok doğal performanslar aldığını söylemek gerek .
Ama her ne kadar Ataman ortaya çıkan sonuçtan çok memnun olduğunu söylese de , Hülya Avşar'ın aynı doğallığı veremediği de bir gerçek .
" Star " olmadan önce iyi bir sinema oyuncusu olan Avşar'ın son filmlerinde görülüyor ki , kendisinin artık doğal ve rol yaptığını hissettirmeyen bir performans vermesi mümkün değil ; o yetiyi kaybetmiş .
Kendi personasının bu denli farkında olması da kuşkusuz buna sebep .
Evet , bu filmde rol almayı kabul etmiş olması bile onun için takdire şayan bir adım .
Ve Ataman'ın onun imajını ters yüz edişi yüzeyde keyifli bir fikir .
fakat Hülya Avşar rol yaptığını maalesef fazlasıyla hissettiriyor .
Bu da filmin tüm o doğal elemanları arasında sırıtıyor .
2 Genç Kız'a bakıp da onu bir Türk filmiymiş gibi hissetmemek , Türk sinemasının üzerinde bir yerde durduğunu düşünmek , üzerine kafa yorulması gereken bir tepki .
Esas sorun sanırım şu : alında Türk sinemasının kendisini içine sıkıştırdığı dar kalıpları kırması ve her Türk filminin bize bu hissi verebilmesi lazım ki bir noktada dönüp arkamıza bakalım ve " Türk sineması gelişti " diyebilelim .
2 Genç Kız , Türk sinemasının ulaşması gereken düzeye şimdiden varmış bir film .
Belki de Kutluğ Ataman gerçekten de Türk sinemasında bir öncü ; tıpkı kendisini gördüğü gibi .
