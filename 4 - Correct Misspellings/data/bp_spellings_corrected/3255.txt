Geçen sene 83 yaşını dolduran Sidney Lumet , Amerikan sinemasının en önemli yönetmenlerinden biri .
Geçen senenin unutulmaz savaş filmi Iwo Jima'dan Mektuplar'ı izledikten sonra Clint Eastwood'u , Amerika'nın yaşayan en önemli yönetmeni ilan etmiştim kafamda .
Şeytan Duymadan Önce'yi izledikten sonra ise bu onurun Sidney Lumet'e gitmesi gerektiğini düşünüyorum .
Lumet'i ilkinde bu listenin başına koymadığım için suçlanmamam lazım .
Sonuçta Lumet , Amerikan sinemasının gurur duyduğu isimlerden biri kabul edilmesine rağmen nedense Welles , Kubrick ve Altman gibi isimlerle yan yana koyulmuyor .
Bence bunun en büyük sebebi Lumet'in kolay tanımlanabilir bir stile sahip olmamasında , yönettiği her filmde değişik bir tür , değişik bir ton denemesinde saklı .
Sonuçta her sinema sever iki saniyede bir Kubrick veya Altman filmini , filmin kendisini bilmese bile yönetmenlerin kişisel stillerinden tanımlayabilir .
Fakat size Şebeke ve The Wiz filmlerini peş peşe göstersem , bu iki apayrı yapımın aynı yönetmenden , iki sene arayla çıktığına inanamazsınız .
Sidney Lumet'in bu elle sayılabilir onur listesi içinde arada kaynamasının bir diğer sebebi , bahsettiğim diğer yönetmenlerden ( Altman hariç ) çok daha fazla filme imza atmış olması .
Yönettiği filmlerin IMDB'de listesi var .
açıkçası , 40'tan sonra saymayı bıraktım .
Tabii ki bu kadar verimli bir kariyer yönetmeninin dünya sinemasının en beğenilen filmlerine imza atması , çektiği bir sürü unutulur yapım arasında kaynayabiliyor .
Fakat önünüze Şebeke , Köpeklerin Günü , Serpico , 12 Kızgın Adam ve The Verdict gibi bir kaç isim atsam , Lumet'in önemi birden çok daha fazla anlam kazanmaz mı ?
Uzun ve verimli kariyerinin sonbaharında yönettiği Şeytan Duymadan Önce , bu isimler arasında yerini gururla hakediyor .
Sinema tarihinin en iyi beş filminden biri olduğunu düşündüğüm Coen kardeşlerin Fargo'su , suç draması türünde benim için ulaşılması imkansız bir çıta yarattı .
Kardeşlerin bu sene forma geri dönüşlerini müjdeledikleri bir diğer suç şaheseri No Country For oldu Men bile Fargo'nun muazzam kara komedi ve sınırsız yaratıcılık dolu tahtına yaklaşamıyor .
Diğer yandan Şeytan Duymadan Önce , sırf orjinallikten bile olsa Fargo'ya en çok yaklaşan , her saniyesini izlemesi zevk bir suç dramı .
Kopuk bir aile içerisinde trajik boyutlarla yanlış giden bir soygun hikayesi orijinal bir fikir değil tabi ki .
Bu konuda ilk akla gelen yapım Sam Raimi şaheseri Basit Bir Plan .
Şeytan Duymadan Önce'yi türün başyapıtlarından birine dönüştüren en önemli özellik , Sidney Lumet'in umarsızca risk alan , her karesine orijinal bir madde yerleştiren yönetimi .
Yaşamının sonuna yaklaştığının farkında olan Lumet , sanki stüdyolara ve seyircilere hizmet etmeyi geride bırakmış .
Alışılagelmiş bir hikaye yapısı , sahneden sahneye tonal bir düzen yakalamayı kafaya takmayarak , her sahnede neyin orijinal olduğunu , neyin sınırları zorladığını düşündüyse filmine yerleştirmiş .
Açılıştaki mücevher soygunu mesela .
Sahnede her kara komedide bulunan bütün özellikler var : Sakar bir soyguncu ve her saniyesi yanlış ilerleyen bir soygun planı .
İzleyici olarak bu tür bir sahne izlediğimizde durumun trajedisine gülmemiz bekleniyor .
Fakat Lumet , stille elden geçirilmiş bir koreografi yerine daha tesadüfi bir hava yaratan , daha gerçekçi bir yönetim oluşturuyor .
Sahnede oyuncuların her hareketi her ne kadar planlanmış olsa da , organik ve beklenmedik bir akışa sahip .
Bu sayede sahnenin trajik sonuna olan kişisel bağımız güçleniyor .
Film , sırf bu bakımdan gördüğüm en orijinal soygun sahnelerinden birine sahip .
Tabi ki bu listeye Köpeklerin Gününü de katıyorum .
Hikayeye gerekli olsun olmasın , Şeytan Duymadan Önce'nin her sahnesi beklentilerimizin tam tersi bir yolda ilerliyor , bu sayede yaşam dolu , ferah bir havaya sahip .
Annesinin ölümüne yol açan soygunun plancısı içler acısı iş adamı Andy , eşiyle kavga ettikten sonra sinirden dairesini darmadağın eder .
Bu durum Yurttaş Kane'den beri drama filmlerinin bilinen klişelerinden .
Yine de Lumet , Andy'nin ne kadar ruhsuz bir karakter olduğunu , bu yüzden aynı ruhsuzlukla evini olabildiğince yavaş ve monoton bir biçimde dağıtması gerektiğini biliyor .
Andy'nin kocaman tabaktaki taşları teker teker cam masaya döktüğü çekim bile kendi başına ayrı bir hazza sahip .
Marisa Tomei'nin filmin çoğunluğunda herhangi bir açıklama olmadan çıplak olması , filmin beklenmedik bir seks sekansıyla başlaması , her derin dramatik sahnenin rahatsız edici uzunlukta bir çekimle bitmesi ( Tomei'nin canlandırdığı Gina'nın Andy'den ayrıldıktan sonra otuz saniye bavulunu odanın bir ucundan diğerine sürüklemesi mesela . ) " Sidney Dede " sanki bütün yeni yetme yönetmenleri önüne alıyor , " Sinema dediğin budur . Yarattığın kimliğin rahatlığında kaybolmayacaksın . Her adımda kendini yeniden inşa edeceksin . Sınırlarını zorlamanın bir yolunu bulacaksın " diyor .
Eğer Oscar'larda en iyi toplu oyunculuk ödülü verilseydi , Şeytan Duymadan Önce , ödülü bu sene kapardı .
Ethan Hawke'ın gerçekten panik ve korku dolu bir hayatın neye benzediğini gösteren Hank'i hayata geçirişteki ustalığı mesela .
Dış görünüşte sert ve para düşkünü , fakat içinde kronik bir kendine güvensizlikten yakınan kompleks dolu Andy , Philip Seymour Hoffman'da hayat buluyor .
Marisa Tomei , Albert Finney , sadece iki sahnede görünen Michael Shannon ( " Sana Chico desem olur mu ? " ) unutulmaz karakterlere imza atıyor .
Filmin mesajını seyirciye aktaran mücevher satıcısı bile , iki repliklik rolüyle hafızalara kazınıyor .
Şeytan Duymadan Önce , senenin diğer şaheserleri Avukat , No Country For oldu Men , Kan Dökülecek gibi klasik anlamda kolay açıklanacak , her seyirci tarafından kolay sevilebilecek bir film değil .
İzlediğim sinema salonunda bir çok kişi filmin yarısında çıktı .
Basında filmin fazla karmaşık , fazla dağınık olduğuna dair eleştiriler yazıldı .
Buna rağmen film Amerikan sinemalarında aylarca gösterildi .
Roger Ebert başta olmak üzere bir kaç eleştirmen filmi ilk on listelerine yerleştirdi .
Yani bu kadar eleştiri almasına , Oscar sezonunda bir köşeye atılmasına rağmen film , yavaş yavaş küçük bir hayran kitlesi oluşturmaya başladı bile .
Salonlarda bu hafta beklenmedik , ferah bir deneyim arıyorsanız , Şeytan Duymadan Önce'ye bir şans verin derim .
