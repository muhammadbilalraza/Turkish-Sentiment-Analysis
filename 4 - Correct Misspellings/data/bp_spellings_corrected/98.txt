2014 Uluslararası Cannes Film Festivali’nde en büyük ödülü , yani Altın Palmiye’yi hakeden film Nuri Bilge Ceylan  ( NBC ) imzalı Kış Uykusu olduğunda , orada olan , o gururlu anı birebir yaşayan şanslı Türk gazetecilerden biriydim .
Bu bir sinema yazarı / gazeteci olarak Cannes’da dördüncü senemdi .
Tesadüf o ki , ilk senemde festivalde Bir Zamanlar Anadolu’da  ( 2011 ) ile yarışıyordu yönetmen ve kendisiyle 3-4 dakikalık bir röportaj imkanım olmuştu film gösterimi sonrası , ödül töreni öncesi , buradan okuyabilirsiniz .
Nuri Bilge Ceylan , yorgun ve moralsiz görünüyordu o yıl açıkçası .
Filminin yabancı basın tarafından çok beğenildiğini , sadece bir olumsuz düşünce varsa onun da süresiyle ilgili olduğunu gözlemlediğimi paylaştığımda , bir roman nasıl çok uzun olabilirse , bir filmin de çok uzun olabileceği , bunun sorgulanmasının anlamsız olduğunu düşündüğünü söylemişti , ödün vermemişti hiç .
Bu tutumunu hafiften garipsesem de , kendine ve filmine güven olarak yorumlamıştım şahsen , kaldı ki ödül de almıştı o sene Cannes’dan .
Fakat galiba aslında filmine ne kadar güvenirse bir yönetmen , o kadar heyecanlanmalı ve gelen tepkileri önemsemeli - ki , bu sene gördüğüm şey , Nuri Bilge Ceylan’ın bir yönetmen olarak şimdi , esas şimdi geldiği yerde , kendine ve filmine daha çok güvendiği , bu yüzden de daha heyecanlı , mutlu olduğu ve gelen tepkileri daha çok önemsediği oldu .
Bu sene kendisiyle yaklaşık 15 dakikalık , çok güleryüzlü , pozitif bir röportaj yapma imkanı buldum , yine gösterim sonrası , ödül töreni öncesi , buradan okuyabilir , aradaki farkı ve ne demek istediğimi yakalayabilirsiniz siz de sanırım …
Nuri Bilge Ceylan’ın filmografisine baktığımda , ta kısa filminden itibaren şunu düşünürüm :  Aslen çok iyi bir fotoğrafçı da olduğundan , o kadar iyi kareler çeker , sinematografik olarak o kadar etkileyici görüntüler sunar ki izleyiciye , onu bir sinemacı olarak ciddiye almamanızı adeta imkansız kılar .
İlk filmlerindeki senaryolar çok sağlam değildir belki , akıcı değildir filmler , izleyeni kendilerine çekmez , minimal yapılarıyla sıkıcılığa doğru gider , doğayı kullanımı etkileyicidir ama gerçekçiliği bir süre sonra iç karartıcı olabilir , sabit kamerasıyla dakikalarca aynı karede kaldığımızda , seyirciden çok şey beklemektedir NBC , anlamı seyirciye bırakmayı sever , fakat sinema aynı zamanda bir eğlence ve iyi vakit geçirme aracı olarak görüldüğünden , kimi seyirciyi zorlar bu beklenti , üstelik ilk filmlerinde kendi ailesi dahil olmak üzere , amatör oyuncuları da oynatmış , genel geçer izleyiciye çekici kılmamıştır hiç sinemasını , bunun peşinde gitmemiş , etkilendiği Tarkovsky , Ozu gibi yönetmenlerin yolundan giderek , sanat sineması yapmıştır , ama bu filmleri gözler önünde yapabilme imkanını , başta dediğim fotoğrafik gözü , sinematografik başarısından ötürü kazanmıştır bana sorarsanız .
Yoksa nice denemelerini bilmeyiz çoğu başka yönetmenlerin , ne zaman kendilerine güvenecek hale gelirler , o zaman ortaya çıkarırlar malzemelerini , zaten yapımcılar ve sinema dünyasının diğer profesyonelleri de o zaman ciddiye alırlar da el verirler o yapımlara , o zaman görme fırsatı buluruz bu işleri .
Kısaca Nuri Bilge Ceylan tüm denemelerini gözümüzün önünde yapma şansına sahipti , tabir yerinde ise amatörlüklerini de gözümüzün önünde attı , hem de o filmlerinin iyi kısımlarıyla dünya çapında ödüller ala ala …
Ve Nuri Bilge Ceylan’ın bugün Kış Uykusu ile geldiği nokta , bana kalırsa , hem sanat filmi yapmaya devam etmek , hem edebiyattan beslendiği kısımları sinemasına istediği kıvamda katmak , hem eşinin de desteğiyle çok başarılı senaryolara imza atabilmek ,  hem de çok profesyonel ve çok sevilen oyuncularla çalışarak , her kesimden izleyiciye hitap edebilecek bir film çekebilmiş olmak .
Yine süreden ödün vermemek , ama bunun çok samimi bir şekilde kaygısını da gütmek Cannes’da .
Ve bu kaygıya rağmen Altın Palmiye’yi kucaklamak !
Her babayiğidin harcı değil !
Kış Uykusu'na gelecek olursak , Kapadokya’nın hiç turistik olmayan , bambaşka bir fotografik yorumuyla , şahane görseller var yine elbette , kar yağışının eşlik ettiği , müthiş bir atmosfer , doğanın yine farklı bir gözle , farklı bir sunumu …
Fonda ise ara ara Schubert’in piyano sonatı ( no 20 ) , o kaotik iniş çıkışlarla atmosfere mükemmel uyum sağlamakta .
Her bir oyuncu ayrı ayrı başarılılar ve çok önemli her bir karakter ama esasen merkezde üç karakter var diyebiliriz .
Haluk Bilginer’in son derece etkileyici  performans sergilediği bir karakter olarak , adı üstünde " Aydın " , aslında başı çekiyor ama kız kardeşi  Necla ( Demet Akbağ ) ve genç karısı Nihal de ( Melisa Sözen ) ondan aşağı kalmıyorlar hikayede …
Bu üç geveze , genelde iç mekanlarda , NBC filmlerinde hiç alışık olmadığımız üzere dakikalarca konuşuyorlar …
Diyaloglar kişilik çözümlemelerine , tartışmalara , psikolojik çıkarımlara , insan doğasının derinliklerine , mahzenlerine , kovuklarına , mağaralarına girecek kadar yoğun .
Fakat o kadar büyük bir başarıyla canlandırıyor ki bu üç oyuncu karakterlerini , diyaloglarda öyle hoşa giden bir alaycılık , öyle bir mizah duygusu ve bir o kadar da gergin çatışmalar var ki , o kadar kendimizi , eşimizi , dostumuzu , komşumuzu , ailemizi filan buluyoruz ki bu diyaloglarda , zevk alarak , sıkılmadan , merak duygusuyla izliyoruz filmi , hatta , nasıl desem , komşumuzun duvarına bardakla kulak kabartmış gibiyiz adeta , gözetleme duygumuzun kabardığı , hafif sinsice bir merakla takip ediyoruz , çünkü çok özel / kişisel konular gibi durmakla birlikte çok da tanıdık , çok da " insana " ait .
Filmin hikayesini her yerde okuyabilirsiniz , ben bu uzun yazıda bir de konuyu anlatıp iyice uzatmak istemiyorum , fakat konuda önemli olan şu , büyükşehirde oyuncu olup orada “yutulduktan” sonra köye yerleşip küçük toprakların tek ağası olmaya karar vermiş , zengin ve ukala bir entelektüeldir Aydın .
Çevresi ona adeta uşaklık eden iyi niyetli köylülerle çevrilmiştir ama o beğenmez hiçbirini , aşağılar , eleştirir , adeta tiksinerek bakar çoğuna .
Sırça köşkünde oturmakta ve hayatı bu " aydın " kimliğiyle eleştirmektedir , mumlarla aydınlatılmış o sıcak , yarı aydınlık çalışma odasında ( harika bir ışıklandırma ve nefis bir atmosfer , adeta o odada olmak istedim , Gökhan Tiryaki’nin müthiş görüntü yönetmenliğini de es geçmeyelim , hem iç hem dış mekanlar , o kadar masalsı bir atmosfer oluşturmuş ki , tüm teknik ekibi kutlamak gerek ) yerel bir gazeteye köşe yazıları göndermekte , bu yazılarda dünyayı kurtarmaktadır .
Kah dinden , kah eğitimden , kah insanların hatalarından ve gündemden bahsederek herşeye yukarıdan bakmaktadır .
Kızkardeşi ise onu yerin dibine sokacak kadar eleştirebilen tek insandır , ( Aydın’ın da ciddiye aldığı tek insan ) , bu yüzden epey münakaşa ederler .
Peki ama Necla mükemmel midir ?
Nedir onu bu evde tutan , nedir yüzünü güldürmeyen ?
Merak etmeyin , bunu da Nihal ile Necla’nın  pencere önü sohbetlerinin birinde öğreneceğiz , deşecekler birlikte olan biteni , yine münakaşalı , fakat epey iç çözümlemeli bir diyalogla karşı karşıya kalacağız .
Ve Nihal Necla'ya akıl verirken ne kadar da zeki ve hayatı çözmüş bir kadın olarak görünmektedir bu diyalogda .
Peki ya onu bu evde tutan ve yüzünü güldürmeyen nedir ?
İşte o da karı koca bir münakaşa ile çıkacaktır ortaya , burada da onlar karşılıklı deşeceklerdir birbirlerini .
Üstelik bu çözümlemelerin sonuna geldiğimizde , hissettiğimiz şu olacaktır : bütün insani zaaflar ve hataları bir yana koyarsak , herkes kendi dünyasında haklı !
Bu tartışmalar esnasında olsun , Aydın’ın köydeki insanlara olan yaklaşımlarında olsun , baskın olan hep sınıf farkları , üst alt kavgaları , zengin fakir ikilemleri , sosyal statüler , ötekileştirmeler , sistemin çarkları , insanların ikiyüzlülükleri olacaktır , bunlar çıkacaktır karşımıza .
Bu anlamda NBC’nin en politik filmi olduğunu da söyleyebiliriz Kış Uykusu’nun .
NBC’nin röportaj arası sohbetimizde altını çizdiği bir konu ise şudur , NBC , hazır Türkiye şu siyasi dönemden geçiyor , oturayım da şuna gönderme yapan , şunları düşündüren bir senaryo yazayım diye oturmuyor masaya .
Fakat elbette sosyal ve siyasi meselelere duyarlı , çevresinde olup biteni en yakından takip eden , bunlara dertlenen bir sanatçı olarak , diyaloglarının nerelere varabileceğinin de farkında ve bunlar biryerlere gitsin istiyor elbette , bundan şikayetçi değil .
Fakat o , insandan yola çıkmak istiyor .
Toplumu insanların oluşturduğunu ve herşeyin bireyde başladığını hatırlatıyor ve filmlerinde insan doğasını deşerek bazı sonuçlara varmak , veya belki de varmamak istiyor .
Bu düşüncelerde de her zaman etkilendiği Çehov’un hikayelerinin esintilerini serpiştiriveriyor senaryosuna .
İlk kez Türkiye’de yaz ayında bu kadar çok kopyayla ( yaklaşık 150 salon ) vizyona girecek , 3 saat 17 dakikalık bir NBC filmiyle karşı karşıyayız .
Bu kez seyirciyle buluşması daha başarılı olacak diye düşünüyorum .
Ülke olarak bu denli kötü günlerden geçerken yüreğimize su serpen Altın Palmiye ödülü merakından , en çok da sevilen oyuncuların bu kez izleyiciyi korkutmayacağından yola çıkarak , NBC’nin bu filmiyle daha farklı bir kitleye de ulaşabileceğini ve bazı önyargıları yıkacağını düşünüyorum , öyle olmasını da arzularım açıkçası .
Bu kez önümüzde 3 saat 17 dakikaya rağmen her bir anını merakla , iştahla izleyeceğimiz , farklı bir deneyim var , önyargıları yıkalım derim . http://www.twitter.com/blossomel
