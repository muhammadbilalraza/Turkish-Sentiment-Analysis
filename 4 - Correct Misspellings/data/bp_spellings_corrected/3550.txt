Somali Korsanları kavramı , hepimizin zihninde aşağı yukarı benzer bir tanımı çağrıştırıyor : 20’li yıllar boyunca yükselişe geçen ve Batı eksenli uluslararası medyanın yönlendirmesiyle , serbest ticarete karşı çıkan ve bu sebeple gemileri kaçıran bir grup terörist eylemi …
Kuvvetle muhtemel Somali’ye gidip , oradaki korsanlarla konuşan ilk Batılı gazeteci Jay Bahadur da , durumun bu denli basit sebeplerden ortaya çıkmış olmasını isteyebilirdi …
Fakat ne yazık ki , yaşananlar hiç de göründüğü gibi değil .
Çektiği kısa filmlerle pek çok festivalden ödüllerle dönen , hatta Oscar’a aday olan Bryan Buckley’nin The Bronze’dan sonraki ikinci uzun metraj denemesi The Pirates of Somalia ( Somali Korsanları ) , dünyaca ünlü Kanadalı gazeteci Jay Bahadur’un gerçek yaşam öyküsünden yola çıkıyor .
Başrolünde Evan Peters’ın yer aldığı film genel hatlarıyla , Jay Bahadur’un Seymour Tolden ( Al Pacino ) isimli bir yazarla tanışması ve onun , araştırmacı gazeteciliğin okulda değil , sahada öğrenilebileceği yönündeki tavsiyelerine uyarak 2008 yılında , korsanlık faaliyetlerini incelemek üzere Somali’ye gidişini anlatıyor .
The Pirates of Somalia’nın başlangıcı ise manidar …
Mario Savio’nun üniversitelerdeki fikir özgürlüğünden bahsettiği tarihi konuşmasıyla açılan film , daha sonra Jay Bahadur’un odasında gördüğümüz , Alan J. Pakula’nın 1976 tarihli klasikleşmiş filmi al the President’s Men afişiyle de gazetecinin ilham kaynaklarını bize tarif ediyor .
Richard Nixon’ın meşhur Watergate skandalını ortaya çıkarmış gazetecilere hayranlık duyan Bahadur , ilerleyen yıllarda kendisi de benzer bir misyon yükleniyor ve Somali’de yaşananların perde arkasını ortaya çıkaran ilk gazeteci oluyor .
Yaşananlardan etraflıca bahsetmeden önce size , yakın geçmişte izlediğimiz bir filmden örnek vermek istiyorum .
Mayıs ayında vizyona giren The lastik Face filminde Sean Penn , Liberya İç Savaşı’nı ele almış ve BM’in buradaki yardımlarını kutsayarak , ABD’nin Körfez Savaşı sebebiyle bölgeyle ilgilenmediği vurgusunu yapmıştı .
Ancak filmin eleştirisi yazarken , durumun hiç de öyle olmadığını ; ülkede yaşanan iç savaşın , General Doe liderliğinde gerçekleştirilen darbeden sonra ortaya çıktığını ve bu darbenin de , önceki hükümetin sosyalist ülkelerle yakınlaşması yüzünden yapıldığını açıklamıştım .
Çünkü darbe sonrası başa geçen General Doe’nun Amerika’yla yakınlaşması ve ABD’nin , Afrika’daki en büyük yardımı Liberya’ya yapmaya başlaması bunun en büyük kanıtıydı ve tahmin edeceğiniz üzere bu ilginin sebebi , ülkenin zengin petrol rezervlerine sahip olmasıydı …
Şimdi bu şemayı alıp Somali’ye yerleştirelim …
Tarihi İpek yolunun geçiş noktalarından birinin üzerinde kurulmuş , uluslararası ticaret açısından Aden Körfezi gibi kritik bir noktayı elinde bulunduran ve en önemlisi , altın ve petrol rezervi barındıran Somali , kaçınılmaz olarak Batılı devletlerin “ilgisine” maruz kalan ülkelerden …
19. yy . boyunca İngiltere ve İtalya arasında el değiştirerek sömürgeleştirilen Somali , 1960’ta bağımsızlığını kazandıktan sonra , şansa bakın ki , sosyalist bir yönetim modelini benimsiyor .
Soğuk Savaş dönemi boyunca , dünyanın çeşitli bölgelerinde yer alan devlet ya da devletçikleri kendisine bağlı politikalar izlemelerini sağlamak amacıyla yönlendiren ( ! ) ABD , bir süre doğa olarak Somali’yle de ilgilenmeye başlıyor .
1969’da iktidarı ele geçiren Mohamed Siad Barre’nin , devrilmeden çok kısa bir süre önce dört büyük Amerikan Petrol şirketine ayrıcalıklar tanımasıyla fark edilen bu yoğun ilişki , 1991’de iç savaşın başlamasından sonra bambaşka bir boyut kazanıyor .
Ülkeye gelen BM güçleri , geçici bir yönetim kuruyorlar ancak bu yönetim bir süre sonra halkta rahatsızlık yaratmaya başlıyor .
Hatta Ridley Scott’ın , Black Hawk Down ( Kara Şahin Düştü ) isimli filminde gösterdiği gibi Somaliler tarafından kabul görmeyen Batılı askerler , Siad Barre’den sonra başa gelen Mohamed Farrah Aidid’in de etkisiyle , 1995 yılında ülkeden ayrılmak zorunda kalıyorlar .
Sonuç ; ABD merkezli bir müdahale olduğu ileri sürülen Aidid’in düşüşü ve iç savaşın ülkede yarattığı iktidar boşluğuyla artış gösteren korsan faaliyetleri …
Ve tüm dünya gözlerini bu korsanlara çevirmiş ve El Kaideli bağlantılı El Şebab örgütünün ülkeye hâkim olması sebebiyle ( Bir Yeşil Kuşak projesi daha başarıyla tamamlanıyor ) onların ne yaptıklarını anlamakla meşgulken ABD , bölgedeki gücünü arttırıyor ve 2007 yılında ülkede Somali Petrol Şirketi kuruluyor …
Tıpkı Yugoslav iç savaşına müdahale eden BM’in gelişinden sonra zengin yeraltı kaynaklarına sahip Kosova’da , ABD’nin en büyük silah deposu Bondsteel’in kurulması gibi …
Bu noktaya devreye giren kişi ise Jay Bahadur oluyor …
Dünya kamuoyu Somali’de yaşananları ,  tüm bu trajediden habersiz bir biçimde değerlendirip ve 19. yüzyıl boyunca sömürülmüş ; ardından iç savaşla perişan olmuş bir ülkenin ekonomik durumunun yol açtığı korsanlık faaliyetlerinin sebeplerini araştırmadan terörizm olarak nitelerken ; Jay Bahadur tek başına Somali’ye gidip korsanlarla görüşüyor .
Tek önemli geçim kaynağı balıkçılık haline gelen Somali halkının balıkçılık yapmasının engellenmesi bir yana , iç savaşın yarattığı denetimsizlik ortamında ülkenin sahip olduğu zengin ton balığı kaynaklarının başka ülkeler tarafından sömürülmeye başlanmasının , korsan faaliyetlerinin ortaya çıkışındaki asıl sebep olduğunu kanıtlıyor .
Hatta Somali halkının korsanları desteklediği ve onlara Somali’de korsan değil , denizlerin koruyucusu dendiğini de …
Somali Korsanları’nın arka planını uzun uzadıya açıklamamın sebebi ise hikâyesini yukarıda bahsettiğim bu olayların tamamen dışında bırakıyor olması …
Film , Jay Bahadur’un okuldan mezun oluşundan sonra yaşadıklarını ve Somali deneyimlerini peliküle aktarırken , olayların iç yüzünü göstermek konusunda epey hevessiz görünüyor .
Somali’de Amerikalılardan neden nefret edildiği , iç savaş süreci gibi siyasi olaylar eksik kalırken , seyirci daha çok , Bahadur’un kişisel yolculuğuna tanıklık ediyor ve bir gazetecinin “oluşum” sürecini duygusal iniş çıkışlarıyla birlikte gözlemliyor .  Hatta filmin finali de bu anlamda –bilgi açısından - havada kalıyor zira Jay Bahadur’la birlikte Somalili korsanlara dair öğrendiğimiz yegâne şey , onların denizlerde Somali halkının haklarını korudukları ve halkın da onları desteklediği yönünde …
Üstelik röportaj yaptığı bir korsandan “illegal balıkçılık yapanlar cezalandırılmalı” gibi tamamen yetersiz ve yüzeysel bir bilgi dışında pek fazla şey öğrenemiyoruz .
İç savaşın neden çıktığı , o dönemde nelerin yaşandığı , insanların neden korsanlık faaliyetine giriştikleri ve haklı sebepleri es geçiliyor .
En tuhafı da , Bahadur’un Batılı devletlere , “onları da bizim gibi görmelisiniz” cümlesiyle akıl almaz bir oryantalist yaklaşım sergilemesi …
Bu tavrın sebebi pek tabii , Hollywood’un çok sevdiği “cesur beyaz adam” temasıyla alakalı çünkü Bahadur , kimsenin cesaret edemediği bir şeyi yaparak tek başına Somali’ye gitmiş , korsanlarla görüşmüş ve onları “anlamaya” çalışmış bir Batılı …
Ve bu cesaret Bahadur’un , gördüğü ve yaşadığı onca şeye rağmen oryantalist gözlüğüyle Doğu’yu Batı’ya anlatma çabasını da filmin nezdinde normal ve haklı kılıyor .
Sonuçta ne yaşarsa yaşasın , ne kadar iyi niyetli olursa olsun , bir Batılının Doğu’yu anlama girişiminin oryantalizmden uzak kalması mümkün olmuyor .
Her şeye rağmen Somali Korsanları , etkileyici ve ders niteliği taşıyan bir başarı ve azim öyküsü …
Başınıza ne gelirse gelsin , pes etmemeniz gerektiğini , mutlaka bir çıkışın olabileceğini Jay Bahadur’un bu hayranlık uyandıran biyografisiyle gözler önüne seriyor .
Film aynı zamanda , başrolündeki Evan Peters’ın kariyeri açısından da bir dönüm noktasına işaret ediyor zira Peters’ın etkileyici bir performansla ete kemiğe büründürdüğü Jay Bahadur , tek başına filmin yükünü sırtlıyor .
Zaten hayal ile gerçek arasında gidip gelen bir karaktere sahip olduğu için , rüyalarının betimlendiği sekanslar oldukça eğlenceli ve mizah yüklü …
Hatta pek çok yerde Bahadur’un sanrıları animasyon yardımıyla tasvir ediliyor .
Al Pacino’nun varlığı filme tat veriyor ancak Al Pacino ve Robert de Niro gibi usta isimleri böyle sıradan rollerde görmekten hoşlanmadığım için olmasa da olurmuş diyebilirim .
Özetle Somali Korsanları , meselesi itibariyle ilgi çekici , hikâyesini eksik ama kabul edilebilir bir biçimde inşa eden fakat meramını anlatmakta zayıf kalan bir film …
Peters’ın performansı görülmeye değer fakat daha fazlasını beklemeyin …
Başak Bıçak
basakbicak@gmail.com
https : / / twitter.com / BasakBicak
