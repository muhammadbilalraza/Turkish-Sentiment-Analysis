Geçtiğimiz yıl " Rüya Kızlar " filmindeki rolüyle En İyi Yardımcı Erkek Oyuncu dalında Oscar'a aday gösterildiğinde Eddie Murphy'nin kariyeri bir anda yön değiştirecek sanmıştık .
Bu durum Murphy'nin uzun yıllardır emek verdiği komedi türünü terk edeceği anlamına gelmiyordu tabii ki .
Ancak ünlü oyuncunun aday gösterildiği ödülün prestijiyle film tercihinde daha seçici olacağını , dolayısıyla kendisini daha kaliteli yapımlarda izleme fırsatına erişeceğimizi hissettiriyordu .
Bu hissin tamamen bir yanılsama olabileceğini Oscar Ödül Töreni'nden kısa bir süre sonra vizyona giren " Norbit " yeterince açık ifade etmişti aslında .
Fakat her şeye rağmen yaklaşık son on beş yıldır tekrarladığımız cümleyi bir kez daha yinelemekte fayda var diyerek ' Eddie Murphy'den ümit kesilmez ' diye düşünmüştük .
Oysa ilk bakışta parlak bir fikrin başarılı bir uygulaması izlenimini veren " Bir Çılgının İçinde " den anlaşıldığı üzere Eddie Murphy'nin komedyenliğinden ümidi kesmenin vakti çoktan gelmiş belki de .
İnsan görünüşünde bir uzay gemisiyle yeryüzüne çakılan minyatür uzaylıların dünyayı kurtarma çalışmalarını anlatan " Bir Çılgının İçinde " nin Eddie Murphy'nin bir filmde birden fazla karakter canlandırma sevdasının son ürünü olduğunu söyleyebiliriz .
Gerçi bu filmde , herhangi bir makyaj efekti kullanmaksızın sadece iki farklı karakteri canlandıran Murphy'nin " Çılgın Profesör " ve " Norbit " filmlerine kıyasla çok daha az kılık değiştirdiği ortada .
Diğer yandan her iki karakteri de olağan görünümüyle canlandıran Eddie Murphy'nin yüzüne ya da bedenine makyajla müdahale edilmediği zaman tembel performansının iyice ortaya çıktığı da açıkça görülmekte .
Sıkıcı tuvalet şakaları , fiziksel komedinin ön plana çıktığı ucuz espriler ve banalliğe varan yüz mimikleriyle tam anlamlıyla özensiz bir oyunculuk sergileyen Murphy , fazladan çaba harcamaksızın 80'li yıllardan kalma şöhretinin ekmeğini yemeğe kararlı olduğu ortaya koymakta .
Bununla birlikte , Eddie Murphy'nin bedeni üzerinde " Çılgın Profesör " ve " Norbit " tekine benzer bir oynama yapılmadığını öne sürsek de ünlü oyuncunun vücudunun bir uzay gemisi olarak kullanılması ciddi anlamda bir değişime de işaret ediyor aslında .
Çeşitli bilgisayar efektleriyle uzay gemisinin giriş kapısı ya da penceresine dönüştürülen beden parçaları , fikir düzeyinde filmin gidişatına ilginç ve eğlenceli bir yön veriyor .
Fakat iş uygulamaya geldiğinde , " Bir Çılgının İçinde " nin bu kullanımı çoğunlukla " Siyah Giyen Adamlar " dam ödünç alması ve aynı numarayı özgünlükten yoksun bir üslupla olduğu gibi hikayenin içine yerleştirmesi filmi taklitçi bir karaktere büründürüyor .
Nitekim Murphy'nin " Norbit " filminde de beraber çalıştığı Brian Robbins yönetmenliğindeki film , minyatür uzaylılar fikri başta olmak üzere en can alıcı özelliklerini de 1960'lı yılların bilimkurgu yapımlarından esinlenerek ortaya koymakta .
Diğer yandan , süresi boyunca eski dönem kült bilimkurgu yapımlarıyla dirsek teması içinde bulunan " Bir Çılgının İçinde " nin en çelişkili yanı bu teması eski filmlerle alay etmek için mi yoksa gidişatına yön verecek temel noktaları ödünç almak için mi kurduğunu tam olarak belli etmemesi .
Kimi sahnelerde " Uzay Yolu " serisi dahil birçok bilimkurgu filminde karşımıza çıkan kaptan - mürettebat ilişkilerini tiye aldığını düşündürten film , çoğunlukla alay ettiğini sandığımız düzeneğin bir parçası olmakta .
Uzaylı yaratıkların dünyalı nesneleri keşfetme süreçlerini dile getirirken alaya alınacak derecede banalleşen " Bir Çılgının İçinde , " hikayesini süslediği komedi öğeleriyle güldürmekten çok banalliğiyle gülünç duruma düşmekte .
Başta " E. T. " olmak üzere birçok bilimkurgu filminde ön plana çıkan çocuk - uzaylı dostluğunu olabilecek en bayat klişelerle donatan ve karakterler arasındaki duygusal bağları yavanlığın ötesine taşıyan filmi izlemek eğlenceli bir deneyimden çok vakit kaybına dönüşmekte .
Böylelikle dünya çapında milyonlarca hayranı bulunan kült bilimkurgu yapımlarıyla alay edebilecek kapasiteye daha en başından sahip olmadığını da belli eden film , bayat , özensiz ve kendi içinde tutarsız bir yapım olduğunu kanıtlamakta .
Eddie Murphy'nin sahici yeteneğini ortaya koymadan , gelişmemiş bir espri anlayışıyla donattığı " Bir Çılgının İçinde , " ne yazık ki başarısız ve üstünkörü bir film .
Shaquille O'Neal'in başrolünü oynadığı " Kazaam " gibi filmlerden hoşlanan çocuk izleyiciler için orta derecede tatmin edici bir yapım olma ihtimali taşısa da yetişkin sinemaseverler için can sıkıcı bir deneyimden ötesini vaat etmemekte .
