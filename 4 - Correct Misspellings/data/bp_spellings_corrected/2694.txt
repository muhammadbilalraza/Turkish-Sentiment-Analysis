11 Eylül üzerine bir Türk filmi .
1996 yılında , İstanbul’daki Bir Mevlevi Dergahı’nda , dünyayı değiştirmek için ellerinden geleni yapmaya karar veren bir grup inançlı insan , Afganistan’a doğru yola çıkarlar .
Burada kurdukları eğitim merkezi aracılığıyla gençleri , çocukları radikal İslam’dan ve terörden , Usame Bin Ladin’den uzaklaştırmaya çalışırlar .
Ancak 11 Eylül 2001’de İkiz Kuleler’e düzenlenen saldırı sonrası , bir süredir hafıza sorunları yaşayan Yusuf kendini sorgulamaya , dünyayı değiştirmek uğruna yeterli çabayı göstermediği için bu terör eylemine katkıda bulunduğuna inanmaya başlar .
Film , Tasavvuf ile Kelebek Etkisi teorisini bir potada eriterek insancıl mesajlar vermeye , İslam’ın iyi yüzünü anlatmaya çalışır .
Samanyolu TV’ye diziler yazan Mahmut Bengi’nin kaleminden çıkıp , ilk filmini çeken yönetmen Cihan Taşkın’ın imzasını taşıyan Kelebek , barış mesajları vermeye çalışan ve kurduğu yapıyla sinemasal açıdan da iddialı olduğunu belli eden bir iş .
Ana karakteri Yusuf’un hafıza kaybı ve 11 Eylül saldırılarındaki rolünü kurgulayışı , filmin yapısını belirliyor .
Filmin , zamanı parçalara bölen ve öykünün gerçeğiyle karakterlerin kurgusunu içiçe sunan yapısı , cüretli ve enteresan bir deneme .
Ancak seyirciyi şaşırtması amaçlanan bu bulmaca , bütünüyle tahmin edilebilir olması bir yana , özellikle ilk yarım saat kırk beş dakika boyunca izleyenin oldukça kafasını karıştırıyor .
Kısacası , hakkıyla uygulanamıyor .
Türk ve Afgan karakterlerin , film boyunca hep Türkçe konuşuyor olmaları da neredeyse aynı ölçüde kafa karıştırıcı .
Amerikan filmlerini çok eleştiririz , örneğin Almanya’da veya Çin’de geçen bir filmde karakterlerin tamamı İngilizce konuşuyor diye .
Ama orada şöyle bir varsayım vardır : Bu karakterler aslında kendi dillerini konuşmaktadırlar ama film bize bunları İngilizce aracılığıyla aktarır .
Ne zaman ki birbirinden farklı dilleri konuşan karakterler karşı karşıya gelir , aralarındaki dil farkını çözmenin başka yollarını aramanız gerekir .
Kelebek , bu sorunu toptan es geçerek , sanki bütün bu insanların ortak dili Türkçe’ymiş izlenimini yaratıyor .
Bu da eleştirilen nice Amerikan filmindekinden daha ciddi bir sorun .
Kelebek filminde herhalde seyirci üzerinde samimi bir etki bırakabilecek iki karakter , Ümit’in babası ve Esat’ın annesi .
Oğullarının yanlış yola sapmasından endişelenen bu iki ebeveynin acısı filmin en sahici yüzünü oluşturuyor .
Ancak bunun dışında pek sahiciliği olan bir iş değil Kelebek .
İyi niyetli gözükse de neticede bir propaganda filmi .
Müslümanlığın aydınlık yüzünü dünyaya tanıtma görevini üstlenmiş gözüken bir zihniyetin , böylesine naif bir söylemle yürüttüğü bir propaganda ne kadar etkili olabilirse tabii .
Sürekli aynı sevecen ses tonuyla konuşan güleryüzlü müminlerin , Afganistan’da birkaç özlü söz ve özverili davranışla militan eğilimli insanları doğru yola sokabileceklerine , filmi yapanlar Yusuf kadar inanıyorlarsa bile , bizi buna ikna etmeleri zor .
Sadece daha büyük bütçeli bir Samanyolu TV dizisi formülü , gerçekçi bir öykü için yeterli olmuyor .
Kelebek’in aşırı naif yaklaşımının , aynı derecede naif ( veya saf ) bir izleyici kitlesi dışında kimseye inandırıcı gelmesi mümkün değil .
Hele ki böyle yüzeysel karakterler ve basmakalıp diyaloglarla .
Anladığım kadarıyla HDCAM kamera ile çekilmiş olan Kelebek , teknik olarak iyi sonuç alınmış bir yapım .
Düzgün çekilmiş , iyi kurgulanmış .
Belli ki rahat prodüksiyon şartlarına sahip olan film , sanat yönetimi ve kostüm çalışmalarıyla da göz dolduruyor .
Müzikler de iyi ama neredeyse hiç susmuyor olmaları insanı yoruyor doğrusu .
Ve görsel efekt çalışması da birkaç yerde , özellikle İkiz Kuleler’e çarpan uçağın kokpitine girdiğimizde , fazlasıyla sırıtıyor .
Caner Cindoruk , kendisine bundan sonra birçok dizide rol getirebilecek ama filmin ona sunduğu kısır malzeme sebebiyle yapay bir oyunculuk veriyor .
Fakat genç oyuncu Münir Can Cindoruk , kendisine verilen çok daha zengin malzeme ile göz dolduruyor .
Filmin en medyatik ismi olan Ghassan Massoud ise Mevlevi Dede rolünde üstüne düşeni yapıyor ama dikkat dağıtan Türkçe bir dublajla karşımıza çıkmanın dezavantajını yaşıyor .
Kelebek , ilginç bir deneme ama zayıf bir sinema eseri .
İyi niyetli mesajlar , hele ki böylesine yüzeyselken , iyi bir sinema filmi ortaya çıkarmak için yeterli olmuyor maalesef .
