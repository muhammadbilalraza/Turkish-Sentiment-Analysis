Sektöre çeşitli tv dizileri ve filmlerde yan rollerde giriş yapmış olsa da geniş kitlelerin ‘gönlüne’ Kurtlar Vadisi Pusu’da Muro karakteri ile kazınan Mustafa Üstündağ , yan rollerden ve konuk oyunculuktan sıyrılıp , 2008 tarihli Muro : lanet Olsun İçimdeki İnsan Sevgisine filminden sonra yine başrolü üstlendiği bir yapımla beyazperdede sinema seyircisinin karşısına çıktı .
Yönetmenliğini , 2015’te Tehlikeyle Flört ile ortalama bir sınav veren Murat Şenöy’ün üstlendiği suç komedisi türündeki Şeytan Tüyü biraz iki arada bir derede yapım sinema açısından .
Eğlendirme potansiyeli garantili bir senaryo şablonu izleyen Şeytan Tüyü seyirciyi , İstanbul varoşlarında dramdan ziyade temposu yüksek bir kovalamaca öyküsüne çekmeye çalışıyor .
Üstündağ’ın canlandırdığı p. zeveng Metin karakteri , sürdürdüğü mesleğe ve hayata ters bir U dönüşü ile noktayı koymayı hedefleyen , küçük bir ev , kuruyemişçi dükkanı ve âşık olduğu kadınla evlenme hayallerine kapılan bir kenar mahalle delikanlısı .
Ne var ki bu masumane planları , tam da temiz bir sayfa açmışken sekteye uğruyor zira hayalleri uğruna varoşun bir başka kabadayısı olan Kürdo’ya devrettiği hayat kadınları bir bir cinayete kurban gidiyor .
Metin ise birincil elden şüpheli konumunda ve Asım komiserin radarında .
Polis ile kedi - fare oyunu oynarken bir yandan cinayetlerle ilgisi olmadığını ispatlamaya çalışıyor bir yandan da gerçek katilin izini , kendince sürüyor .
Yazının girişinde bahsettiğimiz “iki arada bir derede” durumu ise aslında iyi işlendiğinde eğlence vaadi olan bu şablonun film süresince sakız gibi uzaması , baş karakteri yüceltip polisi kasti olarak beceriksiz duruma düşürmek isterken yapılan mantık hataları ve durum komedisi ile fazlasıyla uzun sürenin kotarılmaya çalışılmasından kaynaklanıyor .
Oysa filmden 20 dakika atılabilseydi , karşımıza daha az sarkan bir iş çıkabilirdi .
Öte yandan , filmin ataerkil dil söylemi , kadına yaklaşımı gibi unsurlara hiç değinmemekte fayda var ; zira karakterlerin doğasına oturan bol küfür kullanımı ile bu öğeler birleştiğinde Şeytan Tüyü’nün Altın Bamya adayı olması işten bile değil maalesef !
Kısacası siz filme şans vermek istedikçe , filmin yapısı kendi topuğuna sıktıkça sıkıyor .
Peki , hiç olumlu tarafı yok mu işin ?
Filmi seyrettiren en önemli unsurun yetkin oyunculuklardan geldiğinin altını çizmek gerek .
Güven Kıraç’ın Beyti Engin ile kapışan oyunculuğu , seyirci tarafında “Keşke hep karşılıklı oynasalar ! ” hissiyatı yaratıyor .
Çok kısa bir rolü olmasına rağmen Selen Uçer parmak ısırtıyor ; duayen Haldun Dormen’i , rolü tuttuk bir karakter de olsa perdede seyretmek her daim keyifli .
Bu noktada bazı karakterlerin –misal Kürdo - iyi yazıldığının , özellikle Komiser Asım’ın altının boş olmamasının muhtemelen Kıraç’ın başarısı olduğunu seyirci gözü fark ediyor .
Amerikan polisi parodisi Polis 1 , kasacı hacı amca gibi yan roller filmin gülümseten detayları .
Filmin dikkat çeken diğer önemli detayı ise görüntü yönetmeni Tolga Kutluay’ın Balat’ı özellikle hava çekimlerinde çok iyi kullanmış olması .
Bu kadar yapılaşmış ve estetikten uzaklaşmış bir metropolde bir varoşu seyredilebilir şekilde çekebilmek kolay değil .
Yine makyaj - saç ve sanat yönetimi ekibi ellerinden geleni sete yansıtmışlar , karakterlerin kendi renk uyumu ve ahengi başarılı ; sinema emekçisinin hakkı emekçiye .
Sonuç olarak Şeytan Tüyü fazla üzerinde durmadan , şekerleme niyetine seyredip çıkabileceğiniz bir film , vizyondaki onlarca iddiasız yerli komedi alternatifinden biri .
