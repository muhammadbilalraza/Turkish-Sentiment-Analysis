Tramontane / Dağların Ardında Lübnan’da geçse de savaş ve ve sonrasında oluşan kimlik sorununu yaşayan ülkelerin ortak noktasında birleşiyor diyebiliriz .
Rabih , görme engelli , annesi ve dayısıyla mutlu bir hayat süren ve başarılı bir müzisyen .
Bir gün yurt dışı konseri için pasaport alması gerekir ve acı geçmişiyle o andan itibaren yüzleşmesi başlar …
Görme engelli olmasının etrafında örülen çitleri , setleri aşmasını engellemesine izin vermeyen bu genç insanın dramı genç yönetmen Vatche Boulghourjian’ın ellerinde sakin bir arama hikayesine dönüşüyor .
Bu anlamda yarım kalmış bir parçanın peşine düşen ve babannesinin bastırılmış kimliğiyle karşılaşan torunun yolculuğunun anlatıldığı Zer filmine benzettim zaman zaman filmi …
O yüzden kimlikle ilgili sorun yaşayan her ülkenin acılı insanlarına uyarlanabilir bir hikaye Tramontane .
 Tabii filmde Rabih’in müzisyen kimliği ön planda .
Geçimini müzik aleti çalarak sağlayan bu genç adamın çok sevdiği kadının annesi olmadığını öğrendiğinde ve dayısının birtakım sırlarla karşısına çıktığını hissettiğinde isyanının bir kısmı müzikle oluyor .
Darbukasının sesinde geçmişine dair bir yol çizmek istiyor ama her seferinde farklı bir hikayenin içinde buluyor kendisini .
Herkesin Rabih’in geçmişine ve duygularına kör davranması bu genç adamın en sonunda müziğin soru soran , arayan ve yürek burkan tınısıyla başbaşa kalıyor .
Ama sonundaki sürpriz aslında hepimize seslenen bir soruya dönüşüyor .
Dağların Ardında Lübnan’ın pek de tanıdık olmadığımız sosyal hayatına ilişkin de doneler sunuyor .
1975-90 arası yaşanan iç savaşın etkilerini bazen yıkıntıların arasında , bazen boş yollarda ve en önemlisi de Rabih’e hayat veren Barakat Jabbour’un doğalında hissediyoruz .
Daha çok kısa filmlerinden tanıdığımız yönetmen Boulghourjian filmi daha çok bir kısa film havasında sunuyor .
O yüzden bazı yerlerde hafif sarkmalar oluyor ama Jabbour’un oyunculuğuyla çok doğru bir yere kanalize oluyoruz bir yandan da …
Geçen yıl Cannes’da İzleyici Özel Ödülü ve Dubai Uluslararası Film Festivali’nden En İyi Kadın Ödülü kazanan film aile , kimlik ve ülkeye duyulan güvenle ilgili bir sorgulama imkanı da sunmuş oluyor .
Haftanın yoğunluğunda gözünüzden kaçıp gitmesine izin vermeyin !
Sonuna kadar bekleyin !
