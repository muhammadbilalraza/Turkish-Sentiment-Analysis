Son zamanlarda ülkemizde vizyona giren animasyon filmlerin çoğunda Amerikalı büyük film şirketlerinin imzalarına rastlıyoruz .
Popüler Amerikan animasyonlarının vizyonu işgal ettikleri bu günlerde , Alman yapımı bir animasyon filmin gösterime gireceğini öğrenmek çoğumuzu heyecanlandırıyor .
İşte animasyon camiasındaki çeşitlilik , sonunda vizyon salonlarına da yansıyor diye sevinmekten alamıyoruz kendimizi .
Ancak yüksek beklentiler içinde izlemeye başladığımız Sevimli Dinozor'un ifade biçiminde , onu piyasadaki sıradan Amerikan animasyonlarından farklı kılacak , kendi ülkesine , kendi sinema diline has bir dokunuş görememek bizi hayal kırıklığına uğratmakta .
Diğer yandan , Alman yapımı Sevimli Dinozor ile sıradan bir Amerikan animasyonu arasındaki farkı anlayamayacak olmamız sevindirici bir durum .
Sevimli Dinozor'un teknolojik açıdan düşük bütçeli bir Amerikan animasyonundan eksiğinin olmadığını görmek , vizyon salonlarını kaplayan Amerikan şirketlerinin kafamızda var olan teknolojik tekeline son veriyor .
Sevimli Dinozor'un bir teknoloji harikası olduğu söylenemez .
Zaman zaman mekanik hareketler yaptıkları gözlenen karakterlerin , belirli sahnelerde hareket kabiliyetlerinin sınırlandığı bir gerçek .
Ancak her ne olursa olsun film ekibi , Impy'nin futbol oynadığı sahneden de anlaşılabileceği gibi ellerinden geleni yapmışlar ve ortaya temiz , izlenebilir bir iş çıkarmışlar .
Sevimli Dinozor'un öyküsüne gelirsek , ben filmi izlemeden önce konu özetinden daha öte bir bilgiye sahip değildim .
Fakat film başladığı andan itibaren sanki bir animasyon değil de , insanlarla kuklaların aynı anda performans sergiledikleri Susam Sokağı veya Allegra'nın Penceresi tadında bir program izliyormuşum hissine kapıldım .
Daha sonra yaptığım araştırmalar gösterdi ki , böyle bir hisse kapılmakta pek de haksız sayılmazmışım .
Çünkü bir çocuk kitabından esinlenilerek anlatılan öykü , aynı zamanda Alman televizyonlarında gösterilen çok sevilen bir kukla tiyatrosu tarafından da uyarlanmış ve esas ününü de bu kukla gösterisine borçluymuş .
Filmin bir animasyon olmasına rağmen bu kukla tiyatrosunun kısıtlayıcılığından kurtulamadan ilerlediğini söyleyebilirim .
Zaman zaman bir animasyon olarak elinde var olan olanaklardan bihabercesine bir mekana sıkışıp kalan film , bu bakış açısıyla karakterlerinin hareketliliğini ve öykünün macera yönünü kısıtlıyor .
Dahası , filmde var olan karakterlerin özgünlükten uzaklığı , insanın tadını kaçıracak düzeyde .
Tek tek karşımıza çıkan bütün sevimli yaratıklar , Winnie the Pooh karakterlerinin farklı görünüşlere bürünmüş halleri sanki .
Piglet'i andıran sevimli , cesaretsiz bir penguen , Eeyore'un hemen hemen aynısı hüzünlü bir denizaslanı , huysuz Tavşan'ın çok benzeri titiz bir domuz derken , filmi izlediğiniz sırada hangi karakterin hangi Winnie the Pooh karakterine denk düşebileceğini yavaş yavaş çözmeye başlıyorsunuz .
Sözü geçen karakter tiplerinin çocuklara yönelik öykülerde sık sık kullanıldığını düşünebiliriz .
Fakat filmi izlerken aklınızdan geçen en belirgin düşünce , Winnie the Pooh'da bu karakterlerin hem görsel hem de öyküsel anlamda daha iyi çizilmiş halleri mevcutken niçin bu öyküdeki beceriksiz versiyonlarını izleyeyim ki oluyor .
Sevimli Dinozor , hiç tartışmasız çocuklara yönelik bir animasyon .
Fiziksel beceriksizlik üzerine kurulu gülünç görüntülerin var olduğu filmde , hareketli bir macera öyküsü de mevcut .
Lakin ne yazık ki , her iki unsurun da filmi başarılı olarak nitelendirebileceğimiz kadar dengeli ve yerinde kullanıldığını söylememiz mümkün değil .
Fiziksel beceriksizlik üzerine kurulu sahneler , öykü ile bütünleşmemiş , filmin içine bunlar da olmazsa olmaz tadında şöyle bir serpiştirilmiş gibi duruyorlar .
Zaman zaman öykü ile öyle alakasız noktalarda kullanılıyorlar ki , bir mola , bir reklam arası hissi yaşattıklarını dahi düşünebiliyoruz .
Filmin , macera yönü ise nedense kısa kesilmiş .
Karakterler , tam hareketli bir kovalamacanın içine sürüklendiler derken , bu kovalamaca öyle kısa sürüyor ki insan heyecanlanmaya bile vakit bulamıyor .
Sevimli Dinozor , hedef kitlesi olan küçük izleyicileri tam olarak memnun edemeyecek bir yapım izlenimi bırakıyor .
Ne güldürü yönünün , ne de macera yanının yeterince baskın çıkmadığı filmden , yetişkinlerin zevk alması ise pek mümkün görünmüyor sanırım .
Animasyon diline kendine has tarzıyla yeni bir ses getireceğini umduğumuz filmin , böyle bir girişimde bulunmaması da üzücü .
Louis Armstrong'un sesiyle şarkı söyleyen hüzünlü denizaslanı , bir Leonard Cohen şarkısı söyleseydi film benim gönlümü kazanabilirdi diye düşünmeden edemesem de , ben olsam bu güzel havalarda çocukları pek fazla ilgilerini çekmeyecek bir film için sinemaya götürmek yerine , açık havaya çıkarmayı tercih ederdim .
Yine de tercih sizin .
