Yukarı Bak , mükemmel bir film .
Sadece mükemmel bir animasyon , veya mükemmel bir aile filmi değil , aklınıza gelebilecek her anlamda mükemmel bir film .
Geçen senenin en iyi filmi Wall - E'den sonra kimin aklına gelirdi Pixar'ın bir kez daha aynı oranda heyecan verici , aynı oranda nefes kesici , aynı oranda yürekleri ısıtan bir şahesere daha imza atacağı ?
Diğer Hollywood stüdyoları gaz çıkaran hamsterları çocuk eğlencesi adı altında boğazımıza tıkıştırmaya uğraşırken Pixar , sadece aile sinemasının değil , sinemanın kurallarını yeniden yazıyor .
Pixar'ın dehasının en önemli öğelerinden biri bilindik animasyon çerçevesinin dışına çıkarak türün bütün olanaklarını keşvetmesinde .
Son yılların en içten aşk hikayesini iki " cansız nesne " robot arasında kurduktan sonra şimdi de animasyon sineması ele alındığında en alışılagelmişin dışında bir ana karakter ile karşı karşıyayız : Bembeyaz saçlı , cüce boylu , seksen yaşında huysuz bir adam .
Carl Fredericksen , trajik bir olaydan sonra uzun zamandır planladığı yolculuğu gerçekleştirir ve Güney Amerika'nın ıssız Cennet Şelalesi bölgesine yelken açar .
Carl'ı egzotik hedefine ulaştırmakla görevli aracı ise uçan balonlarla döşediği evidir .
Yukarı Bak'ın hikayesi hakkında ne kadar az bilginiz varsa o kadar iyi .
Carl'ın her aklı yerinde vatandaş gibi uçak bileti almak yerine neden balonlarla evini uçurmaya karar verdiğini , hedefi olarak neden Cennet Şelalesi'ni seçtiğini bilmeden gidin filme .
Carl'ın istemeden yanında getirdiği saf izci çocuk Russell ile Cennet Şelalesi'nde geçen maceraları Indiana Jones'a taş çıkarak kadar heyecanlı ve nefes kesici .
Aslına bakarsanız Indy 4 ile kendini aldatılmış hisseden seyirci için Yukarı Bak , ilaç gibi gelecektir .
Özellikle Carl ve Russell'ın sırtlarında uçan ev ile maceracı gezgin Charles Muntz'un dahi köpeklerinden kaçtığı kovalamaca sahnesi , son zamanlarda gördüğüm en heyecanlı aksiyon sekansı .
Fakat tabi Yukarı Bak'ın asıl sihri sadece muazzam maceralarında saklı değil .
Bu sahnelerin bu kadar heyecan verici olmasının en büyük sebebi Carl'a ve macerasına verdiğimiz duygusal destek .
İşte bu noktada filmin sinema okullarında öğretilmesi gereken , aynı oranda yürek ısıtan ve yürek burkan ilk perdesinden bahsetmek istiyorum .
Tipik bir animasyon filmine oranla daha yavaş , karakter gelişimi odaklı ilerleyen ilk yirmi dakikada Carl ve aşkı Ellie'nin hikayesini izliyoruz .
İkilinin çocukluğunu inceleyen muhteşem bir açılıştan sonra yaşamlarını tamamıyla görsel bilgilerle seyirciye aktaran dört dakikalık bir montaj izliyoruz .
Bu montaj , sinema tarihinde izlediğim en etkileyici ve efektif montajlardan biri .
Okuyucu arasında sinemada görsel hikaye anlatımını öğrenmek isteyen varsa bu montajı detaylarıyla incelemerini tavsiye ederim .
İşte sırf bu dört dakika sayesinde Carl'ın yolculuğunu sanki kendi maceramızmış gibi umursuyoruz .
Yönetmen Pete Docter'in ( Annemin en favori filmi Sevimli Canavarlar'ın yönetmeni ) yazar Bob Peterson ile kalema aldığı senaryo onlarca yılın dokunamadığı iki çocuk filmi klişesini sonunda yerle bir ediyor .
İlk olarak nedense her aile filminin baştacı olan , gerçek bir çocuktan çok çocuk vücudunda bir yetişkini andıran " zıpır velet " klişesi .
Yukarı Bak'ın Russell'ı yer yer aptalca şeyler söyleyen , yer yer yaşına uygun hatalar yapan " çocuk " gibi bir çocuk .
Filmin yeniden yazdığı bir diğer klişe ise insan gibi konuşan , insan hislerine ve içgüdülerine sahip hayvanlar .
G - Force'un insani olmalarını bırakın , etnik karakteristiklere sahip hamsterları daha geçen ay vizyona girdi .
Yukarı Bak'ta ise Charles Muntz'un mekanik tasmalar aracılık konuşturduğu köpekleri , insan duygularını ve isteklerini aktarmaktansa bir köpeğin beyninde oluşabilecek düşünceleri en basit ve gerçekçi biçimde ortaya koyuyor .
Bu sayede filmin en komik sahneleri yaratılıyor .
Kişisel favori köpek repliğim : " Seni tanımıyorum ama seni şimdiden seviyorum . "
Yukarı Bak hakkında incelenebilecek , tartışılabilecek çok daha fazla detay var aslında .
Carl'ın muazzam ilk uçuş sahnesinden tutun da , Michael Giacchino'nun mükemmel müziğine kadar bir sürü hazine saklı Yukarı Bak'ta .
Fakat bu hazineleri size basit kelimelerle tasvir etmem filmin görsel ve duyusal güzelliğine büyük bir saygısızlık . Wall - E ve Yukarı Bak ile Pixar , iki yıl üstüste yılın en iyi filmini hediye ediyor biz sinemaseverlere .
Bu haftasonu kendinize bir kıyak yapın ve lütfen bu filme biletlerinizi alın .
Bu modern şaheser yerine Oyuncu gibi bir saçmalığa bilet parası harcarsanız artık ne desem azdır .
