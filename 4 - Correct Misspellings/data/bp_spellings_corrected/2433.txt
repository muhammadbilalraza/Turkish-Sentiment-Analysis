Sinema estetiğini ne kadarını ciddiye almamız gerektiğini , öykülerinin neresinde bizleri gerim gerim gereceğini , hangi noktada bizi coşturacağını kestiremediğimiz , üçüncü uzun metrajlı filmiyle de önce sebepsiz bir şekilde yerden yere vurulan , sonrasında ise hak ettiği övgüleri üçer beşer toplamaya başlayan genç yönetmen Jeremy Saulnier ; önümüzdeki yıllarda gerilim arenasının çok daha güçlü yapımlarını ete kemiğe büründürecek gibi duruyor !
15. !
F İstanbul Uluslararası Bağımsız Filmler Festivali’nin en çok merak edilen yapımlarından biri olan Dehşet Odası , nihayet ülkemizdeki genel gösterim maratonunu da koşmaya başladı !
İlk uzun metrajlı şiddet senfonisi olan Murder Party ile korku ile kara komediyi başarıyla dans ettiren fakat Macon Blair’in kusursuz ve bir o kadar da tekinsiz performansıyla akıllara kazınan ikinci uzun metrajlı mahsulü Blue Ruin ( İntikam )  sayesinde ; tür filmi meraklılarının radarına yakalanan Saulnier ; son filmi Green Room ( Dehşet Odası ) ile birlikte çıtayı çok çok yükseklere çıkarmıyor belki ama kesinlikle beklentiyi düşürerek geri adım da atmıyor !
Saulnier , her ne kadar estetik anlamda kendi eliyle makyajladığı öncül filmlerinin potansiyel vaadini yerine getirmiş olsa da ; üçüncü filmiyle birlikte hem kamerasının hem de kaleminin biraz daha sivrildiğini söyleyebiliriz .
The Ain’t Rights adındaki punk rock grubunun körpecik üyelerini , Oregon’un tekinsiz kırsallarına ittiren , onları koyu Neo Nazi sempatizanlarının avucunun içine bırakan Saulnier ; belki de yılın en provokatif öykülerininden birinin inşasına bu son derece basit fikirle başlıyor . “Tanık olmamaları gereken bir cinayeti gördükleri için” sahne aldıkları gece kulübünün işletmecileri tarafından bir odaya “kilitlenen” grup üyelerinin hayatta kalma mücadelesi ise ; tam da bu noktada başlıyor !
İlk etapta sığ bir faşizan güruhun tuzağına düştüğüne inandığımız ekip , her bir adımda derin Amerika çukuruna doğru batmaya , battıkça da şiddet çemberinin tam ortasında sıkışmaya devam ediyor . “Sinema otoriteleri” her ne kadar senaryonun zayıflığı ve inandırıcılığı konusuna dikkat çekerek filmin notunu üçer beşer düşürmek isteseler de ; Saulnier belki de tüm bu unsurları bir süre geri plana iterek ; müziği , gerilimi ve atmosferi tam da ihtiyaç duyulan noktalara ustaca yerleştiriyor .
Aksak adımlarla ilerlediği düşünülen bu öykünün görsel armonisiyle de ; dikkati beklenen anlamda bir gerilimin fonundan çok daha farklı bir noktaya ; Oregon varoşlarından çekilen bir derin Amerika fotoğrafına doğru kaydırmayı başarıyor .
Bu açıdan da Sam Peckinpah’in perdeye taşıdığı Straw Dogs , John Boorman’ın 1975 tarihli şaheseri Deliverance’ı gibisinden bariz sayabileceğimiz etkilenimlerle birlikte ; daha yakın tarihli örnekler arasında yer alan James Watkins’in yazıp yönettiği Eden Lake ( Kan Gölü )  ya da Rob Zombie’nin şiddet dozajı yüksek tatlı – acı şakası House of 10 Corpses’i andırması da boşuna değil !
Özetle ; sadece metin üzerindeki eksiklikler sebebiyle hızlıca ipe götürülmek istenen Dehşet Odası , selam çaktığı yapımların arasındaki haklı yerini alabilecek kalibrede bir gerilim örneği .
Özellikle kafa açıcı müzik kullanımı , türler arasındaki temkinli ve dengeli gezintisi , leziz görüntü işçiliği ve tabii ki Patrick Stewart ile Macon Blair’in leziz performansları sayesinde , bulunması gereken noktadan birkaç adım ileri zıplamayı başarıyor !
Dehşet Odası elbette eşsiz bir gerilim sineması hadisesi değil .
Diğer yandan ; bir yılda bir elin parmağını geçmeyen tür sineması örnekleri arasında , o ele yüzük parmağı boğumundan bağlı dersek başımız ağrımaz hani !
