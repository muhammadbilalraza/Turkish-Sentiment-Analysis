Geçmişleri bir şekilde kesişmiş , birbirlerini tanıyan ya da varlıklarından bile bir haber karakterlerin çatışmasını anlatan nice film izledik .
Şaşırtıcı kurgu örnekleri eşliğinde , bizlere neler olup bittiğini direkt olarak anlatmak yerine dakikalar geçtikçe , parça parça ipuçları sunan , bu esnada hikayenin kahramanlarıyla duygusal bir bağ kurmamızı hedefleyen farklı projeler .
Bunların en başında halen güncel sayabileceğimiz orijinal Testere geliyor .
Neden orada olduklarını kendileri de bilmeyen , küçücük bir depoya kapatılmış , kelepçe ile borulara bağlanmış iki adam ve bir ceset .
Bu bilindik formül son yıllarda o kadar çok kullanıldı ve çoğu zaman başarısız şekilde servis edildi ki artık boğazımıza kadar doyduk diyebiliriz .
Nitekim bu hafta vizyona giren 10x10 adlı yapım ( ki ismini odanın boyutlarından alıyor ) yine esir alınan baş karakterimiz ve ondan ne olduğunu henüz bilmediğimiz bir şeyi isteyen kötümüz .
Normal bir yapıma göre kısa sayılabilecek süresiyle seyirciyi sıkı bir koşuya davet etmesini bekleyeceğiniz 10x10 , maalesef bu heyecanı uyandırmaktan , merak unsurunu yüksek tutup çekici hale gelmekten uzakta .
Bir çiçekçi olan Cathy ( Kelly Reilly ) , dükkanında her tipten insanla ilgilenen , en sinir bozucu durumlarda bile dik durmak isteyen bir kadındır .
İşi dışında bir yoga salonunda vaktini geçiren Cathy , yaşadığı stresi de bu mekanda atmayı deneyen , bu vasıtayla dolaylı da olsa sosyalleşen de bir insan .
Aynı rutini tekrarladığı bir günde aracına uğramak zorunda kalan genç kadın , ardından yaklaşan bir adamın saldırısına uğrar ve gözlerini yabancı bir mekanda açıverir .
Kaçırılmıştır ve küçük sayılabilecek bomboş bir odada esirdir .
Kendisini kaçıran Lewis ( Luke Evans ) adlı garip adamın ne istediği tam olarak belli değilken , bizler de seyirci olarak işin arkasında ne var diye hesap kitap yapmaya başlarız .
10x10 filmi konusundan da belli olduğu gibi benzerlerini defalarca kez gördüğümüz , büyük kısmı da vasatlığı aşamamış kendine has bir alt türün üyesi .
Ancak başarılı temsilcilerin aksine herhangi bir yenilik sunmuyor , hatta yer yer temposunu iyice düşürerek sıkabiliyor .
Bunun en büyük nedeni de daha önce Korku Kapanı filmini yazan ( ve başrolünü oynayan ) Noel Clarke’ın kaleme aldığı senaryosu .
Neredeyse filmin üçte birini kaçırılma öncesine ayıran metin , karakterlere dair çok fazla bilgi vermiyor , ağır bir giriş yapıyor ve bu yüzden de sadece 80 dakikalık süresinin önemli bir kısmını boşa harcatıyor .
Cathy’nin hayatına ve çevresine dair ufak tefek detaylar öğrensek de , gerçekte nasıl biri olduğunu anlamıyoruz –ki bu durum senaryonun geri kalanında da devam ediyor .
Keza ödüllü aktör Luke Evans’ın canlandırdığı Lewis için de durum pek farklı değil .
İki kahramanın arasındaki bilinmeyenler ve gizemin çözülmesi için filmin sonuna kadar beklemek zorunda kalmak sıkıntı yaratıyor .
Lewis’in sorduğu oldukça sıradan sorular ve alamadığı yanıtlarla hızlanan şiddet , kapanışa yaklaştıkça artıyor , sert diyebileceğimiz bir finale yol hazırlıyor .
Bu noktaya kadar olan iniş çıkışlar , ikiliye olan merakımızın beslenmeyişi , güçlü finalin etkisini azaltıyor .
Başroldeki Reilly ve filmin kötüsü Evans dürüst olmak gerekirse temiz iş çıkartmışlar .
Özellikle de Cathy’i gerçek bir insana dönüştürmeye çalışan aktris ciddi biçimde çaba harcamış .
Bu da filmin düşük temposunu bir parça yukarı çekmiş .
Tekinsiz ve öfkeli , karanlık adamımız Luke Evans için de aynı şeyi söylemekte sakınca yok .
10x10 aslında çok daha güçlü bir yapım olabilecek ancak Noel Clarke’ın yetersiz senaryosu yüzünden güçsüz kalmış , kısa filmleriyle bilinen yönetmen Suzi Ewing’in tür üzerinde yeterince yetkin olmayışının kurbanı olmuş , ortalama bir gerilim filmi .
Vakit geçirmek ve biraz kafa boşaltmak için tercih edilebilir .
burcinaygun@gmail.com
