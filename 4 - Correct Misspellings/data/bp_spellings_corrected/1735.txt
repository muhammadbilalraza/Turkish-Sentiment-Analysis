Jim Jarmusch’un ne yapacağı , nereye bakacağı , nasıl bir ruh haliyle işine sarılacağı belli olmuyor ! ‘Amerikan bağımsızlarının gururu’ diye de adlandırılabilecek sinemacı , yeni filmi “Sadece Aşıklar Hayatta Kalır”da ( Only Lovers Left Alive ) , özellikle 20’li yıllarla birlikte ‘sulandırılan’ vampir fenomenine kendi penceresinden bakıyor ve kendi vampirlerini yaratıyor .
Yüzyıllardır sevdalarını ayakta tutmayı başaran iki ‘vampir âşık’ var hikâyenin merkezinde .
Bu süreçte defalarca sınanan aşklarını sınırsızca yaşamak için savundukları ‘alan’sa giderek daralıyor , insanoğlunun ‘kirli’ kanının etkisiyle .
Dejenerasyonu hızlanan , çöküşü kaçınılmaz olan insanlık , vampir âşıklarımızı da tehdit eden bir noktaya kadar taşıyor işin vahametini .
Adam ( Adem ) ve Eve ( Havva ) isimlerini taşıyan kahramanlarımız , onların dünyasına sızan Eve’in kardeşi Ava’nın ( bu isim de Havva’yı çağrıştırıyor ) varlığıyla da yeni bir ‘sınav dönemi’ne giriyorlar . ‘Kusursuz aşk’ın tarafları olan Adam ve Eve , ‘yasak elma’nın tadına bakmanın onları götüreceği çıkmaz sokaklara doğru yol alıyor ve ‘sadece âşıkların hayatta kalacağı’ bir dibe vuruşu yaşamanın eşiğine geliyorlar .
Jim Jarmusch’un filmi , kaçınılmaz biçimde Tony Scott imzalı “Açlık”ı ( The Hunger ) hatırlatıyor .
Ve hikâyeyi biraz daha kazıdığımızda , Nicolas Roeg imzalı “Dünyaya Düşen Adam” ( The Man Who Fell To Earth ) geliyor aklımıza .
Her iki filmin başrolünde de David Bowie’nin olmasıysa bir tesadüf değil bizce .
Biraz daha genç olsaydı , burada da David Bowie’yi görebilirdik başroldeki Tom Hiddleston’ın yerine .
Tilda Swinton’la birbirlerini nasıl da güzel tamamlarlardı kim bilir !
“Sadece Aşıklar Hayatta Kalır”ın bu iki filmi hatırlatması , yalnızca Bowie faktörüyle açıklanabilecek bir şey değil tabii . “Açlık”taki vampir âşıklarınkine benzer motivasyonlara sahip buradaki karakterler , ki bu durumun filmi de sırtlayıp götürdüğü söylenebilir . “Dünyaya Düşen Adam”da da ‘aşkın ölümsüzlüğü’ kavramının ‘maddenin ölümsüzlüğü’yle aynı çizgiye oturması söz konusu , ki Jarmusch’un filminde de net biçimde karşımıza çıkan bir olgu bu .
Her iki filmin bir kazana atılıp eşleştirilmesiyle ortaya çıkmış gibi “Sadece Aşıklar Hayatta Kalır” .
Temel motivasyonu ‘aşk’ olan , ama bunu ‘ölümsüzlük’le daha da anlamlı kılan bir çizgiye sahip film ve bu çizgide yürürken sergilediği tutarlılık da gözden kaçacak gibi değil .
Hikâyenin Detroit’i mekan edinmesi de bir rastlantı değil kuşkusuz .
Ekonomik çöküşün ‘görünür’ olduğu merkezlerden biri bu kent ve ‘insanî çöküş’ün de profilini çıkarmak için ideal bir seçim .
Giderek çürüyüp kokuşan insanlığın resmine dönüşüyor giderek Detroit bu filmde .
Karakterlerin içine fırlatıldıkları bu resim , çözümsüzlüğün daha da ‘hissedilir’ olmasını sağlıyor , âşıkların hayatta kalıp kalamayacağına dair de ipuçları veriyor , arkasındaki milyonlarca soru işaretiyle birlikte .
Adam ve Eve’in neredeyse tümden ümitlerini kestikleri insanoğlu , ‘ışıksızlık’la mücadele etmeyi bırakmış durumda ve ‘yok etme’ ( ve yok olma ) güdüsüyle yaşamayı sürdürüyor .
Kahramanlarımızı da giderek köşeye sıkıştıran bu durum , çıkış kapısının görünmediği bir resimle baş başa bırakıyor bizi .
İç geçirerek süzdüğümüz bu resmin akan boyaları eşliğinde terk ediyoruz insanın bütün çağlarını ; ‘vahşet’le sürdürülebilen bir ‘gelenek’ çıkageliyor ve silip süpürüyor ‘temiz kan’ı , kir pas içinde bir geleceğin ipuçlarını veriyor bize .
Olanca karamsarlığına ( karanlık diyelim ) karşın , aşkın bir an olsun etkisini kaybetmediği bir hikâye anlatıyor “Sadece Aşıklar Hayatta Kalır” . ‘Yüzeysel’ vampirlerin yerlerde sürünen aşklarına ne kadar ikna olmuyorsak , buradaki ‘elit’ aşka da o kadar ikna oluyoruz , Tom Hiddleston ve Tilda Swinton’ın bedenlerine hapsedilen Adam ve Eve’in özelinde .
Mükemmele yakın görsel doku da bu aşkın içinde yuvalanan ‘güzellik’i iyice fark edilir hale getiriyor , Jim Jarmusch’un Türkiye’de gösterime giren ilk filminde .
