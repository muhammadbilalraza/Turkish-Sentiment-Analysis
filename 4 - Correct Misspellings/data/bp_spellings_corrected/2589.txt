" Bir işe nasıl başlarsanız öyle gider " demişlerse boşuna dememişler .
Rob Zombie'nin müzik kariyerini , şarkı sözlerini , kliplerindeki estetiği , şarkı sözlerindeki mizansenleri alın .
Vahşet Çetesi ve evvelini düşünün .
Kuşkusuz Rob Zombie , şimdiye kadar isminin altına çaktığı bir sürü çiviyi yerinden sökmeye niyetli değil .
Daha önce ( müzik alanında ) ne minvalde ilerliyorsa , filmi de öyle olacak .
Ama tam da bu minvalden hafifçe sapmaya çalıştığında ortaya Vahşet Çetesi gibi samimiyetsizlik abidesi bir film çıkıveriyor .
Elin kanlı bıçaklı dehşetli filminden izleyiciye " kuziciğim " diyerek sarılan samimiyet beklenir mi ?
Elbet beklenir .
Filmlerle alakası aslında yoğun Rob Zombie'nin .
Öyle Teoman'ın sinemaya heves etmesi gibi bir şey değil yaptığı .
Film müzikleri yapıyor , kliplerine özen gösteriyor .
Daha net gerekçeleri var film çekmesinin .
Ki bunu yaparken önünde iki yol vardı kuşkusuz .
Birincisi , başta da söylediğim gibi şimdiye değin Rob Zombie altına işlediği vukuatlardan şaşmayan , bu yolla kazandığı hayranlara yönelik şova devam etmek .
Yani şiddetin , kötülüğün , çiğ bedensel takıntıların ve ciddiyetsizliğin estetiğinden mütevellit şovun devamını sağlayan bir yola sapmak .
Diğeri ise müzik yapıyor oluşu ile aynı kefeye koyabileceğimiz ( elbette o kefede birbirlerine bakıp " bö ! " diyecek olsalar da ) Takeshi Kitano'nun seçtiği bir yol .
Yani film yapmayı , kendini asıl ifade ediş yolu olarak seçmek .
Kitano , diğer işlerde yarattığı popüler imajı , filmlerinde nasıl yerle bir ediyorsa , Rob Zombie de kendi çizdiği " satan iş " kere , " iş yapan fikir " kere ne denli benzese de başka diyarlara açılımlar sergileyen filmlerle karşımıza dikilebilirdi .
Yapmadı .
Suçlanabilir mi ?
Kuşkusuz hayır .
Bunu sadece filmi değerlendirirken kullanılacak bir anahtar olarak görün , sonra sinir telleriniz titremesin diye anlatıyorum .
Yani film , evvelden yaratılmış ve hayranları tarafından da bir şov olduğu bilinen Rob Zombie dünyasıyla çatışmamak durumunda .
Ona hizmet etmeli .
Öyle fantastik bir noktadan ilerlemeli .
Görünen o ki Zombie'nin ilk filmi House Of 10 Corpses da buna gayet başarıyla hizmet eden bir yapı içeriyor , özellikle görselliğiyle tüm bu şovun bir parçası olarak gözü gönlü şen ediyordu .
Lakin Zombie , Vahşet Çetesi'nde yapabileceği en kötü şeyi yapıp , paragraf başında bahsettiğim iki yolun ortasında kalarak , hafiften bir " sinemacı " edasına bürünmek suretiyle kendi yoluna taş koyuyor .
E marka yönetimi diye bir şey peydah oldu malum .
Buna her alan dahil .
Sadece moda markaları filan değil , bakliyat , bilgisayar , kuş yemi markaları , hatta kişiler de dahil .
Pop kültürüne karşı olmakla birlikte temelde aynı mantıkla ilerleyen piyasa işi rock müzik türevi ile iştigal içindeki gruplar ya da kişiler de marka yönetiminin ardında işlerini yamakta , para kazanmaktalar ( helal olsun ) .
Buraya kadar her şey normal , düzenli .
Bunun filmle ilgisi ne ?
Şu .
Vahşet Çetesi aynı anda bir çok şey olmaya çalışıyor .
Söz gelimi içi boş diyaloglarla seyircinin zihni faaliyetlerine , sinemasal hafsalasına hitap edeyim derken , çok kıymetli olan zamanını harcıyor , görsel açıdan başarılı çekilmiş paralanma tartaklanma didiklenme sekanslarında oyalanmayayım derken , temposundan yiyor .
Hem Zombie'nin karakterlerinin iç dünyasını anlatmaya yeltenip , hem de karakterlerle çelişen detaylara takılıyor ( Captain Spaulding'in gördüğü rüya , dramatik yapı açısından hiçbir halta yaramayan sinema eleştirmeni diyaloğu ) ; ahlaki çatışma yaratmamaya özen göstereyim derken , kendi yarattığı şov dünyasının kanlı bıçaklı estetiğini tehlikeli bir ahlaki tartışmaya sürüklüyor ( filmden sonra şiddet üzerine tartışmalar çıkarsa sebebi Zombie'nin bu tavrıdır ) .
Filmin bir yerinde işlenen cinayetleri satanizme bağlayıp , her seri katili satanist ilan eden medyayla dalga geçtiğinin emarelerini gösterirken , bir diğer yerinde - bir karakterin ağzından ( Otis ) - daha evvel filmdeki katillerin hiçbirinden işitmediğimiz şeytan cart curt vaazlarını bize dinletmesi v . s. .
Oysa finalde yer aldığı üzere , karakterlere , öykünün geneline ve doğasına uygun , bizlere bir şey anlatmasına değil , göstermesine lüzum bulunan sahnelerle desteklenen bir dehşet filmi çok daha yerinde bir tercih olacaktı .
Neye göre mi ?
Sürekli birbirlerine küfür edip , ne idiğü belirsiz yerlere , ne idiğü belirsiz sebeplerle gidip yakalanan suçlular ve onlara zorlama bir kardeş intikamı ile bela edilmiş bir polisin öyküsüne göre elbet .
Üstelik bu polis memurunun kardeşinin de polis olmasına rağmen , kardeşinin ölümünü baskın yaptığı bir evdeki resimlerden öğreniyor ?
Oyunculardan maksimum derecede berbat bir performans alan Zombie'nin filmde edindiği yegane başarı ise , filmin en büyük dezavantajı ne yazık ki .
Başarı : filmdeki şiddet düşkünü ibiş ve onun deli manyak çocuklarının kendi aralarındaki dostane muhabbetlerini yansıtma şekli .
Dezavantaj : bunun karşıtı olan iş üstünde görünme hallerinin ise tamamen sebepsiz yere filmde yer alması ve dahası bir " iş " profesyonelliği taşımaması .
Yani bu insanlar sadece cinayet işlerken acımasızlar ve bu onların işleri , kendi içlerinde ise en asil duygunun insanları olarak varlar tamam .
Ama bu işlerin yapılış amacı nedir ?
Hikayenin evreninde değilse de film dahilinde gördüklerimize bakarak sorarsak " nedir ? " .
Hiç .
Vahşet Çetesi , tüm bu zaaflarına rağmen , bir çok meraklıyı sinemaya çekmesi icap eden bir film elbet .
Ama bir çoğunu da uyarmak farz , film sıradan bir seri katil ya da zombi filmi filan değil .
Hatta ne yazık ki hiçbiri değil .
