" Başkanın yanında yer alıyoruz " başlığını neden attığımı açıklayacağım .
Önce filmin konusuna genel bir bakış : Doğrusu " Beyaz Ev " olan ve İrlandalı mimar James Hoban ( 1758 - 1831 ) tarafından tasarlanan yapı , yapımına başlanmasından bu yana geçen 220 yılda epey macera yaşamış .
Dünyadaki bazı bölgelerin kaderlerini belirleyen toplantıların yapıldığını varsaydığımız Beyaz Saray'ın ayrıntılı gerçek tarihini Wikipedia'dan okuyabilirsiniz .
Bizleri daha çok , Hollywood'daki Beyaz Saray tarihi ilgilendiriyor .
O çatı altında yaşanmış , hatta yaşanması muhtemel ne varsa , sinemanın sınırsız özgürlüğü içinde anlatıldı , anlatılıyor .
Merkezinde mutlaka ve doğaldır ki başkanların olduğu öykülerde , gerçek anılardan yola çıkıldığı gibi , fantastik boyutta iyice çılgınlaşan fikirler de kullanıldı .
Yani ,  Oliver Stone'un " Nixon " ıyla , Tim Burton'ın " Çılgın Marslılar "
( Mars Attacks ! ) arasındaki farkı düşündüğünüzde , Beyaz Saray ve sakinlerinin , sinema için nasıl zengin bir malzeme olduğunu daha net görebilirsiniz .
" Beyaz Saray Düştü " ( White House Down ) adlı filmin kurmaca örgüsü , yine bu yıl gösterime giren " Kod Adı : Olympus "
( Olympus Has Fallen ) ile benzerlikler taşıyor .
Her ikisinde de , başkan içerideyken terörist saldırıyla bina ciddi biçimde tahrip edilerek ele geçiriliyor .
Nihai hedef ise , dünyayı bir nükleer felakete sürükleyecek füzeleri ateşletebilmek !
Ve biliyoruz ki , ABD Başkanları , çok dayanıklı bir aksiyon kahramanı gibi olamasalar da , kas gücünü temsil eden kahramana destek olabilecek düzeyde dövüşçüler !
Diğer filmdeki başkanın yaşamını kurtaran kahraman Gerard Butler'ın yerini burada Channing Tatum alıyor .
Polis teşkilatında özel koruma olan John Cale rolünde .
Karısından ayrılıp , bir süre Afganistan'da görev yapmış .
Saldırı günü başkanın özel güvenlik gücüne katılmak için iş başvurusu yapıyor ; 11 yaşındaki kızı Emily ( Joey King ) ile de Beyaz Saray turuna katılıyor .
Karmaşa sırasında , baba - kız birbirlerini kaybettikten sonra , her ikisi de , Başkan Sawyer'a ( Jamie Foxx ) farklı yardımlarda bulunuyor ( kızın YouTube'dan yararlanan zekâsına şapka çıkarttık ) .
Belirtmek zorundayız ki , " Kod Adı : Olympus " dakika tüm bir saldırı ve binayı ele geçirme bölümünün gerçeklik düzeyi ne denli yüksekse , " Beyaz Saray Düştü " nün de o denli yapay .
Neredeyse her planda bilgisayar dokunuşları ( CGI ) hissediliyor .
Bunun bir açıklaması var : İlk film yüksek yaş grubu seyirciye göre çekilmiş ( sertifikası : R ) , daha sert ; " Beyaz Saray Düştü " ise " PG - 13 " sertifikası dâhilinde bir yumuşaklığa sahip .
Asıl önemlisi de , karşımızda ' yorgun olduğunu hissettiren ' bir Roland Emmerich var .
O Emmerich ki , " Kurtuluş Günü "
( Independence Day ) , " Godzilla " , " Yarından Sonra "
( The Day After Tomorrow ) ya da " 2012 " gibi örneklerde olduğu gibi , her ' spectacular ' filminde , biçimsel anlamda bir ya da birkaç ' ilk ' gerçekleştirmiştir .
Ancak , bu son filmi , ortalama bir aksiyon yönetmeninin de çekebileceği bir klişeler geçidi olmuş .
Evet , mizahın da yardımıyla seyrediliyor ama sabun köpüğü uçuculuğunda .
Mesela , ' Godzilla'nın Manhattan adası çıkartması ' gibi belleklere yerleşecek bir sahne bulmak imkânsız gibi .
Beyaz Saray'a tamamıyla ' içeriden ' , hainlikle yapılan saldırıda başkanın neden yanında yer aldığımıza gelince : Anımsarsanız , ABD'de gerçekleşen son okul katliamından sonra Başkan Obama bireysel silahlanmanın sınırlandırılması için harekete geçmişti .
Obama'nın , silah lobilerini ne denli aşabileceğini bilemiyoruz ama filmdeki başkan Sawyer , gezegene ve tabii özellikle Ortadoğu'ya kalıcı barışı getirmek için İran'la bile işbirliğine gitmeye karar vererek , dünyanın her tarafına mal satan silah endüstrisini kızdırıyor .
Dünya silah ticaretinin yıllık işlem hacmi 1,5 trilyon doların üzerinde .
Ve sürekli savaş , çatışma , karışıklık , savaş endüstrisine yarıyor .
İşte , " Zodiac " ın uyarlama senaryosunu da yazmış olan James Vanderbilt , öykünün entrikasına bu kanlı pazarı yöneten lobilerin başkanı devirme planını yerleştirmiş ki , bu hem doğru / gerçekçi , hem de seyircinin başkanla kolay duygudaşlık kurmasını sağlıyor .
Tabii onun hayatını kurtaran John'la da .
Sonuçta , film şeklen vasatı aşamasa da , hikâyenin çıkış noktası ve oyuncularıyla ilgiyi hak ediyor .
