Szabó'nun fetiş görüntü yönetmeni olan Lajos Koltai " ilk " yönetmenlik denemesi Kadersizlik'te , Budapeşte'de üst - orta sınıfa mensup 14 yaşındaki Yahudi genci Gyuri'nin ; Nazi'lerin " Nihai Çözüm " planı çerçevesinde işgal ettiği Macaristan'dan alınıp toplama kamplarında çalışmaya mahkum edildiği süreci düşsel bir üslupla aktarırken , dönemin zengin panoramasına ilaveten yaşama hırsı , fedakârlık ve öfke gibi ezeli temaların yeni bir tanımını ortaya koyuyor .
" Kadersizlik " i önceki Nazi zulmü filmlerinden ayıran en önemli yönü , soykırımın yarattığı vahşet ortamını sorgularken son derece gerçekçi hatta provokatif bir eleştiri tarzı yakalamış olması .
Toplama kamplarından dönenlerin , neredeyse kampların varlığından bile bihaber halkla kurdukları ilişkinin biçimi tartışmaya açık .
Tıpkı tecavüze uğrayan masum kızlarından tiksinen , nefret eden hatta bir şekilde ondan kurtulmak isteyen aileler gibi , savaş - sonrası komünizm işgali altına giren Budapeşte insanları da toplama kamplarından kurtulmuş mağdurlara kucak açmaktan kaçıyorlar .
Ve Gyuri ; yapayalnız kaldığı , dışlandığı bu topluma bakarak toplama kamplarında yaşadığı dostluğa , şahit olduğu insani değerlere ve mücadele azmine özlem duymaya başlıyor .
Acılarla dolu bir eziyet çemberini sadece kendini düşünen insanların var olduğu bir evrene tercih etmeye başlıyor Gyuri .
Çünkü savaş sonrası yıkıntıların altında kalan bir şey daha olduğunu öğreniyor : İnsanlık .
Açlık , yorgunluk ve ölüm - kalım mücadelesi ; " herhangi bir zamanda , herhangi bir yerde öldürülebileceğine " inanmaya başlayan Gyuri'nin hayata daha da sıkı bağlanmasının yolunu açıyor .
Ortadan kaybolan , açlıktan , takatsizlikten ölen ve infaz edilen kadersizlerin arasında Gyuri , kendi zihninde inşa ettiği bir özgürlük aleminin tek ve mutlak efendisi olmaya başlıyor .
Bu noktadan sonra film düşsel bir havaya giriyor ve artık gördüklerimizin ne kadarının gerçek olduğunu sorgulamaya başlıyoruz .
Akılcılığı ve uyumu ön plana çıkarak eriştiği olgunluk , Gyuri'nin yeniden şehir hayatına adaptasyonunda güçlük çekmesini engelleyemiyor .
Kendisini " şehir " e ait hissedemiyor .
Kötülüğü , metafizik konumlarla açıklamaya çalışanlara " cehennem yoktur ama kamplar vardır " diyor Gyuri , gizliden gizliye kampların güzel yanlarını duyumsarken .
Berbat geçen bir günün ardından çorbasında bir parça et bulduğunda , ya da kampın revirinde kendisine iyi davranıldığında aldığı hazzı arıyor yıkıntıların arasında .
Zor zamanların yarattığı özel bir dayanışma , değerli bir yakınlaşma vardır , Türkiye'nin depremde yaşadığı gibi .
Imre Kertész'in nobel edebiyat ödüllü romanından yine kendi uyarladığı " Kadersizlik " , bu dayanışmayı arayan bir tür ulysses niteliğine bürünmüş .
Vahşetin kanlı görüntülerini , tüyler ürpertici anlarını göstermekten çok Gyuri'nin kişisel tepkilerine odaklanılması filmi , klasik Yahudi soykırımı klişelerinden uzakta tutmayı başarmış .
Yaşama azmi açısından Avrupa Avrupa'yı , bir çocuğun kamplara bakışı açısından Hayat Güzeldir'i çağrıştırıyor film .
Gyuri'nin durumun ciddiyetini kavramaya başlamasıyla filmdeki " renk " ler değişiyor .
Daha mat , daha soluk renkler kullanılmaya başlıyor .
Lajos Koltai , başta Gyuri'deki değişim olmak üzere , kamp görüntülerine , geniş planlara ( karda ayakta duran mahkumların bulunduğu sahne gibi ) kusursuz bir işçilikle yaklaşmış ve sağlam bir görüntü çalışması ortaya koymuş .
Ennio Morricone'nin müzikleri , Marcell Nagy'nin performansı ve Daniel Craig'in tadımlık katkısıyla zenginleşen Kadersizlik ; toplama kamplarının " çalışmak özgürleştirir " sloganından hareket eden sürrealist bir drama .
Çektiği acılarla var olan bir gencin ulaştığı tinsel özgürlüğe , eriştiği ebedi olgunluğa ve kendisine yadigâr kalan ağır hasara dair bir film .
Şaşırtıcı gelişmeleri , unutulmaz finaliyle mutlaka görülmesi ve hatırlanması gereken bir drama .
