Son yıllarda , özellikle kariyerinin en cafcaflı dönemini geride bırakmış , perdeyi ezip geçtiği o efsanevi yıllarla arasındaki dramatik bağı kopararak ; daha mütevazı , ağırbaşlı rollerle karşımıza çıkan isimlerin , ustalıklarını gizledikleri işlerle karşımıza çıkması ; geçmiş ile arasındaki bağı küçümsemeyen pek çok sinemasever için cazibe yaratıyor diyebiliriz sanırım .  Robert Redford da , kariyerinin tam da bu döneminde ; yüzünü perdede gördüğümüz her an , heyecan uyandırmayı başaran bir isim hiç kuşkusuz .
Dolayısıyla kendisini büyükbaba , denizde yaşam mücadelesi veren isimsiz bir kahraman ya da hayatının sonbaharında azılı bir soyguncuya dönüşen Forrest gibisinden farklı rollerde izlemenin tadında herhangi bir ekşime söz konusu bile olamıyor !
 
  Forrest Tucker .
70 yaşında olmasına rağmen , hayatını oldukça hareketli ve hararetli bir şekilde geçirmiş , toplamda 18 kere hapishaneden kaçmayı başarmış ; eski toprak , deli fişek bir zanlıdır .
Orta yaşlarındayken kazandığı haklı şöhreti , kısa süre içerisinde eyaletin tamamına , oradan da ülke geneline yaymayı başaracaktır .
Bu kadarıyla da kalmak istemeyen Tucker , son bir kez daha San Quentin Hapishanesi'nden kaçmaya çalışarak , şöhretini bir merhale daha katlamayı başarır .
Yaşlı adamın son bir vurgun planı vardır ve bu jübile muzipliği , onu hiç beklemediği bir yola sürükler .
 
      İhtiyar Adam ve Silah , ilk bakışta pek çok açıdan alışılmışın dışında bir Bonnie & Clyde varyasyonu olarak değerlendirilebilir .
Özellikle hayatlarının bu yıllarında , Tucker'ın zıpırca soygunu sayesinde bir araya geldiği Jewel ile karşılaşması ve aralarındaki naif ilişkinin şekillenişi ; filmin anlatı estetiğini yeni dalgaya kadar yaklaştırıyor demek hiç de yanlış olmaz .
Diğer yandan , 70 yaşlarındaki bu iki güzel insanı , Redford ve Spacek'i perdede karşı karşıya izlemek zaten başlı başına büyük ve tarifsiz bir keyif .
Onların ikinci bahar sevinci de filmin lezzetini artırmış .
Melodram kazanının dibine de batmadan , sempatik bir biçimde öyküye yedirilmiş bir ikinci bahar ilişkisi haline gelmiş .
 
  David Grann'ın New Yorker'daki kapsamlı makalesinden perdeye taşınan filmde , centilmen soyguncumuz ve saz ekibi , içinde polis departmanından John Hunt'ın da bulunduğu sırada " temiz " bir banka soygunu gerçekleştirir .
Yağmurlu Gün Hırsızı .
Ufak çaplı soygunlar ile dikkatleri çok da üzerine çekmeden , ardında da herhangi bir iz bırakmadan ortadan kaybolan Tucker ve ekip arkadaşları , nihayetinde istemeden de olsa ilgileri üzerine çekmeyi başarır .
Lakin Dillinger gibisinden gönül meslektaşlarının aksine Tucker'ın reputasyonunu harlayan , sağlam karakteri ve sempatikliğidir .
Öyle ki ; soyduğu banka müdürleri bile kendisine hayranlık besler .
 
  Yaşları itibariyle Moruklar Çetesi olarak anılan ekip , polislere yakalanmadan önce ecele yakalanma ihtimaliyle karşı karşıya olsa da ; umutları ve inançları fazlasıyla güçlü .
Nitekim yine yağ gibi akan bir soygun vakasının ardıdan , Moruklar Çetesi federal bir davanın konusu haline gelmekten kurtulamaz ve adlarını Dillinger gibi daha azılı meslektaşları ile aynı kara listede bulurlar .
Bu noktada ise , idealist ama bezgin bir adalet figürünün karşısına ; yaşı ne olursa olsun , otoriteden hakkını fazlasıyla talep ederek yaşamayı seçen kontrollü ve sempatik bir anarşi konumlandırılır bir nevi .
 
  2005 yılında Deadroom filmiyle uzun metraj arenasına giriş yapan David Lowery , geçtiğimiz yıl melankoli dozaşımı ile izleyici tam ortadan ikiye bölen A Ghost Story ve Ain't Them Bodies Saint ile Casey Affleck , Pete's Dragon ile de Robert Redford ile çalışma olanağı bulmuştu .
İhtiyar Adam ve Silah , yönetmenin al star derlemesi gibi olmuş diyebiliriz .
Türler arasında gezinmeyi seven bir isim Lowery .
Bu filminde de güzel detaylarla , sevimli " an " larla bezeli , dengeli bir öykü anlatmaya soyunmuş ve perdeyi ezip geçecek isimlerden , naif bir kimya tutturmayı başarmış .
 
     Tom Waits ve Danny Glover gibi isimler filmin karizmasını artırıyorlar .
Gene Jones'un da kısa ama etkili performansını es geçmemek lazım .
Fakat Casey Affleck'i orta yaşını aşmış Bezgin Bekir çeşitlemelerinde sık sık izlemeye başlamak bizi bir miktar bunaltmış olabilir .
 
  Hayaller ve hayatlar klişesine , çizginin biraz dışından yaklaşmayı başaran Lowery , " Kafamıza koyduğumuz her şeyi yapabiliriz ama bu yaptıklarımız biraz gösterişe kaçıyor " cümlesindeki ruh halini , filmin tamamına yaymayı başarıyor .
Bu bakımdan , parodiye kaçmayan , klişelerle de arasını iyi tutan , temiz bir soygun haritası çıkarıyor ortaya .
