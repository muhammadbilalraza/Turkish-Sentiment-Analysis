David F. Sandberg tarafından 2013 yılında çekilen ve kısa bir sürede internet üzerinde adeta fenomen haline gelen çalışması light Out şimdi de sinema salonlarına teşrif ediyor .
Sadece 3 dakikalık bir kısa film olarak korkuseverleri kendine çekmeyi başaran çalışma , belki de her birimizin en büyük korkularından biri olan karanlık olgusunu en iyi şekliyle kullanıyordu .
Tek başına bir karakter , küçük bir mekanda , ışıklarını söndürerek yatak odasına ilerliyor .
Birkaç saniye sonraki keşfi ise tek kelimeyle dehşete düşürüyor .
Işığın olduğu noktalarda gözükmeyen bir figür , karanlık hakim olduğu anda görünür oluyor , adım adım karakterimize yaklaşıyordu .
Lambanın açılma ve kapanma sahnesiyle sağlam bir final yapan kısa film , basit ama güçlü bir fikrin meyvesini şöhret olarak yedi .
Şimdiye kadar sadece kısa filmler ile sinema sanatına hizmet etmiş olan taze yönetmen David F. Sandberg , daha sonra film stüdyolarının da dikkatini çekti .
Sanal alemdeki yoğun ilginin farkına varan yapımcılar , Sandberg'e reddedemeyeceği bir teklifle geldiler .
Başarılı isim ilk uzun metraj filmini çekebilecek , hem de kendisini tanınır kulan light Out'ı vizyon vasıtasıyla milyonlarla buluşturabilecekti .
Hazırlık aşaması pek uzun sürmedi , senaryo tamamlandı , oyuncu kadrosuna da karar verilir verilmez kameralar çalışmaya başladı .
Üç dakikalık korku şöleninin uzun metraj bir film olacağı haberini alan korku türü hayranlarının ağzı kulaklarına vardı .
Aynı isimle vizyona merhaba diyen , çoğu ülke ile aynı anda bizde de salonlara gelen film peki gerçekte ne kadar etkili ?
Doldurulması gereken en azından 90 dakikalık bir süreci karşısına alan yönetmen David F. Sandberg , senaryo konusunda Eric Heisserer'ın desteğini aldı .
Ortada gerçek bir hikaye , derinlikli karakterler , işleyecek ciddi bir senaryo olması gerekiyordu , ikili bu konuda başarılı olmak için ellerinden geleni yaptı .
Hikaye maalesef ki pek bilindik , sürprizlerden uzak ancak takip etmesi zevkli .
İnsanlarla ilişki kurmaktan , daha doğrusu bağlanmaktan korkan Rebecca ( Teresa Palmer ) , kendisine tapan erkek arkadaşı Bret ( Alexander DiPersia ) ' ı bile bir şekilde kendi çemberinin dışında tutmaya çalışıyor .
Ancak günlerden bir gün , uzun süredir görmediği küçük kardeşi Martin ( Gabriel Bateman ) ' ın karşısına dikilmesiyle kilitlerle dolu çember çatırdamaya başlıyor .
Yaşadığı travmatik çocukluk yüzünden küçük yaşta uzaklaştığı annesi Sophie ( Maria Bello ) ile bir kez daha yüzleşmek zorunda kalan genç kadın , partneri Bret'le birlikte erkek kardeşi Martin'i korumaya karar veriyor .
Her şeyin annesi Sophie'nin yıllardır atlatamadığı kronik depresyon yüzünden olduğunu zanneden Rebecca işlerin çok daha farklı olduğunu fark ediyor .
Zira annesi sadece aklını yitirmek üzere olan bir kadın değil , aynı zamanda uzun yıllar boyu bir başkasına " bağlı kalmış " bir kurbandır .
Karanlıklarda saklanan , yüzünü bir türlü göremediğimiz Diana'nın ortaya çıkmasıyla da işler gerçek bir kaosa dönüşüyor .
Şahsım adına muhteşem bir açılışla direkt olarak seyircisini perdeye hapseden Işıklar Sönünce , bu konudaki başarısını bir süre daha devam ettiriyor .
Empati kurmakta zorlanmayacağınız kahramanlarımızın ortak geçmişi merak unsurunu diri tutarken , aileyi hapseden bu dehşetin arka planını öğrendikçe yavaş yavaş ilgimizi yitiriyoruz .
Bunun en büyük sebebi ise , şimdiye kadar belki de binlerce kez tanık olduğumuz " sürpriz " öğeleri .
Belki de varlığına dair en ufak bir detay bile öğrenmememiz gereken düşman , manevi anlamda ete kemiğe büründükçe , yaydığı korku izleyiciyi etkilemez oluyor .
Bir başka deyişle , bilinmezin yarattığı tekinsizlik hissi , ne yaparsanız yapın karanlıkta kalacağınızı bilmenin yarattığı gerilim , yerini " sırada ne var " sorusuna bırakıyor .
Rebecca'yı uykusundan uyandıran sinir bozucu hışırtı sesi , her daim perdelerini kapalı tuttuğu evinde , karanlık ile konuşan Sophie'nin hezeyanları , Martin'in yüzünden eksik olmayan ölüm korkusu , sizleri rahatsız hissetirme konusunda tek başına yetiyor .
Çoğumuzun korku filmlerinde görmekten sıkıldığı jump - scare sekansları ise Işıklar Sönünce'nin finaline kadar izleyicisini yoklayıp duruyor .
İşin şaşırtıcı yanı , genellikle işe yaramayan bu ucuz korkutma denemelerinin , filmin büyük kısmında " gerçekten " işe yaraması .
Işıklar Sönünce , başarılı oyuncu ekibi ( ki Sophie rolündeki Mario Bello'nun yeri ayrı ) , Sandberg'in hikayeye olan hakimiyeti ve karanlıktaki tehlike sayesinde , son zamanlarda görevini yerine getirebilen korku filmleri arasındaki yerini alıyor .
Yine de türün sevenleri olarak , böylesi orijinal ve rahatsız edici bir fikir için çok daha güçlü bir senaryoyu da hak ediyoruz . burcinaygun@gmail.com
