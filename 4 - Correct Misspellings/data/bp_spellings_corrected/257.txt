X jenerasyonunun ikonik filmi olarak anılan , maddi eşyaların manevi değerlerin yerini aldığı bu kompleks dolu grubu en içten ve dürüst bir biçimde inceleyen modern şaheser Dövüş Klübü , ilk vizyona girdiğinde çoğu eleştirmen tarafından kanımca anlaşılmamış , şiddetli kavga sahnelerinin olabildiğince stilize edilmesi yüzünden kınanmıştı .
Dövüş Kulübü'nün üzerinden on sene geçti ve şimdi ise full narsisizm boyutlarındaki benmerkezciliği X jenerasyonunu Rahibe Teresa gibi gösteren Y jenerasyonu ile karşı karşıyayız .
İnternetsiz bir dünyanın neye benzediğini bilmeyen bu yeni gençlik grubunun bir vecizesi varsa o da " BEN , BEN , BEN " dir. " BENim blogumu oku , BENim Tweet'lerime bak , BENim Facebook sayfama bak . "
Yeni gençlik kesiminde internet üzerinden kurulan sosyal ağların artık her şey olduğu günümüzde David Fincher Dövüş Kulübü ile X jenerasyonuna yapmaya çalıştığını Sosyal Ağ ile Y jenerasyonuna yapıyor .
Veya yapmaya çalışıyor desem daha doğru .
Sosyal Ağ'ın hikayesi Facebook'un yaratıcısı ve insan / sincap kırması Mark Zuckerberg'in ( Jesse Eisenberg ) efsanevi sosyal ağ sitesini yaratması ve sonrasında " arkadaşları " tarafından kendisine açılan milyarlarca dolarlık tazminat davaları etrafında oluşuyor .
Filmin yönetimi , yazımı , oyunculuğu , bütün teknik notaları gayet başarılı .
Yönetim Fincher'a , senaryo ise West Wing dizisinden tanınan Aaron Sorkin'e ait .
Kamera arkasında bu tarz A listesi isimler varken o kadarı da olsun artık .
Fakat ne yazık ki tersi olsun diye ne kadar uğraştıysam uğraşayım , Sosyal Ağ'a bir türlü ısınamadım .
İroniktir ki Sosyal Ağ , vizyona girişinden beri yılın en iyi eleştiri alan filmi oldu , Dövüş Kulübü gibi yıllar süren bir kabul edilme sürecinden geçmedi profesyonel eleştirmenlerin gözünde .
Peki durum bu olunca Dövüş Kulübü'ne baştan aşık olan ben , neden Sosyal Ağ'a sırtımı döndüm ?
İlk olarak belirtmeliyim ki , film hakkındaki görüşleriniz ne olursa olsun , Dövüş Kulübü gibi hınzır ve orijinal bir yetişkin anti - kültür masalı yok karşımızda .
Kamera arkasındaki bütün yaratıcı güce rağmen Sosyal Ağ , gayet alışılagelmiş bir yasal drama olmanın ötesine gidemiyor .
Oysa ki en azından ben Fincher'dan daha fazlasını , her hareketini internette bütün dünya ile paylaşmak için can atan Y jenerasyonunun narsisizmini eleştiren gülle gibi bir yumruk , kültürel bir alarm saati bekliyordum , Dövüş Kulübü ile X jenerasyonuna yaptığı gibi .
Fakat Fincher , Zuckerberg'in yasal maceralarını ve Facebook macerasında a noktasından b noktasına nasıl geldiğini gayet yüzeysel ve düz bir biçimde aktarıyor .
Filmin diyalogları 1940'ların Spencer Tracy / Katherine Hepburn filmlerini hatırlatan ultra hızlı ve capcanlı konuşmalarını hatırlatıyor , özellikle Zuckerberg'in kız arkadaşı tarafından terk edildiği muazzam açılış sahnesinde .
Fakat bu orijinal yaklaşımın filme olan elle tutulur katkısı ne , orası da tartışılır .
Kim bilir belki de filmin asıl problemi senaryo yazarı olarak düz politik dramalardan tanınan Aaron Sorkin'in seçilmesidir .
Chuck Palahniuk'un bu materyalden neler çıkarabileceğini görmek isterdim doğrusu .
Sosyal Ağ'ın kanımca bir diğer büyük problemi gerçek dünyadan direkt aktarılan karakterlerin gelişimlerini ve geleceklerini bir an bile umursamamam .
Sonuçta hayattaki tek amacı diğer insanlara olan üstünlüğünü kanıtlamak olan , önüne gelen herkesi en kısa zamanda kazıklayan genç milyarder Zuckerberg'in kaderini umursamak pek mümkün değil .
Aynı eleştiri Napster'ın fırsatçı yaratıcısı Sean Parker ( Justin Timberlake ) ve nedense Armie Hammer isimli tek bir aktör tarafından canlandırılan züppe kürekçi ikiz kardeşler Cameron ve Tyler Winklevoss için de geçerli .
Filmin tek empati yaratan ve içten performansı idealist genç iş adamı Eduardo Severin rolündeki Andrew Garfield'e ait .
Sosyal Ağ'ın sonsuz benmerkezciliğin ne kadar yanlızlık ile sonuçlandığını gösteren düşündürücü finali keşke filmin geri kalanına da ilham verebilseymiş .
Kimbilir , Dövüş Kulübü'nün ilk vizyona girdiği günlerde olduğu gibi belki de bu sefer ben anlamayan profesyonel film eleştirmeni rolüne büründüm .
Belki de zaman ilerledikçe film hakkındaki görüşüm değişecek .
Fakat şimdilik lütfen benim her hareketimi Facebook'ta izlemeye devam edin .
