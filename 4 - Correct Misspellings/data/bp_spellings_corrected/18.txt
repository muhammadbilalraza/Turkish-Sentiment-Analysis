Sert bilim - kurgu adı konulan , olası teknolojik gelişimleri aksiyon veya macera değil de , bilimsel spekülasyon ve felsefe için kullanan türü sinemaya uyarlamak çok zor iş .
Bu tarz filmler salonlara safi eğlenmeye giden genel seyirciye sıkıcı gelebilir , fakat aynı zamanda bilim bazlı büyüleyici ve karmaşık görselleri elde edebilmek için eğlencelik " blockbuster " filmlere fırlatılan bütçeye ihtiyacı vardır .
İşte bu yüzden en ünlü yönetmenlerin bile yüksek bütçeli sert bilim - kurgu çekebilmesi bir mucize , sonuç iyi de olsa kötü de .
Bu mucizelerin arasından türün sınırlarını zorlayan ve bilime bağlı kalırken sinemanın daha önce gitmediği olağanüstü diyarlara korkusuzca ilerleyen devrimsel bilim - kurgu filmleri ise tek elle sayılacak kadar nadirdir .
Daha önce bu filmlerin yarattığı dünyaların benzerini hiçbir yerde görmemiş seyirci ve eleştirmen kitlesi , beynin algılayabildiği gerçeklere bu denli bir cesaret ile meydan okuyan bir sanat eseri ile ne yapacağını şaşırıyor tabii .
Belki de bu yüzden bu filmler vizyona girdiği dönemlerde ortalama eleştiriler alıp , ‘saçmasapan’ ve ‘mantıksız’ damgası verilip bir kenara atılıyor , ta ki on - yirmi sene sonra zamanının ötesinde birer şaheser olarak taçlandırılıncaya kadar .
1968 yılında Kubrick’in 2001 : Bir Uzay Macerası vizyona girdiğinde seyirciler ve eleştirmenler hem sinema dilini bu kadar zorlayan , hem de insanlığın olası geleceğini bu kadar detaylı bir biçimde inceleyen bir film ile ne yapacaklarını şaşırmışlardı .
Bu dönemde filmin ortasında küfür ederek sinemadan çıkan seyirciler , 2001’i yerden yere vuran eleştirmenler bulmak zor değildi .
Fakat on yıllar sonra Kubrick’in filmi teknik bir şaheser olarak anılmakla kalmıyor , insanlığın kapsamını ve evrendeki yerini derin bir dürüstlükle inceleyen filozofik bir sanat eseri olarak da biliniyor .
Gerçek 2001 yılında vizyona giren Kubrick / Spielberg şaheseri Yapay Zeka ise özellikle sınırları zorlayan karmaşık finali yüzünden ilk başta anlaşılmamıştı , bir kenara atılmıştı .
Fakat sadece sekiz yıl sonra ilk vizyona girdiğinde kötü puan veren eleştirmenler bile içinde bulunduğu on yılın en iyi filmlerinden bir olduğunu kabul ettiler .
Gerçek yapay zeka teknolojisi ilerledikçe o filmin değerinin giderek daha da çok anlaşılacağını tahmin ediyorum .
Şimdi ise sıra bol bol tartışma yaratma , eleştirmenler ve seyirci tarafından anlaşılamama , bundan on - yirmi yıl sonra bir şaheser olarak adlandırılma sırası Christopher Nolan’ın muhteşem , cesur , aşırı kuvvetli bir biçimde duygusal olduğu kadar karmaşık , ve sinema sanatının sınırlarını zorlamaktan haz alan modern sert bilim - kurgu şaheseri Yıldızlararası’nda .
Vizyona girdiği günlerde Yıldızlararası hakkında bir sürü hiddetli tartışmalar oluşacak .
İlk karesinden son karesine kadar hem bilimsel , hem de duygusal bakımdan bu kadar ağır ve bu kadar cesaret dolu bir yapımın zaten seyirciyi ikiye böleceği kesin .
Bir de bu duruma son yirmi , yirmi beş dakikanın sinema tarihinde görülmemiş bir ‘öteye’ balıklama dalmasını akılda tutarsak Yıldızlararası hakkında uzun bir süre konuşacağız gibi görünüyor .
Film daha ABD’de bile vizyona girmeden eleştirmenlerin bazılarının final hakkında sövüp sayması , benim aralarında bulunduğum bazılarının ise huşu dolu bir trans ile Nolan’ın cesaretine tapması elde bu kadar devrimsel bir örnek varken normal karşılanmalı .
Yıldızlararası’nın hikayesi hakkında herhangi bir detay vermek seyirciye haksızlık olacaktır .
Daha ilk on dakikasından sonra bile film hakkında önemli detayları vermekten ustalıkla kaçınan fragmanların aktardığı hikaye elementleri bitiyor .
Bu bakımdan tek bildiğimiz Matthew McConaughey’in canlandırdığı Cooper isimli bir pilotun insanlığın geleceğini kurtarmak için aralarında çok sevdiği kızının da bulunduğu ailesini geride bırakıp uzaya gitmek zorunda kaldığı .
Emin olun , salonlara girmeden önce bu kadarcık detay ile yetinmeniz yeter de artar .
Bunun dışında senaryonun hiçbir başka detayına dokunmak istemediğim için Yıldızlararası’nı geçmiş Nolan sinemasının tekniği ile kıyaslayacağım .
İlk olarak daha önce teknik bakımdan mükemmel olmasına rağmen hikaye bakımından fazla klinik ve soğuk bir havaya sahip olduğuna dair eleştiriler alan Nolan , Yıldızlararası ile teknik bakımdan en karmaşık yapımını inşa etmenin yanında kariyerinin en duygusal filmini de ortaya koyuyor .
İnsan olmanın hem evrenin genişliği ve bilinmezliği ile , hem de sevginin ve inancın gücü ile bağlantısını McConaughey ve kızı arasındaki ilişki ile bir arada tutmayı başarıyor Nolan .
Yıldızlararası’nın içerdiği bilim - kurgu elementleri cool dizaynlar ile seyirciyi etkilemek için değil , yarattığı dünyanın gereksinimlerini olabildiğince gerçekçi bir biçimde göstermek için ferah bir minimalizme sahip .
Mesela her uzay bazlı filmde gelişmiş yapay zekaya insansı bir görünüm verilir .
Yıldızlararası’nda 2001’deki kocaman monolitleri hatırlatan robotlar görsel etkileyicilik yerine verimliliğe odaklanıyorlar .
Nolan , hikayesini güneş sisteminin ötesine götürmesine rağmen geçen senenin muazzam Yerçekimi’nde olduğu gibi uzayı bilimsel bakımdan olabildiğince gerçekçi bir biçimde betimlemeyi başarıyor .
Dış uzay çekimlerinde ses birden kayboluyor ve Hans Zimmer’ın muazzam müziği ile başbaşa kalıyoruz .
On - yirmi yıl sonra eleştirmenler ve sinema severler tarafından zamanının ötesinde bir bilim - kurgu şaheseri olarak anılmasını bırakın , küresel ısınma yüzünden insanlığın geleceğini tehlikeye atacak problemler ile yüzleşmek zorunda kalacak bir sonraki jenerasyona biraz da olsun ümit aşılayacak bir film olma ihtimali bile var Yıldızlararası’nın .
Bu kadar geniş , karmaşık ve özellikle kocaman bütçesine kıyasla cesur bir yapım hakkında konuşulacak , detaylara girilecek çok şey var tabii ki .
Fakat bu kadar erken bir raddede tek tavsiyem salonları bir an önce doldurmanız , özellikle sert bilim - kurgudan , akıl dahil bütün duyuları zorlayan sinemasal meydan okumalardan haz alıyorsanız .
