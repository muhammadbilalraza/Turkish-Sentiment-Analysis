X - Men serisi şu ana kadar hep mutantlar ve insanlar arasındaki karmaşık ilişkiyi gerçek dünyadaki sosyo - politik problemlere gönderme yapmak için kullandı .
Efsanevi çizgi roman ve 20 yılından beri devam eden film serisi , mutantların etkileyici süper güçlerini kullandıkları heyecanlı aksiyon sahnelerinin arasına ırkçılık , eşcinsel hakları ve soykırım gibi ciddi meseleleri de sokuşturmayı ihmal etmemişti .
X - Men : Geçmiş Günler Gelecek ise Magneto’nun ( Ian McKellen ) yıllardır uyarmaya çalıştığı mutant soykırımını gösterip 1970'li yılların soğuk savaş paranoyasının üzerinden geçerek serinin en karanlık ve sosyo - politik bakımdan kompleks hikayesini sunuyor .
Gerçek dünyanın ciddi problemlerini Watchmen gibi sinik , şiddetli ve aşırı yetişkin bir biçimde aktarmıyor tabii ki ( sonuçta filmin en azından ABD’de 13 yaş sınırına uyması lazım ) ama herhangi bir yüksek bütçeli ‘Hollywood eğlenceliği’nin tema ve ton bakımından bazı riskler alarak sınırları zorlaması sevindiriyor .
2023 yılındayız .
Her mutantın gücünü tekrarlayabilen , yenilmesi neredeyse imkansız Sentinel isimli robotların neredeyse bütün mutantları ve mutant yandaşlarını yok ettiği post - apokaliptik bir dünya .
Sentinelleri yenebilmek için düşmanlıklarını tekrar bir kenara atmak zorunda kalan Magneto ve Profesör Xavier ( Patrick Stewart ) , Wolverine’in ( Hugh Jackman ) bilinçliliğini 50 yıl geriye yollayarak bu soykırımın başlangıcını temsil eden bir olayı durdurmasını , böylece Sentinelleri başlamadan yok etmeyi planlarlar .
Wolverine’in şekil değiştirebilen mutant Mystique ( Jennifer Lawrence ) etrafında oluşacak bu olayı engelleyebilmesi için zamanın Magneto’sunun ( Michael Fassbender ) ve Profesör X’inin ( James McAvoy ) yardımına ihtiyacı vardır .
Bu noktada filmin var olmasındaki amacın orijinal X - Men üçlemesi ve X - Men : Birinci Sınıf’ın yıldızlarını bir araya getirmek olduğunu anlıyoruz .
Fakat en azından senaryo zaman yolculuğu ve post - apokaliptik alt - türleri ile oynayan akıllı bir bilim - kurgu yapısı yarattığı için film safi bir pazarlama numarası olarak değil , her an ilgi çeken bir hikaye olarak etkiliyor .
Sentineller’in yaratıcısı Bolivar Trask’in ( Peter Dinklage ) mutantlar üzerinde yaptığı deneyler , II. Dünya Savaşı sırasında Josef Mengele’nin Museviler üzerinde yaptığı deneyleri hatırlatıyor .
Film , ayrıca Profesör X’in yürüyebilmek için kullandığı serumun telepatik güçlerini yok etmesi alt - konusu ile insanların eroin gibi ağır uyuşturucular ile oluşan bağımlılığı da düzeyli bir biçimde inceliyor .
Fakat bu kadar ağır meselelerin incelendiğini öğrenip depresif bir deneyim yaratıldığını zannetmeyin .
İlk iki X - Men filmini yönetmiş olan Bryan Singer’ın seriye dönüşünü müjdeleyen Geçmiş Günler Gelecek , 130 dakikalık süresini birbirinden yaratıcı ve etkileyici aksiyon sahneleri ile doldurarak tematik bakımdan derin olduğu kadar muazzam kinetik bir ritim yakalayan bir eğlencelik olarak da başarılı oluyor .
Singer , aksiyon sahneleri boyunca ekrana rastgele CGI efektleri fırlatmak yerine her mutantın kendine ait gücünü görsel bakımdan yaratıcı bir biçimde kullanmayı başarıyor .
Mesela hikayeyi açan muazzam Sentinel savaşı sırasında portallar arasında gidip gelebilen bir mutantı gösterirken Singer , aynı plan içinde aksiyonun değişik açılarını gösterebiliyor bu mutantın gücü sayesinde .
Filmin en eğlenceli sürprizi , ve belki de en iyi sahnesi , süper hıza sahip mutant Quicksilver’ın ( Evan Peters ) Matrix’deki Bullet Time’ı hatırlatan bir sekans ile polisleri alaşağı etmesini gösteriyor .
Bu sahne sırasındaki müzik seçimi ise tek kelimeyle mükemmel .
Daha karanlık bir tona sahip olan filme ihtiyacı olduğu komediyi aşılamayı beceriyor bu sahne .
X - Men : Geçmiş Günler Gelecek’in hem X - Men hayranlarını , hem kompleks bilim - kurgu severleri , hem de Christopher Nolan’ın karanlık süperkahraman yaklaşımını takdir edenleri tatmin edeceğini tahmin ediyorum .
Ayrıca kanımca serinin en utanç verici örnekleri olan X - Men : Son Direniş ve X - Men Başlangıç : Wolverine’i , serinin devamlılığından silmenin bir yolunu bulan her hikaye baştan övülmeyi hak ediyor kanımca .
