Kariyerinin ilk dönemlerinde , içlerinde en kayda değeri Beşikteki El ( The Hand That Rock The Cradle ) olan kimi kalburüstü piyasa filmlerine imza atmış olan yönetmen Curtis Hanson , 1997 yılında Los Angeles Sırları ( L. A. Confidential ) ile kimsenin beklemediği bir anda ustalık statüsüne terfi etmişti .
Daha gösterime girdiği dönemde bir kara film klasiği olarak kabul gören ve Hanson'a Yönetmen kategorisinde adaylık , Uyarlama Senaryo dalındaysa Oscar ödülü getiren bu film , gerçekten de ' 90'lı yılların en başarılı Hollywood yapımlarından birisidir .
İşte Hanson'ın kariyeri de bu filmle birlikte keskin bir viraj almış ve kendisi ülkesinin saygın sinemacılarından biri olarak anılmaya başlamıştı .
Nitekim , takip eden filmi Wonder Boys ile de bu saygınlığı hak ettiğini göstermiş ; ölçülü ve olgun bir işe imza atmıştı .
İlk başta birçoklarının dudak büktüğü 8 Mil projesinden bile takdir görüp ciddiye alınmış bir sinema filmi çıkarmayı başaran Hanson , şimdi de kadın öyküleri merkezli , ağırbaşlı bir işle karşımızda .
Senaryosunu Tatlı Bela ile Oscar'a aday gösterilmiş Susannah Grant'in kaleme aldığı Yerinde Olsam ( In Her Shoes ) , birbirine taban tabana zıt iki kız kardeşin öyküsünü anlatıyor .
Biri olabildiğine uçarı , umarsız ve erkekleri peşinde koşturan ; diğeriyse oturaklı , işinde başarılı ama yalnız bu iki kız kardeş , tam da " Ne seninle ne de sensiz " lafını doğrular bir ilişkiye sahipler .
Aralarında yaşanan bir çatışma ise karşılarına , uzun zaman önce öldüğünü zannettikleri büyükannelerini çıkarıyor .
Ve filmin ele aldığı süreç sonucunda iki kız kardeşimiz , aslında birbirlerini tamamladıklarını fark ediyorlar .
Tabii ki bu kadınlık hallerine dair bir film öncelikle .
Ama esas güçlü kozu , yaşlılığa ve yaşlanmaya dair yan öyküsü .
Büyükanne rolünde uzun zamandan beri rastladığımız en akılda kalıcı performansını veren usta oyuncu Shirley MacLaine etrafında dönen bu öykü , ince bir duyarlılık katıyor filme .
Her ikisi de yetenekli ve güzel aktrisler olan Cameron Diaz ile Toni Colette , zıt kardeşler olarak son derece uyumlular .
Özellikle kendi neslinin en yetenekli aktrislerinden biri olan Colette hem komedi hem de drama alanındaki marifetlerini sergilerken ; Diaz da duygusal açıdan ilk anda göründüğünden çok daha yoğun karakterini az ve doğal bir oyunculukla inandırıcı kılıyor .
Filmin duygusal açıdan en yoğun anları , Diaz'ın karakterinin ölüm döşeğindeki gözleri görmeyen bir profesöre , Elizabeth Bishop'ın öne Art adlı şiirini okuduğu sahnelerde karşımıza çıkıyor .
Perdede şiir okunması gibi kolayca seyirciyi koparabilecek bir tercih , genç kadın ile profesörün ilişkisini de dokunaklı bir yan öykü olarak işleyerek , filmin " sevdiklerini kaybetmek " üzerine olduğunun usulca altını çiziyor .
Yerinde Olsam için getirebileceğim tek eleştiri , yapaylık hissi verecek kadar fazla zorlanmış final sekansına dair olabilir sadece .
Ama bunun dışında , hüzünlü ama üzücü olmayan , keyifli ve incelikli bir film karşımızdaki .
Her açıdan ölçülü , gösterişe kaçmayan , yalın bir film .
Başarılı oyunculukları da cabası .
Size kendinizi iyi hissettirmesi olası .
