Amerikalı çizer ve çocuk kitapları yazarı Adam Rex'in ( 1973 - ) " The True Meaning of Smekday " adlı kitabından , önce aynı adlı kısa filmi sunan DreamWorks animasyon , şimdi " Evim " ile karşımızda .
1998'den başlayarak bu stüdyo için çalışan Tim Johnson yönetimindeki ekip , rengarenk , capcanlı , coşkun bir filme imza atmış .
Özetle , tamamıyla zıt dünyalardan iki canlının da ,   farklılıkların duyguları kabartan ve etkileşimi zenginleştiren gücüyle arkadaş olabilecekleri anlatılıyor ; bir yol serüveni de sayılabilecek hikayeye , mizah ve aksiyon hızı yön veriyor .
Dünyayı istilanın sonucu , kendi düşmanlarından bir nedenle kaçan Buf halkının , yerçekimini bir süreliğine ' askıya alıp '   tüm insanları bir bölgede toplaması ve burada onlara yeni bir hayat sunmasından ibaret !
Buflar , şiddet değil ama can sıkıntısı getiriyorlar .
Onlar aile gibi , komşu gibi kavramlara sahip değiller .
İnsanların kullandığı cisimleri , eşyaları , malzemeleri yutarak etrafta dolaşıyorlar .
Oysa Of , farklı bir Buf .
Eğlenmek , arkadaş edinmek istiyor ; yazık ki hep dışlanıyor .
Of , yerçekimi ortadan kaldırıldığında annesinden ayrı düşen ve şimdi tombul kedisiyle annesini arayan Lüle'ye rastladığında ise .
Karşılıklı korku diyaloğa , diyalog işbirliğine , işbirliği de dostluğa dönüşüyor .
Çevrelerini tanımaya ve öğrenmeye başladığı dönemlerinden itibaren , dışarıdan gelebilecek ' tehlikelere ' karşı korkutulmaya başlatılan çocukların ruhsal durumları düşünüldüğünde , bu yanlışın etkilerini hafifletebilecek " Evim " gibi filmlerin değeri daha iyi anlaşılabilir .
Düşünün bir çocuk büyürken , yetişkin olduğunda ve sonrasında kimlerden , nelerden korkmuyor ki ?
Oysa korku , başkalarının da ondan korkmasına neden olan nefreti , kini , öfkeyi körüklüyor sadece .
Korkuyu , bilgisizlik ve diyalogsuzluk besliyor .
Oysa bir küçük temas korkuyu yok edebilir .
" Evim " , bu ilk teması kuruyor .
Bir çocuğun , bırakın türdeşleriyle ve akranlarıyla , en uçta yer alan , bize göre tuhaf bir varlıkla bile pekala iyi bir ilişki kurabileceğinin örneğini veriyor .
Öyküyü pek neşeli , pek eğlenceli , pek tatlı bir şekille sarıp sarmalıyor .
Eğer filmlerin yaşattığı görsel hazları tat alma duyusuna göre tanımlasak , " Evim " için lolipop gibi derdik .
Her animasyonun ailenin tüm bireylerine , her yaştan çocuğa ve daima muhafaza ettiğimiz çocuk kalbimize yönelik olduğunu biliyoruz .
" Evim " in özellikle hitap ettiği kitle , " Winnie the Pooh " filmlerinin seyircisi olan okula yeni başlamış minikler ile " How to Train Your Dragon "
( Ejderhanı Nasıl Eğitirsin ) serisinin hedeflediği genç yetişkinler arasındaki yaş gurubu : Umarız ki , bu çocuklar , insanın insandan korktuğu bu düzeni değiştirecek ve geleceği tehlikede olan türleri koruyacak kuşağa mensuptur .
Belki o zaman Puf halkı da gezegenimizi ziyarete gelir .
