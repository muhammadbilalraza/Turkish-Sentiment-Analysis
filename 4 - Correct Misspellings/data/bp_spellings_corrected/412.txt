Korsan hikayelerini kim sevmez ?
Ben çok severim , çünkü okuyarak büyüyen bir çocuktum .
Errol Flynn'lı korsan filmleri çok gerilerde kalmış olsa bile " Kaptan Grant'ın Çocukları " , " Hazine Adası " , " 15 Yaşında Bir Kaptan " gibi pek çok klasik sayesinde büyü ve kılıç şıkırtıları içindeki o gizemli diyarlara yolculuk yapabildim .
Yazıya girişmeden önce belirtmek isterim ki karşınızda Karasakal'ın ünlü korsan gemisi Jolly Roger'in maketini bile yapmış kadar " korsan işi " meraklısı bir sinema yazarı duruyor .
Bu yüzden olsa gerek ; Ruhunu Errol Flyyn'lı sulu sepken korsan filmlerinden , hikaye mantığını da , Ray Harryhausen'in yaptığı özel efektleri sayesinde unutulmazlar arasına giren Sinbad serisinden alan " Karayip Korsanları " nı hep önemli ve özel bulmuşumdur .
Aslında Jerry Bruckheimer'ın kendi yapımcılık tarzının zirvesi ve tek derdi ve " eğlendirmek " olan bu filmlerin " seyret , unut " tarzı öykülerinin çok da ciddiye alınacak bir tarafı yok .
Fakat , eskilerin ucuz korsan filmlerinin bir harmanı ve mega bütçesiyle yapılmış en görkemli " korsan filmi " olmayı başaran Karayip çetesinin asıl önemi , türe " Yıldız Savaşları " nine Flash Gordon gibi eski bilimkurgu / fantastik seriyallerine yaptığı gibi dokunması ve diriltmesinden geliyor .
Peki 4. film gerekli miydi ?
Bana sorarsanız , evet , çünkü Karayip Korsanları'na sinemasal bir misyon yüklemenin anlamı yok .
Korsan hikayelerine meraklı her yaştan seyircinin seveceği bir kaçış sineması ürününü bu şekilde aşağılayamazsınız .
Amaç sanat değil , zanaat .
Fakat Mel Gibson'lu Cehennem Silahı serisini saymazsak , Johnny Depp gibi önemli bir baş aktörü , kaç bölüm çekilirse çekilsin , oynamaya ikna etmek için işin set tarafında da büyük eğlence ve duygusallık olması lazım .
Eğer ilk filmden sonra ortalık benzeri bir sürü macera ile dolsaydı bu mümkün olmayabilirdi de .
" Gizemli Denizlerde " kendinden önceki bölümleri bir üçleme gibi görüp hesabı kapatıyor ve Barbossa , Gibbs gibi kimi eski karakterleri de taşıyarak , sonsuz gençliğin anahtarı olan " Gençlik Pınarı " nı arayışın etrafında yeni bir serüven kurguluyor .
Bu bölümde , feminen tavırlarla ortalıkta dolaşan Jack Sparrow'un aslında ne hain bir kalp kırıcı olduğunu öğreniyor ve geçmişinden çıkıp gelen Angelica ile hesaplaşmasına tanık oluyoruz .
Penelope Cruz'un oynadığı Angelica karakteri Conan çizgi romanlarındaki Belit'e benzer , erkeği kadar dişli bir kadın korsan olarak peliküle aktarılmış .
Güzel kadınlar , çirkin korsanlar , egzotik diyarlar .
Beton ormanlarda yaşayan günümüz insanının içinde birikmiş serüvenci ruha gerçek bir terapi gibi gelebilecek her şey 4. filme serpiştirilmiş .
Bir önceki filmde maceranın önüne geçen mizah ise bu defa daha dengeli .
Yönetmenliği Gore Verbinski'den devralan Rob Marshall , bir farklılık getiremese bile serinin tökezlemesine izin vermiyor .
Filmin en başarılı tarafı ise kendinizi gerçekten o zamanda ve o yerde hissetmenizi sağlayan sanat yönetimi .
Eski usül bir korsan öyküsüne yakışacak bir şekilde her yeri CGI'ya boğmayan ve gerçek mekanlar kullanan bu sinemacı anlayışını çok sevdim .
Seyrettiğimizin bir çizgi film değil gerçek olduğunu düşünmemize büyük katkısı var .
Ama önemli bir eksik var bu bölümde .
Bir korsan filminde görkemli bir deniz savaşınının izlenememesi çok acı verici .
Ölüm Yıldızı'na saldırılmayan bir Yıldız Savaşları bölümü gibi eksik bir tat bırakıyor damakta .
Senaristler bu defa öyküyü denizden çok karada geçecek şekilde yazmışlar ama mutlaka çekilecek olan 5. filmde de es geçilirse bu kadar olumlu bir kritik yazmayabilirim .
3D modasına da bulaşan Karayipli korsanlarımız bu konuda da elinden geleni yapmış .
İki red kameranın birbirine bağlanması ile yapılan sreoskopik çekimler abartılı bir 3D duygusundan çok derinliğe hizmet ediyor .
Thor ya da Clash of Titans'da izlediğimiz gibi kolpa bir 3D değil bu fakat 137 dakikalık bir 3D deneyimi göz acıtıcı , baş ağrıtıcı olabilir .
Film Imax olarak da gösterilecek ama Imax formatı olan 70MM çekilmediği için o tarafta büyük perde deneyimi dışında pek bir şey beklemeyin .
19 Mayıs tatili haftasında izlenebilecek en eğlendirici / oyalayıcı seyirliklerden biri olan Karayip Korsanları - Gizemli Denizlerde'yi her yaştan serüvencilere öneriyorum .
Mümkün olan en keyifli izlence için filme hiç bir misyon yüklememenizi tavsiye ederim .
Bu bir masal , çocuklar ve çocuk ruhlar için yapılmış bir * açık hava fantastiği .
Çocuklar demişken , tek bir damla kan ya da aşırı şiddet sahnesi barındırmayan filme çocuklarınızı da gönül rahatlığıyla götürebilirsiniz .
Güzel bir baba - oğul planı .
Eğer türe benim kadar meraklıysanız hemen ardından Wayne Thomas Batson'un " Kılıçlar Adası " romanını da okumanızı tavsiye ediyorum .
İyi seyirler .
Twitter : murattolga / murattolga@gmail.com * Sinema yazarlığının aksakalı Atilla Dorsay , 1986 yılında basılan " Beyazperdede Kırmızı filmler " adlı kitabında bu türü " Açık hava fantastiği " olarak Türkçe isimlendirmiştir .
Bence de cuk oturan bir tanımlama .
