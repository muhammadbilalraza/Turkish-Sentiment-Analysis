Shyamalan .
Her zaman beyazperdede çok fiyakalı duran bir soyadı olduğunu düşündüğüm yönetmen , hikayeyi detaylandırarak ön plana çıkaran ve aksiyonu arka plana atan anlatımı ile Hollywood gerilim sinemasına yeni bir yüz getirdi , bu yüzü de bir filmden diğerine kullanmaya devam ediyor .
Köy ile daha masalsı bir havaya bürünen hikaye anlatımı , yeni filmi Sudaki Kız’da tamamı ile yönetmenin yazdığı bir masaldan besleniyor .
Filmi eleştirmek için de doğrudan bu masalla ilişki kurmak gerekiyor .
Filmin kalbini hızlandıran ve yavaşlatan bu masal çünkü .
Öncelikle fazla ayrıntısı olmayan , basit , ama bir yandan da gerçek dünyalılar ile gerçekdışı olanlar ( suda yaşayanlar , ya da mavi dünyalılar ) arasındaki ilişkiyi anlatması nedeni ile potansiyeli yüksek , dinamik bir masal bu .
Biz ile ötekinin farklılığından doğacak türlü yenilikten dolayı .
Filmin başında çizgi film edasında minimalist bir şekilde sunulan masal , insanların bir zamanlar suda yaşayan ' yaratıklar ' ile iletişim içinde olduklarını , ama zamanla insani hırslarının eşiğinde bu ilişkinin önemini yitirdiğini anlatıyor .
Filmin devamı bu ilişkinin tekrar kurulmasını sağlamak için dünyada bulunan bir su perisi üzerine .
Bu çizgili anlatım , bana geçen ay Yapı Kredi Kültür Sanat Merkezi’nden gördüğüm büyülü Çatalhöyük Medeniyeti sergisini anımsattı .
Çatalhöyük’lülerin mağara duvarlarına çizdiği kuş ve insan motifleri filmin başında gördüğümüze ilginç bir şekilde çok benzer .
Bu başlangıcı da o yüzden sevdim sanırım , eskiyi ve bilge bir su medeniyetini anlatmak için dünyanın eski medeniyetlerinin primitif minimalist çizimlerine başvurulmasından .
O yüzden hemen söyleyebilirim ki Shyamalan’ın masalına gerekli atmosferi sağlamakta hiçbir sorunu yok .
Hatta diğer Hollywood yönetmenlerine göre bu konuda sezgileri kuvvetli ve güçlü bir evrensellik taşıyor .
Şu ana kadar ki her filmde olduğu gibi bu filmde de bulunduğumuz gerçeklik katmanının ötesinde bir yerde olduğunuzu anlıyorsunuz , özellikle görüntü yönetmenliği ( ne diyebilirim ki , Christopher Doyle farkı ) sayesinde bu hava sürekli korunuyor .
Seçilen mekan da bence bu masala oldukça iyi hizmet etmiş .
Bir havuzu çevrelen bir bina dizi dizi daireleri ile masalın karakterlerini bir arada tutarken , binayı çevreleyen orman da yine Köy’deki gibi masalın gizemini ayakta tutuyor , masalın yaratıklarına saklanabileceği bir ortam sunuyor .
Masalın misyonunun hatları da oldukça belirgin ve bize damla damla sunulmakta .
Masalın ana kahramanı olan Story adlı su perisinin yaşadığı havuzdan çıkıp kendi dünyasından gelen bilgeliği aktaracağı insanı bulması , bu bilgeliği ( oldukça basit bir ritüelle ) aktarması ve daha sonra da kendi dünyasına dönmesi gerekiyor .
Tüm insanların ( en başta Amerika’da yaşayanların ) ona , evine dönmek için de onun insanlara ihtiyacı var .
Yani ortada masalların en zevkli durumlarından birisi , karşılıklı işbirliği de söz konusu .
Hedefin gerçekleşmesi için kolektif bir çalışma gerekiyor , ya da heyecanlı bir yolculuk .
Burada herhangi bir sorun yok .
İyi bir masal anlatımı için gerekli olan tüm donanımları yerleştirmiş filmine Shyamalan .
Masala hizmet edecek mekan ve karakterler masal anlatıldıkça , olaylar ilerledikçe adeta bir dönüşüme uğruyor ve de fantazinin ağları yavaş yavaş örülüyor .
Ancak tam ah leziz bir masal izliyorum derken , Shyamalan , masalının mesajının etkisinde kaldığının sinyallerini veriyor ve bu doğrultuda masala yaptığı çok bariz müdaheleler ile bizi uzaklaştırıyor keyifli bir hayal dünyasından .
En başta kendisini aktör olarak kullanması , masalı yazan ve anlatan kişinin masalın da içinde olması açısından bariz bir hata bence .
Büyüsü gidiveriyor masalın .
Üstelik oldukça donuk oyunculuğu ile diğer tüm deneyimli ve ' ben oyuncuyum ' ( özellikle Paul Giamatti ) diye bağıran kişilerin yanıbaşında sürekli sırıtıyor Shyamalan .
İkincisi , özellikle Amerika ve dünyanın gidişatı üzerine söylemek istediği mesajları doğrudan masaldaki karakterler ile söyletmesi ya da masalı buna hizmet etmesi için değiştirmesi .
Binaya yeni taşınan kişiye bir film eleştirmeni kimliği yüklemesi , karakterin olaylar içindeki varlığını da doğrudan onun hakkında olumsuz eleştiri yazanlarla kurduğu ilişkiye bağlaması gibi .
Yani , eleştirmenler beni anlamıyor , aslında ben onların anlamadığı kadar iyiyim ve filmimde istediğim gibi at koştururum der cinsinden ki bu alaycı bir kıvamdan çıkıp , göze batan bir eleştirmen eleştirisine dönüşüyor .
Açıkçası kendi masalını hafife alıyor Shyamalan , masalın mesaj verme gücünün kurgulanan fantazide saklı olduğunu görmezden gelir gibi .
Masalsı karakterlerin her biri bu mesajın savaşçıları olabilecekken , sadece araçları oluveriyorlar .
Irak’taki savaşın görüntülerini izleyen bina sakinleri , Amerika’nın yeni bir lidere ihtiyacı olduğunu belirten su perisi , diyaloglara yerleştirilen insanlık üzerine felsefi yorumlar hem masalın dramatik ve büyülü bir şekilde aktarabileceği didaktik mesajları elinden çalıyor , hem de bu karakterlerin masalsı inanılabilirliklerine meydan okuyor .
Bir süre sonra elden giden bir masalın acısını duymaya başlıyorsunuz , başlatılan büyünün tadı damağınızda kalıyor .
Masalı anlatan , masalın büyüsünü elinizden alıyor .
Kurguladığı dünyaya güvenip , anlatmak istediklerini masalın örgüsüne yaysaydı , belki tamamı ile farklı bir filmle karşı karşıya kalacaktık .
Kendisini de masalın bir misyoneri olarak bu kadar su yüzüne çıkartmasaydı belki de yönetmenliğinin yapabileceklerini izlemekten zevk alacaktık .
Bana kalırsa Shyamalan kendi masalının heyecanına kapılıp , ipin ucunu kaçırmış .
Bir masalın ayaklarının yere basması için bu kadar uğraşmak Shyamalan’ın en büyük hatası .
Belki de Amerikan insanlarına anlattığı masalı anlamaları için ekstra bir yardım almaları gerektiğini düşünmüş olabilir .
Bu durumda da masalı dinleyenleri küçümseyen bir anlatıcının masalı dinleyenleri ne derece cezbedeceği ve mesajın yerine ulaşıp ulaşamayacağı oldukça tartışılır .
