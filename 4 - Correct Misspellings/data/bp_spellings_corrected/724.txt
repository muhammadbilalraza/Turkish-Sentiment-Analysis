Türk sineması " gişe zamanlaması " denen şeyi keşfettiğinden olacak bu aralar aşk filmlerinden yana bir bolluk var .
14 Şubat yaklaşırken ve kalpler pembe pembe atarken gösterime giren İncir Reçeli , arabeske kayacak kadar damardan takılarak , iki kaybeden arasındaki imkânsız aşka odaklanıyor .
İncir Reçeli , aynı konuya ve isme sahip 2009 yapımı bir kısa filmin uzun metraja dönüşmüş hali ama çok da orijinal bir hikâyesi olduğu söylenemez .
Metin , hayatın ortasında yazdığı tüm senaryoları reddedilen , para kazanmak için inanmadığı işler yapan , içkiyi de fena seven bir arkadaşımızdır .
Bir gün müdavimi olduğu barda yarı çatlak Duygu ile tanışır .
Energizer tavşanı gibi ortalarda dolaşan Duygu ile bu çılgın kalabalıktan uzak , derin bir sevdaya kapılırlar ama Duygu'nun taşıdığı büyük sır onları ayırmaya kararlıdır .
Trajediye yürüyen tüm aşk öykülerinden beslenen filmin karakterleri de başka filmlerden ödünç alınmış gibi .
Film hafızası olan bir seyircinin aklına senaryo yazarı Metin'i izlerken 1996 yapımı Ay Işığında Saklıdır adlı TV filminde Toprak Sergen'in oynadığı Uygar karakteri gelecektir .
Onun delişmen sevgilisi Duygu'yu izlerken de Sandra Bullock'un Forces of Nature filminde canlandırdığı Sarah Lewis'i anımsamamak mümkün değil .
Hatta Duygu'nun giyim kuşamı bile Leon'un Mathilda'sını ya da Eternal Sunshine of the Spotless Mind'ın Clementine Kruczynski'ni çağrıştırıyor .
Oldukça temiz çekilmiş bir film gibi görünen İncir Reçeli'nin liseli duygusallığına hitap eden senaryosunu kabul etseniz dahi başka kusurlarına takılmadan edemiyorsunuz .
Yönetmen Aytaç Ağırlar'ın mekânları kullanmak konusundaki tembelliği , filmi bir bar ve bir ev ortamına indirgemiş ki evde geçen sahnelerin çoğu da bir yemeğe oturma ve bu esnada maskaralıklar yapma durumundan ibaret .
Hâlbuki eski bir tekne enkazında çekilen sahnenin seyrine doyum olmuyor .
Madem yapabiliyorsun , daha çok yapsana sevgili yönetmen !
Aşk filmlerinin en büyük sıkıntısı seyirciyi perdede gösterdiği aşka inandırmasıdır .
Eğer bunu başarabilirseniz tüm kusurlarına rağmen filminiz çok sevilir .
İncir Reçeli'nde oyuncu seçimiyle ilgili büyük bir sıkıntı var .
Sezai Paracıkoğlu rolüne cuk oturmuş ve Metin karakterini inandırıcı kılmak adına epey çabalıyor .
Filmin olası gişesinin onun ve şarkılarının yüzünden olacağı muhakkak ama Melike Güner , iyi bir oyuncu olmasına rağmen Duygu'yu oynamak için gerçekten yanlış bir seçim .
Elinden geleni yapmış gibi görünüyorsa da oynadığı role inanmadığı ortada .
Bu biraz da senaryodan kaynaklanıyor sanırım .
Tiplemeler oyuncuların kendi yorumlarını katmalarına izin vermeyecek kadar klişeye bulanmış çünkü .
Hikâyeye hiçbir katkısı olmayan yan karakterler ve onların incir çekirdeğini bile doldurmayan öykülerinden İncir Reçeli'nde de var .
80'lerin arabesk furyası filmlerinde başrol oyuncusunun moral arkadaşı olan komik Mehmet Ali Erbil'in bayrağını bu filmde Sinan Çalışkanoğlu almış .
Bu kadar yetenekli bir oyuncunun , ki kendisi pespaye bir TV dizisi olan Selena'da bile harikalar yaratmıştır , böyle zayıf bir rolün içine hapsolup kötü bir sinema başlangıcı yaptığını görmekten dolayı üzgünüm .
45 cm'den 300'lük objektifle fotoğraf çeken acar kanka tiplemesinin elle tutulacak hiçbir tarafı yok .
Keşke senaryoda ona ve Barbara Laurens'in oynadığı karaktere biraz daha şans verebilseydi ve en azından oradan aşka dair bir umut filizlenebilseydi keşke .
80'ler ruhuna çok denk düşen arabesk bir dokuya ve büyük bir sürpriz saklıyor gibi görünse de oldukça tahmin edilebilir bir senaryoya sahip olan İncir Reçeli , sadece iflah olmaz " aşk filmi " tutkunlarının ve genç seyircinin ilgisini çekecektir .
Gişe zamanlaması harika .
Sevgililer ayında olmamız sebebiyle de aklı Dövüşçü'de kalan pek çok centilmen erkek , sırf sevgilisinin hatırına bu filme bilet alacaktır .
Aşk Tesadüfleri Sever'in hemen arkasından gelmesi ve benzer bir trajedi barındırması sebebiyle de onunla kıyaslanacağı ortada .
Bakalım seyirci bu kadar umutsuz bir aşk öyküsünü sevecek mi ?
Twitter : murattolga / murattolga@gmail.com
