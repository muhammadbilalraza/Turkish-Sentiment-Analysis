Nazileri nasıl bilirdiniz ?
O kadar da peşin hükümlü olmayalım lütfen .
İyi Naziler de vardı .
Sağolsunlar , Son Kahraman ( John Rabe ) gibi filmler bize bunu hatırlatmak için canlarını dişlerine takıyorlar .
Muhakkak Nazi politikalarını onaylamayan çok Alman yaşadı o dönemde de .
Bütün aymazlıklarıyla John Rabe de onlardan biriymiş herhalde .
2001 yılında kısa filmiyle Oscar kazanmış olan Alman yönetmen Florian Gallenberger , Çin'in yakın tarihinde önemli yeri olan Nanjing katliamından , yeni bir Oskar Schindler efsanesi çıkarmaya uğraşıyor .
Seyirciyi gaza getirmek için akla gelebilecek her türlü klişeyi kullanarak tabii .
1937 yılının son iki ayında , Japon ordusunun Çin'e saldırdığı ve Nanjing'i işgal ettiği dönemde geçiyor film .
Siemens'in temsilcisi olarak 27 yıl boyunca ülkede yaşayan Rabe , sayıları iki yüz binin üstünde Çinlinin hayatını kurtaran güvenli bölgenin oluşturulmasını sağlayan kişilerden biriymiş o zaman .
John Rabe , teknik olarak bir Nazi .
Nasyonel Sosyalist Alman İşçi Partisi'nin bir üyesi çünkü .
Film , onu ilk dakikadan bir ırkçı olarak çiziyor .
Sadece partisi kadar radikal değil , ne de olsa dünyanın öbür ucunda ideolojiden biraz uzak kalmış .
Ve sanki biraz da saf .
Hitler'den yardım isteyecek kadar saf .
Dediğim gibi , John Rabe'nin Çinlileri nasıl hor gördüğünü ve her fırsatta aşağıladığını , film bize ilk dakikadan gösteriyor .
Adamın derdi , kendi elleriyle kurduğu düzeni , fabrikası .
Japonlar kapıya dayandığında da ilk niyeti , karısıyla beraber ülkeyi terk etmek zaten .
Ama sonra , bir Fransız misyoner tarafından ikna ediliyor diyelim .
Pek de yufka yürekli bir zat - ı muhterem olduğu için , gariban Çinlilerin göz göre göre katledilmesine gönlü razı gelmiyor .
Japonlarla Nazilerin müttefik olması , ona iyi kötü bir koz da sağlıyor .
Rabe de geçici bir süreliğine elinden geleni yapıyor .
Klasik sinemanın kahraman yaratma derdinden başka bir şey değil , onu bu filmin merkezine oturtan .
Yanında en az onun kadar çaba gösteren insanlar var .
Ama John Rabe , Oskar Schindler'i daha çok hatırlatıyor işte .
Belli ki Oscar alma umuduyla yapılan bir film için daha uygun bir kahraman olabilir mi ?
Gariban Çin halkını kahramanca savunan asil batılı !
Yalnız bu kadar bayat ve demode filmleri artık bırakın Akademi'nin aday göstermesini , ülkeler bile kendilerini Oscar ödüllerinde temsil etmesi için seçmiyorlar .
John Rabe de o fırsatı geçtiğimiz sene kaçırdı neticede .
Almanya başka bir filmi tercih etti .
Kabul etmek lazım ki dekorları , kostümleri ve tüm teknik özellikleriyle son derece başarılı bir büyük yapım Son Kahraman ( dağıtımcılar da ana karakterin " kahramanlık " ını olabildiğince vurgulamaya çalışmışlar bu yersiz Türkçe isimle ) .
Ama film Rabe'ye kahraman muamelesi yaparken , bizi bu adamın gerçekten hikayesi anlatılmaya değecek biri olduğuna ikna edemiyor .
Bu filme eşlik etmesi için uygun bir tercih , Çinli yönetmen Chuan Lu'nun 2009 yılında Cannes'da yarışan ve maalesef Er Ryan'ı Kurtarmak'a da biraz fazlaca öykünen filmi " Nanjing ! Nanjing ! ( City of Life and Death ) " olabilir .
Rabe'yi bu filmde de bir yan karakter olarak izliyoruz .
Aynı öyküyü , Çin ve Japon tarafların gözünden anlatan bu film de ajitasyona çok fazla meyletmesine rağmen , en azından Nanjing katliamını daha gerçekçi bir şekilde temsil ediyor .
Son Kahraman ise , temelde batılılara yönelik , gösterişli ama sinemasal anlatım açısından zayıf bir film .
Twitter : aliercivan
