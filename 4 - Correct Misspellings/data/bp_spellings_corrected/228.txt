Büyük Hollywood prodüksiyonlarının Alman yönetmeni Roland Emmerich , sırtını büyük ölçüde dijital efektlere yaslayan , hatırı sayılır bütçeye sahip yeni filmiyle karşımızda .
Bir Emmerich filmiyle karşılaştığımızda öncelikle ne düşünmeliyiz : Büyük patlamalar , büyük setler , büyük görsel - işitsel efektler ( Kurtuluş Günü ) , büyük canavarlar ( Godzilla ) , büyük felaketler , mahvolan büyük yapılar ( Yarından Sonra ) .
Kısacası " boyut " fetişisti bir yönetmenle karşı karşıyayız .
Bu açıdan , kamerasını bu kez milattan epey önceye çevirmesi , bizde ister istemez merak uyandırmıştı .
Acaba eski zamanların o dev yaratıklarının karşısında insanoğlunun aczini ve bu dünyada ayakta kalmaya çalışan saf bir aşk ve kahramanlık hikayesi mi izleyecektik ?
Mel Gibson'ın Apokalipto'sunda olduğu gibi , " eski " bir öyküyü o zamanın dilinden mi dinleyecektik ?
Gibson'ın izleyici üzerinde yarattığı " gerçeklik tutulması " nine aynısını mı yaşayacaktık ?
109 dakikalık filmde , görsel efektli sahnelerden geriye kalan sürede , gerçekten de bu türden bir aşk ve kahramanlık hikayesiyle karşılaşıyoruz .
Hikayeyi biliyor olmalısınız .
Gücünü büyük ölçüde kabilenin spiritüel lideri Yaşlı Ana'nın kehanetinden alan bu macera , ilginçliğini daha ilk dakikalardan itibaren yitiriyor .
Ömer Şerif'in dış sesinden bile daha iyi İngilizce konuşan ( ! ) Yagahl kabilesinin üyelerine hızla yabancılaşıyoruz .
Training Day'den beri çok sevdiğimiz Cliff Curtis'in geleneklere bağlı Tic - Tic karakterine bile ısınamıyoruz .
Filmin bir yerinde , karşılaştıkları diğer kabile üyelerine " dilimizi nereden biliyorsunuz " diye sorarken utanmaz mı insan !
Peki , gerçeklik tutulması beklentimizi en aşağıya çekelim ve milattan önce İngilizce konuşan adamlarla dolu bu filme bir şans daha verelim .
Yılda bir kez geçen mamut sürüsünü avlayarak hayatta kalan Yagahl kabilesinin dışlanmış genci D'leh , mavi gözlü güzel kız Evolet'ine kavuşabilecek cesareti gösterebilecek mi ?
Emmerich , ikisi arasındaki imkansız aşkı , " eğer cesaret varsa her şey mümkün " düsturu üzerinden hünerlice anlatabilecek mi ?
Bu beklentilerle filme gidenleri " büyük " bir felaket filmi bekliyor olabilir .
Emmerich , efekt departmanıyla mamutların sürü halinde hareketini inandırıcı kılabilme konusunda o kadar kafa yormuş olmalı ki , bu filmde karakterlerine verdiği önemin Kurtuluş Günü'nün bile gerisinde kaldığını söylersek , demek istediğimiz daha iyi anlaşılacaktır .
Dahası onca emeğe rağmen , görkemli piramit inşaatı sahnesi dışında tarihin bu denli eski bir zamanının gözümüze hiç de " eski " gelmemesi ilginç değil mi ?
Piramitlerle , mamutları ve her nasılsa birbirine komşu beyaz - siyah insanları aynı döneme denk getiren kolaycı bir zeka var karşımızda .
Zecharia Sitchin kronolojisine göre Büyük Tufan'dan sadece bin yıl sonraya gelen , neresinden bakarsanız bakın daha ortada Sümerler'in bile olmadığı bir dönemde yaşayan insanların hayatına dair bir filmin , kurmaca bile olsa daha inandırıcı bir evrende geçmesi gerekmez miydi ?
Durum böyle olunca , yaşananlar , rasta saçlı bir delikanlının , koca dişli kaplanla " konuşarak " çevredeki kabilelerce " mesih " ilan edilmesi ve ordusunu toplayıp Stargate'den kalma bir tür uzaylıya meydan okuması şeklinde de özetlenebilir .
Filmin bize gösterdiği saygıyı ona aynen iade etmeye devam edip şöyle bitirebiliriz . Woody Allen'den sonra New York'u kendine en çok " mesken " edinen yönetmen olmaya çalışan Roland Emmerich , bu kez " ev " inden çok uzakta .
Ortalıkta " büyük " fillerin , kaplanların ve yaratıkların koşturduğu setler kuran Emmerich , herhangi bir drama yapısı kurmaya vakit bulamamış olacak .
Dahası aşk ve kahramanlık - onun deyimiyle - insanlığın başlangıcından beri var olan kavramlar evet ama " asıl eski olan " tüm bu efekt cümbüşüne rağmen kendi sineması .
