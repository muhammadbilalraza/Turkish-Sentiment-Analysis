Bir kadının , eşini elektrikli sandalyeye götüren infaz memuruna aşık olması olasılığı ne kadardır ?
Hele bu adam ırkçıysa ve kadın da siyahsa .
Monster's Ball'u izleyince , olanaksız gibi görünen bu aşkın bazı şartlarda mümkün olabileceğini anlıyorsunuz .
Bir önceki filmi , 20 tarihli " Everything Put Together " ile Sundance Film Festivali'nde Jüri Büyük Ödülünü kazanan Marc Forster , her zamanki görüntü yönetmeni Roberto Schaefer ile dingin atmosferli bir öykü anlatmış .
Filmin tahammül sınırlarını zorlayan açılış sekansı , aslında filmin ana karakteri olan infaz memuru Hank ( Billy Bob Thornton ) ' in karakter yapısı hakkında ipucu vermeyi amaçlıyor .
Filmdeki uzun es'lerin arasına yerleştirilen şok edici gelişmeler bile Hank'in yüz ifadesini değiştirmiyor , ellerini titretmiyor ya da " ağlama " gibi , bu tür filmlerde sıkça görülen duygusal boşalma konumuna yükseltmiyor .
Tıpkı bu olayların , filmin temposunda da bir değişikliğe yol açmaması gibi .
Kısaca , filmin temposu , Hank'in iç ritmi aslında .
Burada yönetmen Forster ile senaristler Milo Addica ve Will Rokos'un , kolay olanı değil de zor yolu tercih ettiğine dikkat etmek gerek .
Kolayca melodrama kayabilecek bir öyküden son derece orijinal bir film ortaya çıkartarak , içerdiği hüzün kadar romantizme de yer vererek , benzerlerinden ayrı yerde duracak bir yapıta imza atmışlar .
Yani , bir grup yaşlı Akademi üyesinin birlikte gidip şans eseri izlediği ve Halle Berry'nin cüretkar oyununa hayran olup Oscar verdikleri bir film değil bu .
1992 tarihli " bumerang " tan beri yükselişini , çok da şaşırmadan izlediğim Berry , iyi bir oyuncu olduğunu bu filme tescillendirmiş oluyor .
Ama tescil işleminin Oscar heykelciği ile ilgisi yok .
Filmin ilk bölümlerinde doğru dürüst kadraja bile girmeyen ama girdiğinde de yılların oyuncusu Thornton'la rahatlıkla boy ölçüşen Berry , filmi " sanki Oscar verilmemiş " gibi izleyen herkesin takdirini kazanacaktır .
Ya Thornton'a ne demeli ?
Hank , tam da Thornton'a göre bir rol olmuş .
Usta oyuncu , karakterinin karşılaştığı duygusal travma ( filmi izlemeyenler için gizli kalmalı ) karşısında , rol kesme yerine karakterini yaşamaya devam etmiş .
Sert ve ırkçı babasının baskısıyla yetişen ( yoksa çürüyen mi desek ? ) , arazisine giren siyah çocukların babasına çok da istemeden , yarım ağızla gözdağı vermeye çalışan Hank ile , travmadan sonra işinden istifa eden , yeni bir işyeri satın alan ve hatta bu işyerine " kız arkadaşının " ismini veren Hank'i karşılaştırdığımızda , bir büyük oyuncunun , kendisini perdede tamamen silerek karakterini ön plana çıkarttığını görüyoruz .
Leticia'nın , infaz ettikleri mahkumun karısı olduğunu farkettiğinde bile , hiç bir klişe mimiğe yüz vermiyor oyuncu , yoksa yapamayacağından değil .
Thornton'a da en azından bir Oscar adaylığı gelmeliymiş sanki .
Hank ile Leticia ( Halle Berry ) arasında geçen diyaloglar , Hank'in utangaçlıktan konuşurken başını eğişi , Leticia'nın bu aşka olan içgüdüsel yaklaşımı , kendini romantik film diye pazarlayan bir sürü filmden daha üstün .
Filmin seks sahneleri için çoğunluğun fikri , seyirci çekmek için olduğu yönünde .
Oysa karakterlerin o anki ruh durumlarını da hesaba katarsak bu ilişkiyi , zaten başlayan diyaloğun bir uzantısı olarak ele almak mümkün .
Hank ve Leticia sevişirken birbirleriyle konuşmaya devam ediyorlar aslında .
Sevişme sekansının çekimi sırasında yarım çerçevelemelerle yaratılan estetik , şu bizim Türk filmlerindeki sahneleri çekenleri oturtup ağlatacak türden .
" Film , ABD'nin güneyindeki ırkçılık olayları üzerine " imiş .
Boşverin , sinema bu değil ki !
Sinema , hikayenin kendisi değil , onu nasıl anlattığınızla ilgilidir .
Hank ve Leticia , filmin bütünü boyunca " gerçek hayattan kişilikler " .
Perdede rol yapıldığını farketmiyorsunuz bile .
Leticia'nın kocasının idamından sonra yaşadığı ikinci travmanın ( bu da gizli kalmalı ) gecesini yalnız başına nasıl geçirdiği kapalı kalıyor sadece .
Oğlu Tyrell'ın aşırı şişman oluşu ise , babası 11 yıldır hapishanede olan ve gizli depresyon geçiren bir çocuğun sıkıntısını anlatmanın çok akıllıca bir yolu .
Filmin Türkiye'deki gösterimi için seçilen " Kesişen Yollar " adı , bizde bu konuda nadir görülen bir başarı örneği .
Gerçekten de Hank ile Leticia'nın yolları kesişiyor ama " kader " böyle istediği için değil .
Zaman ve olay çizgisinin aynı yönde olduğu , başka bir deyişle deterministik bir Evren'de " kader kavramı " mantıkdışıdır .
Yolların kesişmesi ; yaşanılan alan ( çevre faktörü ) , olasılıkların hesaplanabilirliği ve filme dönecek olursak Hank'in , hayatının geri kalanı için bazı kararlar almasından kaynaklanıyor .
Hank , direksiyonu başında , hapishanedeki mahkumların çalışmasını izlerken , geçmişi tartıyor ve adeta " nefes almaya devam etmeliyim " diyor .
Özellikle babasını bakımevine bıraktığı bölümlerdeki tüm replikler nefis .
Leticia'nın yeni bulduğu işin , Hank'in sürekli çikolatalı dondurma aldığı yerde olmasına ne demeli peki ?
Evet , kurmaca gibi duruyor değil mi ?
Ama bunu senaristler değil de karakterler kurmuş olamaz mı ?
Leticia'nın iş bulmak için kapı kapı dolaştığını ve zaten küçük olan kasabada , yol kenarındaki bir konaklama yerinde iş bulması gayet mümkün .
Hank'in kaldığı yere çok mu yakın ?
Belki x , y ve z adlı başka adamların evine de yakın .
Ama o gece Leticia ve oğluna yardım eden Hank'ti .
Geçmişte alınan bazı küçük kararlar bile , gelecekte hiç beklemediğimiz ve " şansa bak " deyip geçiverdiğimiz yeni tercihleri önümüze getirebilir .
Sinema'da öykü , hayattan kesitler alınarak oluşturulduğuna , dahası bu tip rastlantılara kendi hayatımızda da sık sık tanık olduğumuza göre " kader " de nereden çıktı ?
Her insanın hayatından öyle kesitler alınabilir ki , yaşanan olaylar kurmaca gibi gelebilir .
Ama hayatın kendisi sizinle ilgilenmez bile .
Doğanın işleyişi siz olmadan da devam eder .
Önemli olan sizin hayata ne kadar tutunduğunuz ve işleri kadere bırakmayıp başarıya ulaşmak için ne yaptığınız .
Ne kadar risk aldığınız .
Yoksa hala başarının / mutluluğun gelip sizi bulmasını mı bekliyorsunuz ?
Filmde Hank ve Leticia'nın " cesur davranarak " geleni yaşamaya devam ettiğini görüyoruz .
Yalnızsanız belki sizin çevrenizde de Hank'ler ve Leticia'lar var .
Aradığınız iş belki de sizden sadece bir hamle uzaklıkta .
Neden mi bunları anlatıyorum , çünkü sinema budur .
Sizi , ancak dünyaya bakışınızı gözden geçirmeye zorlayabiliyorsa bir sanattan söz edilebilir .
Hank ve Leticia , hayli riskli görünen bir aşkta buldular kurtuluşu .
Gerçek hayatta da konumunuz ve amaçlarınız ne olursa olsun asıl sorun , sizin ne kadar risk aldığınızda .
Çünkü cesaret yoksa zafer de yoktur !
