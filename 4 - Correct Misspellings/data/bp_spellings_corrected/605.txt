Moneyball gibi derin istatistikler içinde insan doğası hakkında ilginç gözlemlemeler bulmayı başaran bir yazar Michael Lewis .
Lewis’in 2008 yılında gerçekleşen , ABD’de başlayıp bütün dünyaya yayılan ekonomik çöküntü hakkında yazdığı Büyük Açık isimli kitap , bu karmaşık meseleyi basitçe açıklayarak dünya ekonomisinin bir avuç hırsız tarafından açgözlülük adına göz göre göre nasıl darmadağın edildiğini ortaya koyuyor , bu sayede okuyucunun sinirden damarlarının patlamasına neden oluyordu .
Moneyball’un muzzam film uyarlamasının başarısının ardından , bir de 2008 finansal çöküşün haliyle halen insanların ilgisini çekmesinin de etkisiyle Büyük Açık’ın Moneyball bütçesinde A - sınıfı bir Hollywood dramına dönüşmesi bekleniyordu zaten .
Filmin Anchorman ve The Other Guys gibi absürt komedilerin yönetmeni Adam McKay tarafından uyarlanıp yönetileceğini öğrendiğimde biraz hevesimin kaçtığını itiraf etmeliyim .
McKay’in komedi süperstarı Will Ferrel ile yaptığı filmler her ne kadar kendine özel eğlencelik birer yalapşap komedi havasına sahip olsalar da , sıra 2008 ekonomik çöküş gibi ciddi bir meseleye geldiğinde McKay’in yerinde bir seçim olduğuna inanmıyordum .
Fakat filmde betimlenen gerçek insanların gerçek hayatta yaptıkları insanlık dışı haraketlerin doğal absürdlüğünü gördükçe McKay’in aslında bu materyeli büyük ekrana taşımak için ne kadar mükemmel bir seçim olduğunun farkına vardım .
Büyük Açık’ta finansal çöküşün geldiğini tahmin eden ana karakterlerin etrafında oluşan insanlar ve dünya ,  Anchorman 2 ve Talladega Nights’daki karakterler kadar bencil , akılsız , ve saçma .
Fakat McKay’in önceki filmlerindeki karakterler bile bile abartı derecede gerizekalı ve kendini beğenmişti .
Diğer yandan Büyük Açık’taki ‘abartı’ insanlar gerçekten yaşıyorlar ve yaptıkları şeyler gerçekten yaşandı .
Bu gerçek , Büyük Açık’ın aynı oranda gülmekten kırdıran ve öfkeden delirten bir sinema deneyimi olmasını sağlıyor .
Filmin günümüzün en büyük ( erkek ) yıldızları ile dolu kadrosu , McKay’in yakalamayı başardığı gerçek bilgilerle dolu kuru dram ile absürdist hiciv dolu komedi arasındaki ince çizgiyi takip ederek harika performanslar ortaya koyuyorlar .
Büyük Açık , çoğunlukla birbirleriyle alakası olmayan bir avuç Wall Street ‘kurt’unun rezalet ipoteklerin durmadan mükemmel reyting alması sonucu oluşan finansal çöküşü tahmin ettikten sonra bu tahmini bahislere dönüştürerek zengin olmaya çalışmasını gösteriyor .
Yani ana karakterlerimiz bile baştan ahlaki bakımdan pek sağlam değiller , fakat zaman ilerledikçe etraflarındaki bankacıların ve ekonomi ‘uzmanları’nın kendi çıkarları için ne kadar bile bile milyonlarca insanın yaşamlarıyla oynadığını öğrendikçe onlara kıyasla Budist keşiş gibi görünüyorlar resmen .
Bu karakterler arasında en ilginç olanı Steve Carrell’in muazzam bir incelikle canlandırdığı ekonomi uzmanı Mark Baum .
Baum , ilk başta ekonominin çöküşünü bildiği için zengin olacağına seviniyor , fakat bu çöküşün sorumluların ne kadar umarsız olduğunu öğrendikçe içinde bir depresyon oluşuyor .
Hikayeye filmin tek elle tutulur ahlaki standartlarına sahip olan karakteri olarak başlayan eski bankacı Ben Rickert ( Brad Pitt ) , bu tahmin meselesinde iki genç bankacıya yardımcı oluyor .
Gençlerin başarılarının ardından kendilerini kutlamasına sinirlenen Rickert , filmin en önemli konuşmasını veriyor : ‘Bu saçmalıklar yüzünden gerçek insanların yaşamları mahvolacak’ Evet , Büyük Açık , dünya ekonomisinin bile bile nasıl alaşağı edildiğini öğrenmek isteyenlerin izlemesi gereken bir film .
Ne zaman seyirciye sırf konusunun önemi yüzünden ‘Bu filmi izlemelisin’ dense , seyircinin aklına hemen ‘sıkıcı’ , ‘ciddi’ , ‘bayıcı’ gibi sıfatlar gelir .
Fakat Büyük Açık , McKay’in absürdist komedi deneyiminden doping alarak hızlı , eğlenceli ve komik bir film yaratıyor .
McKay , seyirciye karmaşık ekonomik detayları olabilecek en basit biçimde açıklamak için hiç bir an dördüncü duvarı yıkmaktan sakınmıyor .
Acayip Wall Street jargonlarını açıklamak için film yıldızlarının ve hatta ünlü bir şefin seyirciye dönüp yaratıcı metaforlar kullandığı sekanslar belki de filmin en ilginç anlarını yaratıyorlar .
Evet , ‘Düz biçimde bu ciddi problemleri açıklasam ilgilenmezsiniz , o yüzden Margot Robbie’yi çıplak köpüklü banyoya koyalım , o anlatsın’ gibi sinik bir yaklaşım var McKay’de , fakat seyirci üzerine ukalalık yapmak yerine daha eğlencelik , ‘Biz filmi yazdık , ama biz de anlamak için uğraşıyoruz , hadi hep beraber anlamaya çalışalım’ gibi evrensel bir yaklaşıma da sahip .
Büyük Açık , her ne kadar absürdist bir drama / komedi yapısına sahip olsa da acı gerçeklerden kaçmayan bir film .
Tamam , hikayede oluşanlar ABD’yi kapsıyor , fakat bu açgözlülüğün ve bencilliğin faturasını Türkiye de olmak üzere dünyanın geri kalanı halen ödemekte .
ABD hükümetinin Wall Street’in kontrolü altında olduğunu biliyoruz , yani ilerde bu durumların pek te değişmeyeceğini fark etmek zor değil .
İşte bu yüzden Büyük Açık gibi filmler çok önemli .
Seyirciyi A - sınıfı yıldızlar ve enerjetik bir anlatım ile eğlendirirken yavaş yavaş gerekli öfkenin yüzeye çıkmasını sağlıyor .
