Zaman zaman ciddiye alınma arzusu su yüzüne çıkan yapımcı Jerry Bruckheimer'ın arkasında bulunduğu son film olan Kral Arthur'un ( King Arthur ) amacı , bugüne kadar hep doğaüstü unsurlar da içeren bir efsane olarak sinemaya malzeme edilmiş Yuvarlak Masa Şovalyeleri öyküsünün son bulgulara da dayanan gerçek versiyonunu anlatmak .
Gerçekten de ortaya çıkan film hiç de John Boorman'ın Excalibur'u gibi bir şey değil .
Fakat Kral Arthur her ne kadar teknik açıdan Excalibur'a göre birkaç gömlek üstünse de , bir öykü anlatma sanatı ürünü olarak aynı düzeye yaklaşamıyor bile .
Denzel Washington'a ikinci Oscar heykelciğini kazandırarak , tüm dünyanın gündemini uzun süredir meşgul eden bir sorunsalı çözüme ulaştırmak gibi yüce bir amaca hizmet eden İlk Gün ( Training Day ) filmiyle dikkatleri üzerine çeken yönetmen Antoine Fuqua , bu filmden sonra nedense gişede batan büyük yapımların yönetmenine dönüşüverdi .
Bruce Willis ve Monica Bellucci'yi biraraya getiren Güneşin Gözyaşları'nın ( Tears Of The Sun ) ardından bu kez daha da iddialı ama gişede çuvallayan yapım olan Kral Arthur kendisine emanet edilmiş .
Yine de suçun sadece Fuqua'da olduğunu düşünmek haksızlık olur .
Ortada popüler olmayı amaçlamış bir film de yok sanki .
Efsanenin ardındaki gerçekleri anlatmaya soyunan yapım , savaşlardan ziyade kişilere odaklanmaya çalışmış .
Fakat bunu o kadar ucuz ve sıradan yollardan yapıyor ki ciddiye alınması çok zor .
Tarihsel açıdansa , Britanya adasının kökenlerine dair birkaç veriyi tekrarlamaktan öteye gittiğini söylemek zor .
İşin hareket kısmındaysa , daha ziyade kargaşa ve gürültü var .
Nice görkemli savaş sahneleri izlemiş bir seyirciyi memnun etmek kolay mı artık ?
Filmin en akılda kalıcı sahnesi olduğunu söyleyebileceğimiz , donmuş gölün üzerindeki muharebenin bile bundan 70 yıl kadar önce usta Eisenstein'ın çektiği Aleksander Nevski'sinde çok daha iyisini bulmak mümkün .
Kısacası ne seyirciyi ne de eleştirmenleri tatmin etmesi oldukça zor bir film bu .
Tabii insan en azından başroldeki Clive Owen adına üzülüyor .
BMW için çekilen kısa filmlerle dikkatini çeken ve son yıllarda çeşitli filmlerde irili ufaklı rollerde gözüken Owen'ın da gişe potansiyelinin sınandığı bir filmdi çünkü Kral Arthur .
Fakat kendisi yeni Mike Nichols filmi Closer ile daha şimdiden bu yılın Yardımcı Erkek Oyuncu Oscar'ının en büyük favorisi , yani bu kazayı çabuk atlatacak gibi .
Saatler ( The Hours ) filminde Virginia Woolf'un kocası rolünde büyük başarı gösteren Stephen Dillane ise Merlin rolünde , tanımakta bile zorlanacağınız bir makyaj altında yine etkileyici bir performans vererek , takip edilmesi gereken bir oyuncu olduğunu bir kez daha hatırlatıyor .
İşte hepsi de bu .
Elbette beklediğimiz ne İlk şövalye ( First Knight ) gibi steril bir pembe dizi ne de Excalibur gibi Freudyen bir masaldı .
Bu filmin niyetinin doğru olduğuna da şüphe yok .
Yine de sonuç , vasatı aşamıyor .
