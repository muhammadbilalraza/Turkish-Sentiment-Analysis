Polisiye hikayelerle büyüdük biz .
İyi polisin bütün suçluları alt ettiği adalet öyküleri ile beslendik uzun yıllar boyu .
Birbirleri üzerinde üstünlük kurmaya çalışan esprili karakterlerle , kırk yıl düşünsem böyle bir şey söylemek o dakikada aklıma gelmezdi dediğimiz karizmatik cümlelerle geçti günlerimiz .
Bunun sebebi belki de Tango ve Cash ya da Cehennem Silahı gibi filmlerin bir dönem her hafta tekrar tekrar televizyon kanallarında boy göstermesiydi .
Birbirleriyle bir türlü anlaşamayan zıt karakterli polislerimize güveniyorduk .
Onların peşi sıra macera peşinde koşuşturup duruyorduk .
Kanımız ısınıveriyordu hemen suçluların kol gezdiği Amerikan şehirlerine .
Ödeşme , yakından tanıdığımız iyi polis kötü polis öykülerinden birine alışık olduğumuzdan farklı olarak , Amerika'dan değil , Fransa'dan bakan bir film .
Büyük şehirden gelmiş , suçun her çeşidini görmüş bir edayla suskun , mesleği ile gurur duyan Parisli Gomez ile Marsilya'da restoranlardan haraç kesip , suçlularla iş birliği yapan sahte kahraman Tavares'in birliktelik öyküsü .
Film , bir arabanın içinden kadınlara laf atan , onları bakışları ile taciz eden iki Kuzey Afrikalı'nın görüntüsü ile açılıyor .
Ve seyircinin dikkati arabanın plakasına çekiliyor .
Böylelikle bizlere şehrin öykü için önemli bir unsur olduğu çağrısı yapılıyor .
Arka plan için seçilen yer Marsilya ; konumu sebebiyle belki de ülkenin en değişik uluslu bölgesi .
Suç oranının fazlalığı ve karmaşası ile ün salmış bir liman şehri .
Filmde karakterlerin içinde bulundukları atmosferi seyirciye tanıtmak açısından başarılı bir yol izlenmiş olunuyor böylelikle .
Ve bu durum anlatımı kuvvetlendiriyor .
Esasında öykü , seyirci ile Tavares karakteri tanıştırıldıktan sonra başlıyor .
İlk önce amcası , daha sonra da tek gecelik kız arkadaşı tarafından lanetlenen bir karakter bu .
Kendisini bir tür kara büyünün altında görüyor Tavares .
İşlerinin bir türlü yolunda gitmediğini tekrarlayarak , sorumsuzluklarını örtbas etmeye çalışıyor aslında .
Ve Tavares'in gerçek laneti , yeni ortağı Gomez'de cisim buluyor .
İlk dakikalarda , birbirleri ile bir türlü anlaşamayan tamamen zıt karakterler olarak çiziliyor Tavares ve Gomez .
Beraber kumar oynarken dahi tam ters sayılar üzerine para yatırıyorlar .
Dikkat edilmesi gereken en önemli nokta ise ; iki karakterin de sonuçta kumar oynuyor olmaları .
Bir dört yol ağzına geldiklerinde ne kadar farklı yönlere sapıyor gibi görünseler de aslında her ikisinin yolu da aynı yere çıkıyor .
Ve onlar sadece ortak bir noktada buluşmak için farklı yolları tercih etmiş oluyorlar .
Farklı karakter özellikleri onları bir bütün yapıyor .
Böylelikle amaçlarına daha kolay ulaşabiliyorlar .
Film , polisiye türüne görsel bir yenilik getirmiyor .
Hatta belki de tersine aynı kamera açılarıyla aynı klişeleri tekrar tekrar kullanarak türe sadık kalıyor .
Ve büyük arabalar , güneş gözlüklü sert bakışlı serseri polisler , hareketli kovalamaca sahneleri , gürültülü patlamalar ile seyirciye tam da aksiyon ruhunu yansıtıyor .
Karakterlerin birbirleri ile atışmalarını konu alan sürükleyici ve karizmatik diyaloglarla süslenen hikaye , aynı kişilerin düştükleri komik durumların görselleştirilmesiyle denge buluyor .
Ve seyirciye işte ben de tam bunu bekliyordum dedirtiyor .
Ödeşme'yi Amerikalı benzerlerinden farklı yapan ise ahlak kavramının karakterler üzerindeki yansıması .
Ve yönetmenin türün özelliklerini kullanarak , zaman zaman sistemin en güçlü kurumlarına esprili bir dille eleştiri oklarını yöneltiyor olması .
Bu durum filmi , sadece eğlencelik olmaktan çıkarıp , biraz daha dikkatli takip edilmesi gereken bir yapım haline getiriyor .
Ancak bu özellik , filmin eğlencesini ve aksiyonunu kaybetmesine asla sebep olmuyor .
Seyircisini sürprizlerle karşılaştırıp eğlendirmeyi başaran , sürükleyici bir anlatıma sahip Ödeşme .
Polisiye sevenlerin beklentilerini tatmin edebilecek neşeli bir yapım .
