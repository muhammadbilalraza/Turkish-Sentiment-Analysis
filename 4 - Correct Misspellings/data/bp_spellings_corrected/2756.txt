Uzakdoğulu pop yıldızlarını hatırlatan yakışıklı seri katil genç bir kızı kaçırır ve ondan kendisine korkunç hikayeler anlatmasını talep eder .
Delikanlının bir sıkıntısı vardır ; hayal gücü iyi bir hikayenin eşliğinde yorulmadan uykunun kollarına teslim olamamaktadır .
Böylece hikayenin Şehrazad'ı ölümünü ertelemek için korkunç olması beklenen hikayelerini anlatmaya başlar .
Korku Hikayeleri ( Horror Stories ) ; Binbir Gece Masalları'nın çıkış noktasını ödünç alarak tür sinemasına yoğunlaşmış Güney Kore'li yönetmenlerin elinden çıkma dört kısa film sunuyor .
Bu karma yönteme korku sinemasında son yıllarda sık başvuruluyor .
Ağırlıklı olarak Amerika'da çalışan ve tür sinemasına yakın duran bağımsız ruhlu genç yönetmenlerin imza attığı V / H / S ve Ölümün Alfabesi ( The ABCs of Death ) gibi projeleri izlemiştik en son .
Hangi coğrafyadan gelirse gelsin , bu tür ortak projeler için yazılan eleştiri yazılarından çıkan sonuç izlenen bir - iki parlak çalışmanın izleyenin yanına kar kaldığıdır .
Korku Hikayeleri için de durum tam olarak böyle olacak .
Korku Hikayeleri'ndeki kısa filmler farklı yönetmenlerin elinden çıkmış olsa da filmler arasında bazı ortak yönler yok değil .
Hikayelerde mekan çeşitliliği az .
Ya bir apartman veya müstakil evde geçiyor , ya da uçak veya ambulans gibi bir araçta .
Bir de hikayelerin dörtte üçü bir annenin etrafında dönüyor .
Anneler ilgisiz ve takıntılı ; can sıkıcı olayların baş sorumlusu .
İlkinde bir anne evine geç kalınca evde yalnız kalan çocukların hayal gücü çalışmaya başlıyor ve her türden davetsiz misafirle başa çıkmaya çalışıyorlar .
Antolojinin zayıf işi .
Son hikayede ise kızını ambulansla salgından kaçıran bir anne ambulansdakileri kızının ısırılmadığına , zombileşmeyeceğine dair ikna etmeye çalışıyor .
Annenin saplantısı hikayenin dramatik yanını güçlendiriyor .
Tek mekan esprisini yaratıcı bir şekilde kullanan aksiyon dozu yüksek bir kısa film .
Yine bir seri katilin uçakla taşınmasını anlatan hikayeyi de onun anına koyabiliriz .
Onca klişeye rağmen tek mekandan kayda değer bir gerilim ve aksiyon çıkarmasını biliyor .
Kısa filmler arasında öne çıkmayı başaran ise Külkedisi benzeri bir Kore masalından ilham alan çalışma .
Yaşlanmamayı becermiş varlıklı ve gizemli bir doktorla evlenmeye hazırlanan genç bir kadın , kıskançlığından estetik olmayı bile göze alan kız kardeşinin hırsının kurbanı oluyor .
Anneyi de yanına çeken kıskanç genç kız tuhaf bir şekilde gelinin yerini alarak doktorun eşi oluyor .
Ama doktorun nikahına geçirdiği genç kadınlarla ilgili ' iştah açıcı ' yöntemleri vardır .
Gotik öğeler içeren bir melodram gibi başlayan ve bu türe özgü rekabet , kıskançlık , zengin koca , gençlik takıntısı gibi temaları yamyamlık temasının yanında başarıyla kullanan kısa film Pedro Almodóvar'ın İçinde Yaşadığım Deri ( La piel que habito ) filmini de hatırlatıyor .
Estetik ve güç takıntısını eleştirerek diğerlerinden ayrılan çalışma farklı bir Külkedisi hikayesi olarak uzun metraj bile olabilirmiş .
Anlatılan korku hikayelerinin ardından bütün bu hikayeleri fişekleyen ana hikaye de biraz paldır küldür ve özensizce bitiyor .
Ya da bir başlangıç veya ara öğün olduğunu düşünürsek ; bitmesi gerektiği gibi bitiyor diyebiliriz .
Bu tür antolojilerin en büyük problemi , uzun metraj çekmeye alışmış olan sinemacıların maksimum yarım saatlik bir sürede hikayelerini anlatmaya çabalarken ortaya bütünlüksüz , eksiği gediği bol bir yapı çıkarmalarıdır .
Korku Hikayeleri'nin kısa filmleri uzun metrajın bir bölümü gibi değil , hemen hepsi o açıdan gayet düzgün .
Ama bütün filmleri etkisi altına alan gerekli gereksiz yerde hayalet / ruh gösterme takıntısı ve ' rüyaymış , hayalmiş ' dedirten ekşi anlar filmlerin gücünü azaltıyor .
Yine de korku sineması meraklıları aradıkları tekinsiz heyecanı bulacaktır hikayelerde ; orijinal hikaye arayanlar için ise ilginç bir Külkedisi uyarlaması olduğunu hatırlatalım .
Beklentilerin üzerinde .
