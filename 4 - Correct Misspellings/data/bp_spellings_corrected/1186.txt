Ben Affleck , Jennifer Aniston , Scarlett Johansson , Drew Berrymore ve Jennifer Connelly gibi isimleri biraraya toplamış olan bir romantik komedi ile karşı karşıyayız .
İsmi itibariyle de aklımıza Mel Gibson'un başrolde yer aldığı Kadınlar Ne İster filmi geliyor .
Yani modern insan ilişkileri , flörtler , evlilikler üzerine ahkam keseceğe benzer , sağlam kadrolu bir film var önümüzde , bu açık .
Teker teker karakterlerle tanışıyoruz ve her karakterden bir diğerine geçiş , başta akıllıca bağlantılarla yapılmış .
Bize yaşadığı ilişkilerle ahkam kesecek olan karakterlerin bazıları birbirlerini tanıyor , bazıları daha sonra bir şekilde tanışacaklar .
Ama biz onlarla ilgili gerekli bilgileri hemen alıyoruz filmin başında aslında .
Ve kadınlardan gidiyoruz .
Biri evli ama evliliğinde sorunlar var gibi , diğeri 7 yıldır aynı erkekle aynı evi paylaşıyor ama erkek tarafı evlenmeye yanaşmadığı için sıkıntıda , bir diğeri onun için çok özel olacak olan erkeği ararken her tanıdığına bir şans veriyor ve yanıla yanıla başı dönüyor - izleyici boğacak kadar - , bir ötekisi çok seksi olduğu için zaten onu beğenmeyen yok ama o kolay erkeklerle gönül eğlendirirken kalbini zor bir erkeğe kaptırıyor , bir diğerinin filmdeki görevi ise bize teknoloji gelişti flört bozuldu'yu anlatmak , bu kadar çok teknolojik gelişme içinde iki insanın birbirini tanımasındaki zorluklar , myspace , facebook , msn , mail atmak , cep telefonundan mesaj göndermek . yerine eskiden ne güzel bir telefon numaramız , bir telesekreterimiz vardı deyip duran bir kızcağız bu .
Hatta bu konuda çok net bir cümlesi de vardı : " Karşı cinse kendimizi çekici göstermek için artık saçımızın modelini değiştirmiyoruz , internetteki profil fotoğrafımızı güncelliyoruz ! "
Erkekler cephesinde ise evliliğe inanmadığını , birlikte yaşamakla arasındaki farkı anlayamadığını savunanından tutun , evliliğinden uzaklaşmış ve yeni maceralar peşinde koşmak isteyenine , kendi hayatında hiçbir şekilde başarı elde edememesine rağmen , ilişkiler konusunda ahkam kesmeye bayılan ve bu filmde biz izleyicilere , " erkekler ne söylüyorlarsa ona inanın , hareketlerinden bir anlam çıkarmaya çalışmayın , istisnalar kaideyi bozmaz " demekle görevli olanına kadar gene çeşit çeşit karaktere sahibiz .
Yani film genel anlamda , " kadınlar komplike düşünür erkeklerse basittir , bu bir kaidedir ama kadınlar hep istisnai bir şeyler yaşamak arzusundadır , ne var ki , istisnai durumlar da yok değildir " diyor .
Yani ne diyor , bu kadar ahkam kesiyoruz ama aslında hayat bu , ne olacağı belli mi olur , iyisi mi siz içinizden nasıl geliyorsa öyle davranın .
Filmin örgüsünün başarılı olduğunu söylemek zor , bazen bir mesajı vermek için bazı karakterlerin üzerinde çok fazla durulmuş , diğer karakterler tam unutulmaya yüz tutmuşken onlara bir anda geçiş yapılmış .
Bu kadar kalabalık bir kadronun yer aldığı bir filmde olay örgüsü daha başarılı olmalıydı .
Bir de Sex and the City dizisini oldukça çağrıştıran , şu filmin belgeselimsi hali .
Filmde aslında bir karakter olmayan - ama başka dizilerden tanıdığımız - bir kişi ansızın ortaya çıkar , bir cafe'de oturmaktadır , kişi , sanki kendisiyle sokak röportajı yapılıyormuş havasında , ilişkilerle ilgili düşündüklerini paylaşır bizimle , veya kendi ilişkisinden örnekler verir .
Hatta bu filmde , bu röportalar öncesi bazı başlıklar bile atılmış , ekranda beliren başlıklardan sonra bu röportajımsı konuşmalara geçilmiş .
Sex and the City dizisine değişik bir hava katan bu üslup , bu filmdeki kalabalık kadro ve karışık örgünün içinde iyice arap saçı bir hal almış kanımca .
Filmde en oturaklı bölümün , Jennifer Aniston ve sevgilisi rolündeki Ben Affleck'in yer aldığı sahneler olduğunu söylemek mümkün .
Onların yaşadıkları olayları filmden çıkarıp ayrıca izlemişsiniz gibi düşündüğünüzde , ortaya oturaklı ve içi dolu bir senaryo çıkıyor .
Diğer karakterlerin yaşadıklarını da filmden kopararak ayrı ayrı düşünmeniz mümkün ama onlarda sanki telaşlı bir mesaj kaygısı varken , bu ikilinin yaşadıklarını çok daha sıcak ve gerçek bulmak işten bile değil .
21. yüzyıl flört ve evlilik durumlarına bakan , bakarken çok fazla mesajı ardı ardına katmaya çalışan ve bu konuda yorucu olduğunu söyleyebileceğimiz , gene de izlemekle bir şey kaybedilmeyecek bir film .
