Açık konuşmak icap ederse komedi filmi çekmek kolay iş değil .
Sadece güldürmek değil , yerinde , tam zamanında ve akılcı şekilde kahkahayı seyirciden koparabilmek mühim olan .
Bu da pek tabii ki tecrübe ve biraz da kıvrak zeka ile komedi olgusuna farklı bir bakıştan geçiyor .
Son dönem yerli komedi sinemasının hali pek de iç açıcı değilken , arada bir de olsa karşımıza çıkan birkaç ilginç örnek Türk sinema seyircisi olarak bizi hem şaşırtıyor , hem de mutlu ediyor .
İşte bu projelerden bir tanesi de Tut Sözünü !
Dikkatleri çeken Labirent filminin kurgusunda imzası bulunan , Devrim Arabaları’na ise yaptığı katkılar ile öne çıkan Oğuz Çelik’in ilk uzun metrajlısı Tut Sözünü baştan sona kadar alışılmadık bir yapım .
Hikaye belki biraz fazla tanıdık ama işin uygulaması , mutfak tarafı seyirci olarak sizi neredeyse tam anlamıyla tatmin ediyor .
Bundaki en büyük katkı ise Çelik’ten sonra başrol oyuncularından geliyor .
Aralarında sevgi ve nefret ile karışık bir ilişki olan kahramanlarımıza can veren Kemal Uçar ve Giray Altınok ikilisi , filmi sırtlayıp götüren lokomotif olmuş .
Hikayeye gelecek olursak ; Bahadır ve Yalçın .
Bir tanesi kelimenin tam anlamıyla bir hanım evladı , sessiz , sakin , haddinden fazla temiz ve biraz ahmak , bir diğeri ise dostunun tam aksine gerçek bir şeytan .
Ömrü işine gidip gelmekle geçen zavallı Bahadır ve kendi deyimi ile “ortamlardan ortamlara akan” Yalçın , iki can dostu , eğer bir gün ebediyen ayrı kalmak zorunda kalırlarsa ?
Gittiği her yerde , bulunduğu her toplulukta rahatsızlık uyandıran , herkese verilmiş ama tutulmamış muhakkak en az bir sözü bulunan Yalçın geçirdiği korkunç bir kaza sonrasında Bahadır’ı birbaşına bırakırsa ?
Yalçın arafta sonsuza dek takılı kalmamak ve cehennemi boylayabilmek için iki gün içerisinde verdiği ama tutmadığı çok önemli bir sözü yerine getirmeli .
Bunun içinse yardımına bir kez daha Bahadır koşmalı !
Daha önce de dile getirdiğim gibi , hikaye biraz tanıdık ve hatta biraz yavan .
Yolları kaderin kötü bir cilvesi sonrası ayrılan iki arkadaşın “tekrar buluşma” serüveni .
Lakin bu macera acıklı değil , aksine bir hayli eğlenceli .
En azından seyircisi için !   Yüzlerce kişiye verilen sözler içinden en önemli olabilecek beş tanesinin peşinde geçen süre boyunca , aralarında Zafer Algöz ve Erkan Can gibi değerli  aktörlerin de yer aldığı bir kurguda neredeyse hiç durmadan ilerleyen bir koşu .
Samimi olmak gerekirse bu yarış sık sık sekteye uğruyor , zira olabildiğine zeki ve sivri espirilerin üzerinde durulmadan bir diğerine atlanıyor , siz daha birinin tadına varamadan durup bir diğerine adım atmak durumunda kalıyorsunuz .
Buna bir de “fazlaca mazide kalmış” cinsel temalı göndermeler girince tık nefes misali kendinizi perdenin tamamen dışında tutulmuş hissediyorsunuz .
Hele bir de hiç olmaması gereken , daha doğrusu pek doğru işlenememiş bir aşk hikayesi var ki .
Tut Sözünü örneğine kolay rastlayamayacağınız bir komedi filmi .
Dünya sinemasında benzerlerine denk gelmek belki mümkün olabilir ancak Türk sineması için yeni bir deneyim .
Başından sonuna kadar severek ve bir o kadar da eğlenilerek kameraya alındığı belli olan yapım şayet az önce bahsettiğim hatalarından arınmış olsaydı , kendini biraz daha ciddiye alıp hedefi 12’den vurmak isteseydi belki de çok uzun yıllar hatırlanacak bir komedi eseriyle karşı karşıya olabilirdik .
Her hali ile eğlenmek isteyenler için ilginç bir tadımlık olan Tut Sözünü , son dönemin sığ güldürü anlayışı yerine aklını da kullanan , şans verilmesi gereken bir film .
Oğuz Çelik’in ikinci uzun metrajlısını şimdiden merak ediyoruz diye de notumuzu düşmüş olalım .
Burçin Aygün burcinaygun@gmail.com
