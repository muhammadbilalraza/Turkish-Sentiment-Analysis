Uzun yıllar boyunca savaşlarla , politik yasaklarla ve sınırlamalarla mücadele etmek zorunda kalan Güney Kore Sineması oldukça köklü bir geçmişe sahip .
Ancak son yıllarda ülkemizde sinemaseverlerin giderek daha da fazla ilgisini çekmeye başlayan Güney Kore sineması hakkında oldukça kısıtlı bilgiye sahibiz .
Çünkü vizyon salonlarında Kim Ki - dük ve Chan - wook Park filmleri dışında Güney Kore sinemasını temsil eden değişik örneklerle karşılaştığımız pek söylenemez .
Bu hafta gösterime giren Yoon - ki Lee yönetmenliğindeki Bir Gece Birdenbire vizyon salonlarındaki Kim Ki - dük ve Chan - wook Park hakimiyetine son veriyor .
Bizlere tıpkı haziran ayında gösterime giren Joon - ho Bong yönetmenliğindeki Yaratık gibi Güney Kore sinemasını temsil eden farklı bir örnekle karşılaşmanın mutluluğunu yaşatıyor .
Bir Gece Birdenbire , ölmek üzere olan komşularının yıllar önce ortadan kaybolan kızını bulmak için Seul sokaklarını dolaşan iki gencin hiç tanımadıkları bir genç kızla yaptıkları anlaşmanın ahlaki boyutunu sorguluyor .
Filmde , yaşlı adamın on yıldır kendisinden haber alınamayan kızı Myeong - eun'ın kimliğine bürünüp , ölüm döşeğindeki adamı kandırmakla görevlendirilen genç kızın bu görevi üstlenip , üstlenmemesi uzun uzun tartışılıyor .
Ancak film bu davranışın ahlaki açıdan doğru mu yanlış mı olduğu konusunda didaktik bir söyleme dönüşmekten özellikle kaçınıyor .
Tartışmayı bilinçli olarak sonuçsuz bırakarak farklı bir konuya yönelen Bir Gece Birdenbire'nin esas derdi aile kavramını ve insan ilişkilerini sorgulamak .
Film boyunca adını bir sır gibi saklayan genç kızın gözünden karmakarışık bir aile ortamını izliyoruz .
Yaşlı adamın erkek kardeşi dışında hiçbir sahici akrabanın bulunmadığı , komşularla dolup taşan evin ünlü mitolojik karakter Odysseus'un hikayesini hatırlatır bir hali var .
Sizin de anımsayabileceğiniz gibi Troya Savaşı'ndan memleketi Ithaki'ye dönmek üzere yola düşen Odysseus evine vardığında karısını ve mal varlığını elde etmek için sıraya girmiş türlü taliplerle karşılaşır .
Odysseus'un evden uzak kaldığı süre boyunca evinde yatıp kalkan ve mal varlığını tüketen bu talipler ile Yoon - ki Lee'nin karakterleri arasında belirgin bir paralellik mevcut .
Gerektiğinde bütün gece uyumayıp , bahçede mangal yakarak ya da içki içip , zaman zaman yerlerde uyuya kalarak nöbet tutan bu karakterlerin esas amacı hasta adamı son yolculuğuna uğurlamak gibi gözüküyor .
Öte yandan her birinin yaşlı adamın mal varlığından kendilerine düşecek payın ne olacağını düşündükleri ve bu yüzden de gece gündüz yaşlı adamın evinde nöbet tuttukları her hallerinden belli oluyor .
Aslında karakterler , film boyunca gösterdikleri çelişkili davranışlarla yaşlı adamın mal varlığına konmak için mi , yoksa gerçekten de hasta adamı son yolculuğuna uğurlamak için mi evde bekledikleri konusunda şüpheye düşmemize neden oluyorlar .
Yoon - ki Lee'nin evin içinde dolaşıp , karakterlerin farklı odalarda gerçekleştirdikleri enteresan muhabbetlere ve timsah gözyaşlarına tanıklık eden kamerası içinde bulunulan ikilemi başarıyla yansıtıyor .
Başrolde yer aldığını iddia edebileceğimiz genç kızın gözlemleri ve davranışları da bu ikilemi gözler önüne sermek için kuvvetli bir destek oluşturuyor .
Aslına bakarsanız , Myeong - eun'ın kimliğine bürünen genç kız kendi içinde büyük bir karmaşa barındırıyor .
Genç kızın sessiz sakin duruşu ve ağzından zar zor çıkan bir iki kelimeyle hareketlenen çekingenliği , içinde var olan karmaşayı vurgulamak için başarılı bir dışavurum şekline dönüşmekte .
Ölmek üzere olan yaşlı adamın evinde konaklayan komşularının ve erkek kardeşinin çelişkili davranışları genç kızın kendi içinde yaşadığı karmaşa ile birleştiğinde ortaya gerçekten oldukça anlamlı ve etkileyici bir hikaye çıkmakta .
Genç kızın kendi kişisel öyküsünden ilham alarak , yaşlı adamla hiçbir bağlantısı olmadığı halde onu tanıyan birçok insandan daha hakiki bir hüzne bürünmesi ve hastayla çok daha derin bir ilişki kurması filmin ana fikrini besleyen en belirgin öğe .
İlk dakikalarda temelleri atılan ahlaki tartışmanın da genç kızın yaşlı adamla kurduğu ilişki sayesinde sözcüklerle ifade edilemeyecek kadar anlamlı bir sonuca kavuştuğunu söyleyebiliriz .
Bir Gece Birdenbire , fazla sözcüğe gerek duymadan , vurguladığı birkaç bakış , yenilen sıcak bir yemek ya da ayağa giyilen renkli bir çorap görüntüsüyle tahmin edebileceğinizden çok daha anlamlı , etkileyici cümleler kurabilen bir film .
Genç kızın kimliği üzerine kurduğu gizemli hikayeyi başarılı bir karakter dramına çevirmeyi başaran yönetmen Yoon - ki Lee , bu filmle gerçekten takdir edilmeyi hak ediyor .
Filmin son dakikalarında çözülen gizem , hem izleyicileri sürpriz bir sona kavuşturuyor , hem de anlatılan öyküyü bütünlüyor .
Böylelikle her karesinde kendine has görsel bir şiirsellik barındıran Bir Gece Birdenbire ile vizyon salonlarında Güney Kore sinemasını temsil eden Yoon - ki Lee , hem geçmiş çalışmalarını merak ettiğimiz hem de gelecek çalışmalarını heyecanla beklediğimiz bir isme dönüşüyor .
