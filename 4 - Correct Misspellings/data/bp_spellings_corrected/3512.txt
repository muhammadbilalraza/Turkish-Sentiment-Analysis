2002 yılı yapımı Karanlık Sular , bir senelik bir gecikmeyle gösterime giriyor , ama bu kadar beklemeye kesinlikle değer .
Siz de , özel efektlere ya da kan revana dayanmayan o eski , güzel korku filmlerini özlemiyor musunuz ?
Karanlık Sular , bizi o eski günlere geri götürüyor .
Eğer Ringu'nun tahammül edilemez gerilimini ve karanlık atmosferini beğendiyseniz , Karanlık Sular'a da bayılacaksınız .
Yönetmen Hideo Nakata , yazar da Koji Suzuki olunca , ister istemez insanın aklına şimdiden birer kült olmuş Ringu ve Ringu 2 geliyor .
İkili , Karanlık Sular'da da tüm yeteneklerini sergileyip , izleyenlerin ömürlerinden birkaç hafta daha götürüyorlar .
Evet , film hakkında bazı duyduklarınız doğru , Ringu ile arasındaki benzerlikler oldukça bariz .
Her şeyden önce ikisi de sıkı birer korku filmi , ikisinde de boşanmış bir anne ile çocuğu tüm tehlikelerle başa çıkmaya çalışıyor , ikisinde de küçük bir kızın hayaleti ortalıkta dolaşıyor , ikisinde de bol bol su var .
Ringu'daki kuyu , video kaset , televizyon , telefon gibi " korkunç " objelerin yerini , atılmasına rağmen sürekli tekrar ortaya çıkan kırmızı bir beslenme çantası , sarı bir yağmurluk ve bir su tankı almış .
Hatta " Ringu " un o ünlü son sahnesi kadar olamasa da , filmimizin de yeterince rahatsız edici bir sonu var .
Ama Karanlık Sular'a değerini kazandıran , iki filmin farklılıkları .
Yoshimi , kızı Ikuko'nun velayetini almak için kocasıyla giriştiği çirkin savaş yüzünden yorgun düşmüş , genç bir anne .
Bütün bunların yanında Yoshimi'nin geçmişinde , çocukken annesinin ihmali yüzünden oluşmuş , ama tedavi sonrası iyileşmiş bir ruhsal rahatsızlık vardır , kocası da bunu ona karşı kullanmaktan çekinmez .
Yoshimi , kızına iyi bir yuva sağlayabilmek için onun okuluna yakın bir eve taşınmaya karar verir , zaten paraları da ancak ona yetmektedir .
Taşındıkları ev oldukça eskidir , tavanında da giderek genişleyen bir sızıntı vardır , ancak anne - kız mutludur .
İlerleyen günlerde ise her şey değişmeye başlar , Ikuko , o izbe apartmanda sürekli kaybolmaktadır , bir gün elinde kırmızı bir çantayla döner .
Yoshimi , çantayı atar , ancak çanta bir türlü kaybolmak bilmez , sürekli en beklenmedik anda karşısına çıkar .
Yoshimi'nin zaten kocası ve mükemmel anne olma sorumluğu tarafından zorlanan akıl sağlığı iyice tehlikeye girer .
Bir de Ikuko , sarı bir yağmurluk giyen gizemli bir kızla karşılaşması sonucu komaya girince , Yoshimi iyice deliğinin sınırlarında yürür , sonundaki o büyük seçime kadar kızını ve kendi canını kurtarmak için her şeyi yapar .
Yönetmen , " her ev canlıdır ve bir öyküsü vardır " konseptini o kadar iyi kullanmış ki , o yaşlı , karanlık , rutubetli , betonarme apartman sanki yardımcı oyunculardan biri olmuş .
Ayrıca yönetmen , apartman sembolünü kullanarak , Japonların aile kavramı hakkında bize kendi fikrini ortaya koymuş .
Apartmandaki çoğu dairesi boş , insan yüzü görmeyen yedi katı , toplumdaki yozlaşmayı ve insanların birbirlerinden uzaklaşmasını simgeliyor .
Nakata , boşanmanın aileler ve bireyler üzerindeki etkilerine de dikkat çekiyor .
Kanlı - canlı oyunculara gelirsek , Hitomi Kuriko'nun oyunculuğu biraz fazla göze batıyor , ama bu film için oldukça işe yaramış bir yöntem .
Kendi annesinin yaptığı hataları yapmamak için kendini sonuna kadar zorlayan , tek amacı kızının mükemmel annesi olmak olan , sorunlu bir genç kadını ancak bu kadar iyi canlandırılabilirdi .
Rio Kanno da o kadar sevimli ve savunmasız duruyor ki , insanın içinde onu koruma duygusu uyanıyor .
Ama unutmamalıyız ki , asıl kahramanımız , hayalet kız Mitsuko .
İlk başlarda kendisine bir oyun arkadaşı arıyor gibi görünüyor , bu yüzden Ikuko'ya gizliden gizliye yaklaşıyor .
Ama daha sonra onun asıl istediğini görüyoruz !
Gerçek her ne olursa olsun , filmin dramatik yanı , gerilim yanını o kadar iyi desteklemiş ki , sinemadan çıktığınızda korkunun yanı sıra , zavallı bir annenin hüznünü de yüreğinizin ta içinde hissediyorsunuz .
Karanlık Sular , aslında izlenmesi oldukça zor bir film , sanki birine yapılan işkenceye tanıklık etmek gibi .
Yoshimi'nin sıkıntılarınızı siz de onunla yaşıyor ; aynı korkulara , şiddete , heyecana ortak oluyorsunuz .
Hideo Nakata her ne kadar korku filmlerini sevmediğini iddia etse de , o artık Japon korku filmlerinin yeni kralı .
Basit öğelerin de ne kadar korkutucu olabileceğini anlamış ve bize en güzel şekilde yansıtabilmiş bu başarılı yönetmenin her filmini bekler olduk .
Karanlık Sular , yalnızca korku severlerin değil , zekice , şık ve harika bir film izlemek isteyenlerin bir numaralı tercihi olacak .
