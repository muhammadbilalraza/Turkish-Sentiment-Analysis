Salgın ( Contagion ) , belki de gelmiş geçmiş en uzun ve pahalı " Ellerinizi yıkamayı unutmayın " reklamını yaratıyor .
Neredeyse iki haftada bir film çeken yönetmen Steven Soderbergh'in sürüyle Oscar'lı oyuncuyu bir araya getirdiği ' ensamble ' * geriliminin mükemmelliği tartışılır , fakat hastalık hastası olarak tabir edebileceğimiz kişilerin kesinlikle görmemesi gereken derecede etkileyici olduğu kesin .
20 yılında bayağı beğeni toplamış , tarafımdan da hala yönetmenin en iyi filmi sayılan Trafik ( Traffic ) ' te yaptığı gibi Soderbergh , bir kez daha tehlikeli bir meselenin uluslararası etkilerini betimliyor .
Hatta Salgın için Trafik'in uyuşturucu yerine virüslü versiyonu bile diyebiliriz .
Her ne kadar Trafik kadar epik ve oturaklı bir yapım olmasa da ve bazı alt konuları kalite bakımından geride kalsa da , gayet başarılı bir gerilim sunuyor Salgın .
Temas ile dünyaya yayılıp milyonları öldüren esrarengiz ölümcül bir virüsün durdurulma çabaları etrafında oluşan senaryo , hemen Dustin Hoffman'lı 1995 yapımı Tehdit ( Outbreak ) filmini hatırlatacaktır .
Finalinde nükleer bomba tehditi ve zamana karşı ölümcül bir yarış barındıran Tehdit , daha klasik yapıda bir Hollywood gerilimiydi , her ne kadar o filmi de ayrı nedenlerden sevsem de .
Salgın ise Soderbergh'in Trafik'e getirdiği belgesel tarzı görsel yaklaşım ( görüntü yönetmenliğini de kendisi yapmış ) ve kontrollü oyunculuklarının yanı sıra günleri ve mekanları belirten yazıların , kuru ve prosedürel bir görüntüye sahip olmasıyla bile daha gerçekçi ve bu yüzden daha korkutucu bir dünya gösteriyor .
Filmi yaratan küçük hikayelerin de çoğu gayet etkileyici .
Bu açıdan akılda kalan hikayeler arasında şunları sayabiliriz :
Ölümcül virüsün ilk kurbanlarından birinin eşi ( Matt Damon ) virüse karşı bağışıklığı olduğunu öğrenir ve kızının hastalanmaması için eve kapanır .
Virüsü araştırmak için yola koyulan bir virüs bilimci ( Kate Winslet ) , tatsız bir sürpriz ile karşılaşır .
Bu sekansların gücü Damon ve Winslet'ten beklediğimiz düzeyde performanslar ile yükseliyor .
Fakat Salgın'ın kanımca en etkileyici mini - hikayesi , aynı zamanda üzerine en az zaman ayrılanı .
Bunda karakteri canlandıran aktrisin Oscar adayı veya kazananı bir yıldız olmaması sebep olarak gösterilebilir .
Virüse karşı verilen savaşta çok önemli bir buluş yapan Doktor Ally ( Jennifer Ehle ) ve hasta babası arasındaki anahtar sahne , filmin en duygusal bakımdan etkileyici ve başarılı sekansı .
Keşke bu iki karakter hakkında daha geniş bir hikaye yaratılsaymış .
Trafik'in aksine bir kaç çürük veya virüslü diyebileceğimiz elma var tabii bu sepette .
Mesela Jude Law'ın canlandırdığı komplo teoristi bir Blogger'ın yarattığı sosyal karmaşa filmin geri kalanının daha kişisel yaklaşımına uymuyor .
Ayrıca virüs aşısı için ilk sırada olmak amacıyla Dünya Sağlık Organizasyonu'nun bir doktorunu ( Marion Cotillard ) kaçıran Çin'li kasabalılar hakkındaki bölüm yeterince incelenmiyor ve biraz havada kalıyor .
Sonuçta , Salgın yılın en iyilerinden biri olmasa bile gayet sıkı ve etkileyici bir gerilim .
Fakat siz gene de bu yazıyı okuduktan sonra ellerinizi yıkamayı unutmayın .
Kimbilir kaç tane mikrop var şimdi o farenin üzerinde .
 * Ensamble : Tek ana karakter yerine birden çok karakteri ve hikayeyi izleyen .
