Hayatı alkol , kadın ve yazarlık üçgeninde betimleyerek kült bir yazar haline gelmiş Amerikan yeraltı edebiyatının ünlü ismi Charles Bukowski'nin aynı adlı romanından uyarlanan Factotum filmini izlerken , kuşkusuz ister istemez yazarın nasıl canlandırıldığına dikkat kesiliyor insan .
Zira Bukowski , eserlerinde tüm çıplaklığıyla , zaaflarıyla ve o orijinal pasaklılığıyla kendini anlatan bir yazar .
Bu kadar açık ve net çizgilerle kendini tanımlayan bir adamı canlandırmak , özellikle ülkemizde büyük bir okur kitlesi bulunan yazarın fanlarının beğeni konusunda kolay kolay ikna edilemeyeceği anlamına da geliyor .
Sinemada daha önce izlediğimiz iki Charles Bukowski uyarlamasında bunun farklı iki örneğini de görmüştük aslında .
Bukowski'nin senaryosunu kaleme aldığı Barbet Schroeder imzalı Barfly filminde , Mickey Rourke çoğu kişinin de düşündüğü gibi ( ki buna Bukowski'nin kendisi de dahil ) biraz Hollywood kokan ve Bukowski dünyasına uzak bir performans sergilemişti .
İzleyen çoğu kişi okuduğu Bukowski ile perdede Mickey Rourke'un canlandırdığı tipleme arasında sağlam bir bağ olduğu konusunda ikna olamamıştı .
Ünlü İtalyan yönetmen Marco Ferreri'nin de bir Bukowski uyarlaması olmuş ve yazarın kısa öykülerinden yola çıkarak oluşturduğu Sıradan Delilik Öyküleri adını verdiği filmde Bukowski rolünü Ben Gazzara canlandırmıştı .
Gazzara'nın tiplemesi biraz daha Bukowski çizgisine yakın olsa da , yine özellikle Bukowski tarafından oldukça eleştirilmişti .
Elinde sürekli şarap şişesiyle dolaşan marjinal bir şair olarak çizilen Bukowski portresi bir beat edebiyatı yazarı tiplemesinden izler taşıyordu daha çok .
Factotum'a baktığımız zaman ; Matt Dillon'ın gerek Mickey Rourke , gerek Ben Gazzara'dan daha naif bir oyunculuk sergilediğini söyleyebiliriz .
Daha çok , genç bir şair ve yazar olarak Bukowski'nin yapıtlarından yola çıkan bir kişilikti filmdeki .
Kendisine eşlik eden Arizona Dreams filminden hatırladığımız Lili Taylor'ın da Matt Dillon ile iyi bir ikili oluşturduğunu rahatlıkla söyleyebiliriz .
Zaten , kadınlara düşkünlüğü bilinen bir yazarı anlatırken , en az yazarın kendisi kadar , hayatına giren kadınları temsil eden karakterin başarısının da filmin izlenebilirliği açısından önemli olduğu kaçınılmaz bir gerçek .
Film her şeyden önce , kimi zaman eğlenceli , kimi zaman dokunaklı ve kimi zaman da bizzat Bukowski şiirlerinden yaratılan şiirsel bir havaya sahip .
Diğer Bukowski uyarlamalarından en büyük farkı , Bent Hamer'in filme yansıttığı İskandinav mizahı ve tarzı .
Gülen yüzleriyle okula giden çocuklar , ev işlerini yapan kadın , çalışan ve aileyi geçindirebilecek maddi gücü olan babanın oluşturduğu Amerikan rüyasını reddeden ; ne bir aile kurmanın , ne de düzenli ve iyi geliri olan bir işin arayışında olan , bu konsepti bütünüyle reddeden bir karakterin öyküsünü izliyoruz filmde .
Henry Chinaski , pek kabul gören tercihler olmasa da hayatında en sevdiği şeyleri yapma derdinde olan bir adam .
İçmek , kadınlarla tanışmak , at yarışı oynamak ve tabi ki yazmak .
Girdiği hiçbir işte kalıcı olamayan , salaş evlerde kalan Henry , öğlenleri bira , geceleri viski içip sabahları güne kusarak başlayan bir adamdır .
Hayatına kendisi gibi yaşayan bir kadın girer .
Sonra onu kaybeder .
Bu kez herhangi bir barda başka bir kadın bulur , bir süre sonra onu da kaybeder .
Zaten bu kaybediş onun için alışması gereken bir kaderdir .
Filmin bir sahnesinde Henry kendisine " kadının var mı ? " şeklinde bir soru soran yaşlı siyahi adama " Hayır yok , kadınımı kaybettim " der. Yaşlı adam kendisini süzüp nasıl bir insan olduğuna karar verdikten sonra Henry'ye şu cevabı verir : " Üzülme , yenisini bulur onu da kaybedersin " .
Aslında bu kaybetme esprisi Henry'nin kaderini çok kısa bir şekilde özetler .
Anekdotlara dayalı bir anlatımı tercih eden yönetmen Bent Hamer , çizgisel bir ilerleyişten ziyade kolajlardan oluşan naif bir anlatımı tercih etmiş .
Bu kısa anekdotlar zaman zaman komik , zaman zaman melankolik anlatımlarla başarılı ve tutarlı bir bütünlük yaratıyor .
Filmin atmosferi ve stilizasyonu ise oldukça başarılı .
Bir Bukowski uyarlamasında etkileyici olmak için hemen başvurulabilecek abartılı ve karikatürize anlatımdan eser yok .
Bu anlamda aklı başında bir biyografi ve sağlam bir drama olarak seyredende tam kararında bir tokluk hissi yaratıyor .
Film , özellikle mizahıyla etkileyici bir hava yaratıyor .
Filmin hikâyesindeki gizli burukluğu , arayışı , bulamamanın verdiği sapkın hüznü ve bütün bunların yarattığı senfonik karmaşayı görebilmenin farklı bir bakış açısı gerektirdiğini bilen Bent Hamer'ın , bu gerçekten yola çıkarak en doğru işi yaptığını söyleyebiliriz rahatlıkla .
Yaşamda tanık olduğumuz küçük ama " varlığı hiç , yokluğu her şey " nevinden şeylerle ömrünü harcayan bir yazar ancak böyle anlatılabilirdi zaten .
Bu ; varlığı hiç , yokluğu her şey bunalımını yaşayan adamın hayatını ancak onun gözünden bakarak anlayabilirdik .
Aksi takdirde bu film bizim için bir hiç olabilir ancak .
Ya da tadını almasını bilen için çok şey .
Alt kültür , " underground " edebiyat ve bağımsız sinema meraklısı sinema seyirci için çok büyük keyif kaynağı olabilecek bir film Factotum .
