Son yıllarda ne zaman özellikle çocuklara uygun bir filme gitsek , çok satan bir çocuk fantazi romanından veya kitap serisinden uyarlama yeni bir fantastik macera filminin fragmanını görmemek mümkün değil .
Bu bol masallı , pahalı CGI canavarlı , maceraperest çocuklu fantastik kitap uyarlamalarındaki enflasyonun iki büyük sebebi var : Harry Potter ve Narnia Günlükleri serileri .
Bu iki film serisi Borneo'yu satın alacak kadar para kazandıktan sonra bütün stüdyolar bir sonraki çok satan fantastik çocuk kitaplarını yüksek bütçeli sihir epiklerine uyarlamak için yarışa geçti .
Terabithia Köprüsü , Spıderwick Günceleri , Eragon akla ilk gelen isimler .
Bu türün son örneği Sihirli Şehir'i izlediğim sinemada bile film başlamadan yine çok satan bir romandan uyarlandığını iddia eden " kitap hayata geçer " çocuk fantazisi Inkheart'ın fragmanını izledim .
Sihirli şehir bir kez daha aynı formülün peşinden gidiyor .
İki çocuk ( Biri kız , diğeri erkek tabii ki ) , yaşadıkları monoton dünyanın dışında sihirli bir evreni keşfederler .
Bu kısa açıklama ile Joseph Campbell'in meşhur " Maceraya Davet " formülünü tekrarladığımın farkındayım , ki buna benzer bir formül izlediğimiz her filmin ve yapmaca hikayenin neredeyse yüzde yüzüne uyarlanabilir .
Yani aslında ortada şikayet edilecek bir durum yok .
Tek küçük rahatsızlık bu ve benzeri çocuk hikayelerinin stüdyoların kolay kara geçmeleri amacıyla salonlarda biraz kalabalık yaratması .
Sihirli Şehir , aslında Terabithia Köprüsü ve Spiderwick Günceleri gibi örneklerden daha başarılı bir yapım ve bariz esinlendiği post - apokaliptik yapımlara alışık olmasam daha da etkilenebilirdim .
İlk olarak film görsel bakımdan tam puan alıyor .
Üç boyutlu animasyon Canavar Ev ile adını duyduran yönetmen Gil Kenan , ilk canlı oyuncularla çektiği filmde Tim Burton'ımsı bir yeraltı şehri yaratıyor .
Şehrin dizaynı her ne kadar dürüstçe dağınık , silik renklerle dolu ve kirli olsa da karakter dolu ve masalımsı bir yapıya sahip .
Sihirli Şehir'in sanat yönetimi bir bakıma 98 yapımı bilim kurgu şaheseri Gizemli Şehir'in çocuklara uyarlanmış hali .
Ayrıca post - apokaliptik klasiği 18 yaşında Don Johnson'lu A Boy and His Dog'daki kasabamsı yer altı şehrini de hatırlatıyor .
Sihirli Şehir'in hikayesi 60'lar ve 70'lerde Logan's Run , Maymunlar Cehennemi ve THX 1138 gibi filmlerle popülerleşen , binlerce yıl sonraki distopik bir gelecekte dışına çıkılması yasadışı ilan edilen kapalı bir şehirden kaçmaya çalışan kahramanlarımızın etrafında kurulu .
Bu sefer yüzlerce yıl önce açıklanmayan bir sebep yüzünden ( Filmdeki yaratıklara bakılırsa büyük ihtimalle kimyasal bir savaş ) insanların yerleştiği Ember Şehri adı verilen yeraltı diyarındayız .
Şehirde elektriğin tükendiğinden şüphelenen Doon ( Harry Treadaway ) , şehri kuranların bıraktığı , şehirden çıkış yolunu açıklayan gizli bir belgeyi bulan Lizzie ( Lucinda Dryzek ) ile yerüstüne kaçmaya karar verir .
Filmin çocuk oyuncuları gayet başarılı .
Sıra büyüklere geldiğinde ise Doon'un mucit babası Loris rolünde Tim Robbins , kısa zamanda güçlü ve inandırıcı bir karakter yaratıyor .
Bir küçük şikayet sinsi ve bencil Vali Cole rolünde biraz tembel bir oyunculuk gösteren Bill Murray için yapılabilir .
Valinin koca göbeği ve umursamazlığıyla tembel bir karakter olduğu ortada , fakat Murray buna benzer karakterleri Groundhog Day ve Scrooged gibi filmlerde muazzam bir canlılıkta hayata geçirmişti .
Bu sefer işi bitirmek için olabilecek en minimal performansı veren bir havası var .
Filmin yapımcılarının hedefi öncelikle çocuklar .
Haliyle 8-10 yaşlarında bir çocuğun 70'lerin post - apokaliptik ve distopik bilim kurgu sineması üzerine doktora yaptığını zannetmiyorum .
Bu teori akılda tutulduğunda çocukların Sihirli Şehir ile gayet eğlenceli bir zaman geçireceğini tahmin ediyorum .
Ayrıca yetişkin yaştaysanız ve yukarıda bahsettiğim film isimlerinin hepsi size Çince geliyorsa ( Çince bilmediğinizi varsayarak ) , görsel bakımdan büyüleyici ve gayet ilgi çekici bir macera bekliyor sizleri .
