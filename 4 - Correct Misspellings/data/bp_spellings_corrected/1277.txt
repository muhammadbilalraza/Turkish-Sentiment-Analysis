Blair Cadısı ile başlayan buluntu film ( found footage ) akımı beraberinde Rec gibi üst seviye örnekler getirmekle beraber , bucak bucak kaçmayı icap ettiren çok sayıda başarısızlığı da beraberinde taşıdı .
Rec’in Amerikan yeniden çevrimi Quarantina  bunun en büyük örneklerinden bir tanesi .
Derin Kabus filmi ise bahsini ettiğimiz uyarlamanın yönetmeni John Erick Dowdle’dan geliyor .
Ancak bu sefer önümüzde bambaşka bir çalışma var .
Korku seviyesi yüksek olmamakla beraber , hikaye süresince izleyicisini koltuğunda huzursuz edecek , yer yer nefes kesecek çok sayıda planla karşımıza çıkan Derin Kabus son dönemin “çıtası yükseklerde”gezinen korku – gerilim filmlerinden bir tanesi .
Şeytan ( Devil – 2010 )  adlı projesiyle asansör gibi küçücük bir mekanda bile izleyiciyi ürkütmeyi başaran Dowdle bu kez kendinden bekleneni ( neredeyse ) hakkıyla yerine getirmiş .
Klostrofobinin o ürkütücü dinamiğini ardına alan yönetmen , ufak bir asansör yerine bu kez hikayesini Paris’in altında yer alan katakomplara taşımış .
Bundan 1700’lü yıllarda , ölen milyonlarca kişinin ebedi dinlencesi olan bu toplu mezar yer altından tüm şehri sarıp sarmalıyor .
Günümüzde “belli bölümleri” turistler için tur rehberleri ile birlikte gezilebilen bu dehşetengiz koridorlar Dowdle’ın zekice bulmacaları ve Hermetik – Okültik öğretilerle beslediği senaryosu sayesinde içinden çıkmak için can atacağınız bir örümcek ağı haline geliyor .
Babasının başladığı işi onun ölümü üzerine saplantı haline getiren Scarlett’in çok özel bir objeyi bulmak için yerin altında başladığı bu serüven , okul bilgilere haiz olanların ve filme ismini veren “As Above , So Below” söylemi sayesinde her anı merak ile geçen bir yolculuğa dönüşüyor .
Scarlett  ( Perdita Weeks ) ve eski arkadaşı George ( Ben Feldman ) , genç kadının anlaması zor takıntısı sayesinde hayatlarının “yüzleşmesiyle” tanışıyorlar .
Kameraman Benji ( Edwin Hodge ) tarafından kameraya alınan kurgu – belgesel , bünyesine Scarlett’in mezarları çok iyi bilen Papillon ( François Civil ) ve ekibini katmasıyla iyice şenlikli bir hal alıyor .
Gökkubbe’de olan Yerdedir , Yerde Olan Gökkubbe’dedir söylemi etrafında şekillenen hikaye kahramanlarımızın geçmişlerindeki şeytanlarıyla savaşması için de harika bir fırsat sunuyor .
Scarlett’in aradığı nesne , kadının ardında bırakamadığı babasına olan saplantısının yegane yansıması halini alıyor .
Seyircisini adım adım daha “aşağı” çeken akış bir noktadan sonra ( belki de biraz gecikerek ) muazzam bir koşuya dönüşüyor .
Siz de kahramanlarımız ile birlikte neler olup bittiğini çözmeye çalışırken , George’un da katkısıyla ardı ardına beyin fırtınası yaşıyorsunuz .
Alt metni kuvvetli tutulmaya çalışan senaryo , okültizm ve felsefeden beslenen başlıklar sayesinde karakterler üzerinden sizleri de “düşünmeye ve yüzleşmeye” davet ediyor .
Buluntu filmlerde karşımıza çıkan ve bir süre sonra bulantıya sebep olan lüzumsuz sarsıntılar Derin Kabus’un bünyesinde yer almıyor , üstelik de maceracıların başlıklarına yerleştirilen iğne kameralar üzerinden her bir karakterin bakış açısıyla olaya dahil oluyorsunuz .
Görsel olarak ziyadesiyle başarılı olan yapımın en büyük artılarından bir tanesi de ses efektleri .
Yerli yersiz kullanılmak yerine atmosfere destek olmak için seçilen ve nereden geldiği belli olmayan borozanlar , kemiklerin çıtırtıları , zifiri karanlıktaki o ince nefesler sizi fazlasıyla rahatsız edecek .
Bu kadar çok artının olduğu yerde affedilemez bir de büyük eksi mevcut .
Artık fazlasıyla klişeleşen “geçmişle yüzleşme” dinamiğinin neredeyse son 15 dakikaya sıkıştırılması , olayları çözmeye çabalarken arada kaynayıp giden “geçmişten hikayeler” filme büyük bir darbe vuruyor .
Bu noktaya kadar sizi tatmin etmeyi başaran film , klişeye körü körüne bağlanarak ağızda hoş olmayan bir tat bırakıyor .
Derin Kabus kısa süresine pek çok akıllı soruyu yerleştirmeyi başarmış , hikayesi ve özellikle de atmosferiyle izleyicisini germe konusunda başarılı olmuş bir yapım .
Korkudan titremek için değil , hem gerilmek hem de vücudunuza biraz adrenalin pompalamak istiyorsanız bu film tam size göre !
Burçin Aygün burcinaygun@gmail.com
