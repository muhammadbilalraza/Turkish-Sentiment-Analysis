Bir TV oyuncusu olan Jack , evlilik hazırlıkları içindedir .
Düğünden bir hafta önce , yakın arkadaşı Miles ile bir tür bekarlığa veda yolculuğuna çıkarlar .
Miles'ın en ince detayına kadar planladığı bu gezi , gündüzleri golf oynayıp akşamları da güzel şaraplar eşliğinde iyi yemekler yiyebilecekleri klas bir uğurlama töreni olacaktır .
Fakat arkadaşı gibi ağırbaşlı bir karakter olmayan Jack'in bu tatil için daha farklı planları vardır .
Ve kaldıkları beldede karşılaştıkları iki kadın , yaşamlarına dair bütün beklentilerini altüst edecektir .
Birbirine zıt iki orta yaşlı erkeğin çıktıkları yolculuğu , ABD'de bu neslin Easy Rider'ı olarak tanımlayanlar bile çıktı .
Yılın en çok övgü toplayan filmlerinin başında gelen , En İyi Film dahil 5 dalda Oscar adayı Sideways , ödül törenine az bir zaman kala bizde de vizyonda .
En çok Schmidt Hakkında ile tanınan yönetmen Alexander Payne'in bu son filmi , ince mizahı ve iyi işlenmiş karakterleriyle tam bir keyif filmi .
Payne'in daha önceki filmlerini belirgin bir şekilde aşan bir duygusal derinliğe de sahip .
Sanırım , başarısının sırrı da bu .
Gelecek , evlilik kurumu , yalnızlık ve hayatını biriyle paylaşmak herkesin kafasının bir köşesinde yeri olan kavramlar ve kimi zaman endişeler olduğuna göre , herkesin Sideways'den keyif alması mümkün .
Bu denli ufak ve duygusal bir filmin , gerek ödüller gerekse gişe anlamında bu denli başarılı olmasının başka nasıl bir açıklaması olabilir ki .
Biten evliliğinden sonra kendini toparlayamamış , umutsuzca " Dünden Sonraki Gün " adlı kitabını basacak yayınevi arayan , özel saydığı her şeyin yerine elinde tek kalan şarap tutkusunu koymuş ve kendisini hayata kapamış İngilizce öğretmeni Miles rolünde Paul Giamatti göz yaşartıcı ölçüde incelikli bir performans veriyor .
Her ne kadar Akademi onu bir kez daha görmezden gelmiş olsa da , Oscar'a aday kimi fazla gösterişçi performanslarla kıyaslandığında , Giamatti gerçekten bu yılın en iyi oyunculuğunu çıkarıyor .
Giamatti'den farklı olarak yardımcı oyuncu kategorisinde adaylık elde etmeyi başaran oyunculardan Thomas Haden Church , gerçekten de bir TV oyuncusuydu zaten .
Sinemadaki bu ilk büyük çıkışında aslında televizyonda sergilediği kişiliği tekrarlıyor fakat o kadar enerjik bir performans ki bu , bütün pervasızlığına rağmen Jack karakterine sempati duymanızı sağlıyor .
' 80lerin ünlü isimlerinden Virgina Madsen ise sinemaya sağlam bir dönüş yaptığı bu rolünde , perdede alışık olmadığımız kadar sahici bir romantik objeye dönüşüyor doğal oyunculuğuyla .
Mizahı ve duygusallığıyla , iştah açıcı yeme - içme kültürü ve caz ağırlıklı özgün müzikleriyle , baştan sona keyifli , hatta mutluluk verici bir film Sideways .
Yapabiliyorsanız , üstüne iyi bir et yemeği ve şarap da mükemmel gidecektir .
Sinemada ille de büyük , görkemli , gürültülü veya sarsıcı şeyler görmek beklentisi içinde değilseniz , bu mütevazı başyapıtı kaçırmayın derim .
