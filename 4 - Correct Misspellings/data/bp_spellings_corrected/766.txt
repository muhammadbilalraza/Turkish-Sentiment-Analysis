Çağan Irmak'ın Türk sinemasında marka haline gelmiş yönetmenlerden biri olduğu kesin .
Bunu da büyük ölçüde Türk seyircisinin duygusal damarını bulabiliyor olması sayesinde başardı .
Karanlıktakiler ve özellikle Prensesin Uykusu filmleri beklenen gişeyi yakalayamayınca , bu kez daha Babam ve Oğlum sularına dönmüş gözüküyor .
Ancak 12 Eylül arifesinde bir ailenin üç neslini ele alan öyküsü , Türkiye'deki azınlıklar meselesine de el atıyor .
İzmir'in bir kasabasında yaşayan ve aslen Girit göçmeni olan bu ailenin öyküsü , öncelikle 10 yaşındaki Ozan'ın gözünden anlatılıyor bize .
Artık bazı şeylere aklı ermeye başlayan Ozan , çevrelerindeki birçok kişi tarafından " gavur " olarak görülmelerini , arkalarından konuşulmasını gururuna yediremiyor .
Ozan , " beyaz Türkler " in eğitim ve toplumsal düzeninin içinde büyüyor çünkü ( Çağan Irmak'ın filmlerinde en sık karşımıza çıkan temalardan biri şüphesiz ) .
Ailesinden koptuğu , okulda veya arkadaşlarıyla geçirdiği her an o sistemin , o dilin içinde .
Gayrimüslimlerin evlerinin camlarını taşlayarak indiren çocukları teşvik eden , hatta ( kendilerine sorsanız muhakkak masumane , art niyetsiz şekillerde ) kızlarını taciz etmeye bile yönlendiren bir zihniyet bu .
Irkçılık o kadar yerleşmiş ki o zihniyete , kullandıkları dilin bile farkında değiller çoğu zaman .
Tabii , bazen de tam tersine farkındalar .
Ailesi geleneklerini yaşatmaya çalıştıkça ya da eski günleri yad ettikçe , onlara kafa tutmaya ve " Biz Türk'üz , gavur değiliz ! " diye isyan etmeye başlıyor dolayısıyla küçük çocuk .
Burada filmin diğer merkezi olan Mehmet Bey , yani Ozan'ın dedesi devreye giriyor .
Torununun , geçmişte yaşadıkları acıları idrak etmesi için çaba gösteriyor .
Ayrıca onu hoşgörülü bir insan olmaya yönlendiriyor .
Dedemin İnsanları , Ozan'ın olgunlaşma hikayesiyle birlikte , Mehmet Bey'in henüz yedi yaşındayken koparıldığı memleketine özlemini ve 12 Eylül darbesiyle beraber ülkede değişen ortamı anlatıyor .
Rolüne pek oturmadığını düşündüğüm Hümeyra dışında bütün oyuncuların son derece başarılı ve doğal performanslar verdiği yapımda , özellikle çocuk oyuncu Durukan Çelikkaya filmi başarıyla taşıyor .
Gökçe Bahadır ve Sacide Taşaner de yetişkin kadronun en öne çıkan isimleri kanımca .
Çetin Tekindor , büyük oynaması ve şov yapması için yazılmış bir rolü , hakkıyla canlandırıyor tabii ama fazla idealize edilmiş karakterlerin çıkmazından tam olarak kurtulamıyor .
Her şeyiyle iyi , noksanız , hatasız ve günahsız biri olarak aslında çok da ilgi çekici bir karaktere dönüşemiyor .
Dedemin İnsanları , genel olarak dinamik rejisi ve oyuncu yönetimiyle takdiri hak ediyor .
Fakat Çağan Irmak filmlerinde hep eleştirdiğim bazı zaafları da taşıyor .
Irmak , sinemasını ne kadar olgunlaştırmış olsa da yine büyük laflar etme arzusuna yenik düşüyor .
Tesadüfen bu hafta beyazperde . com için hazırladığım bir dosyada değindiğim Mr .
Smith Goes to Washington filmi , Dedemin İnsanları içinde de karşıma çıktı .
Sisteme isyan eden bir adamın , naif ama güçlü hikayesini anlatır bu Frank Capra başyapıtı .
Çağan Irmak'ın isyanı da çok farklı değil belki .
Resmi ideolojinin küçük bir çocuğu " gavur " olma kompleksine sokuşuna , beyaz Türklerin bu çirkin yüzüne isyan ediyor ; 12 Eylül darbesiyle birlikte ülkenin bir çöküntü sürecine girmesine isyan ediyor ; daha küçük ölçekte , beraberce yaşamayı beceremeyen sıradan insanlara isyan ediyor .
Sanki Mahsun Kırmızıgül filmlerinde eleştirdiğimiz bazı hatalara düşüyor Çağan Irmak .
Bunların en önemlisi , çok fazla şeyi birarada anlatma derdi .
Dedemin İnsanları'nın içinde mübadele var , 12 Eylül var , taşra insanının ikiyüzlülüğü , bir çocuğun büyümesi , anarşist diye tutuklanmış ve gözaltında kaybolmuş aşkını bekleyen yalnız bir kadın , Türk - Kürt kardeşliği mesajları , eşcinsel bir çift var .
Kısacası var oğlu var !
Ayrıca film bazen Ozan'ın , bazen dedesinin , bazen babasının odağına geçebiliyor .
Kısacası dağınık bir hali var .
Neyi izlediğimi , filmin asıl derdinin ne olduğunu takip edemediğim anlar olmadı değil .
Ayrıca daha teknik bir noktadan bakarsak , çok fazla yerde sahneleri birbirine gereksiz kararma - açılmalarla bağlıyor , sanki bazı zaman ve basit sahne geçişlerini çözememiş izlenimi uyandırıyor Çağan Irmak .
Aynı şeyleri Kırmızıgül yapınca çok yükleniyorsak , şimdi Irmak'a tolerans göstermek de doğru olmaz .
Tabii gözardı edemeyeceğim şey , bütün bunların sonunda duygusal bir final bloğuna bağlandığı .
Evet , itiraf ediyorum , biraz da ağladım .
Irmak'ın en iyi becerdiği şey de bu zaten .
Sevdiğimiz karakterler yaratıp onların hikayesini , başlarına gelenleri umursamamızı sağlamak .
Bu da az şey değil .
