Onur Ünlü’nün son filmi ' Beş Şehir ' nihayet vizyonda .
Kasım ayında görmeyi umduğumuz ama Nisan’da bu imkana kavuştuğumuz film , beklediğimize değen , yönetmenin tüm özentilerinden arınıp rüştünü ispat ettiği ama alışkanlıklarından da vazgeçmediği oldukça ilginç bir yapım .
Onur Ünlü , seyircinin ve eleştirmenlerin çoğunluğu tarafından afaroz edilen ilk filmi ' Polis'ten beri özellikle takip ettiğim , senaristlik yanı da kuvvetli bir yönetmen .
Musa Rami gibi bir karakteri ve hikayesinin potansiyelini tam değerlendirememiş olsa da , yarattığı anlam zenginliği , metafor ve B film referansları ile ' Eğer bir gün Türkiye’den bir Sergio Leon çıkacaksa o kişi bu adam olacak . ' gibi iddialı bir cümle kurmama sebep olmuştu .
Bu lafı etmemin en büyük sebebi , tıpkı büyük usta gibi , bir filmde yarattığı tüm karakterleri öldürmesi , bunu bir şiir , bir senfoni gibi sunması ve bundan büyük haz duymasıydı .
Hemen ardından gelen ' Çocuk ' anlamsız bir çabaydı .
3. filmi ' Güneşin Oğlu ' ise Türk fantastik sineması için oldukça ilginç bir deneme olmasına rağmen başlangıçta yakaladığı enerjisini kaybederek sıkıcılaşan , iyi niyetli ama ıskalanmış bir projeydi .
Yine de , ' Onur Ünlü ' sinemasının karakteristiğine sahip bir film olarak hem ' öldürme ' olayında nerelere kadar gidebileceğini anlamamıza , hem de yönetmenle ilgili ümitlerimizi korumamıza yardımcı oldu .
Onur Ünlü’nün ya bir kaç ' ham ' film daha yapıp sonra Taylan kardeşlerin ' Vavien'i gibi ustalık ve olgunluk çağına geçiş yapacağını ya da sıkışıp kalacağını sanıyordum ama gün bugündür !
Değişim hızlıca gerçekleşmiş olacak ki ' Beş Şehir ' taş gibi , yumruk gibi , yarısında ağlanıp , yarısında gülünen sarhoş bir şarkı gibi , müthiş bir film olmuş .
Bağımsız gibi duran 5 hikayenin anlatıdığı ve 3. öyküden itibaren hayatların kesişmeye başladığı film , Ahmet Kaya dinleyip şarklarını bağlama ile çalan , üniformasını sırtına geçirdiğinde ise öğrenci coplayan ' polis Aydın ' gibi Türkiye realitesinde yaşaması mümkün bir karakterin zehirini dökerken , bir yandan da ' kedi ' gibi bir karakteri filme hiç çekinmeden sokup fantastiğin sularında gezinmeye devam ediyor .
Anlatım olarak daha minimal bir yaklaşım benimsemiş olsa da ' Beş Şehir ' sapına kadar bir Onur Ünlü filmi .
Yönetmen , daha önceki filmlerinden alıştığımız ölüme takıntılı karakterlerin doğrulara ulaşmak için yaptığı yanlışlardan oluşan dansını , bu defa hiç bozulmayan ve karışmayan bir tempo ile anlatmayı başarmış .
Üstelik sadece yönetmen ve kurgu becerisinden değil , gerçekten iyi oyuncu seçiminden kaynaklanan , komple bir başarı bu .
Aydın karakterini oynayan Tansu Biçer’in sadece bir dakika içinde kendisine acımamıza , nefret etmemize ya da tiksinmemize yol açan ödüllü performansının eşi benzeri yok .
Yönetmenin kadrolu oyuncusu olacak gibi gözüken Bülent Emin Yarar ve Beste Bereket’in de hakkını vererek oynadığı filmin sürpriz performansı ise Derya Ergun’un çok başarılı makyajıyla ' kedi'ye dönüşen Şebnem Sönmez’den gelmiş .
Geri kalan tüm oyuncular da , başta ' kötü tohum ' performansıyla küçük Ege Tanman olmak üzere çok başarılı .
Bu harika filmin kusuru ise yetersiz PR çalışması .
Önce gösterimi ertelenen , aylar sonra da sessizce vizyona giren filmi koca bir salonda arka sırada oturan bir kişi ile birlikte izledik .
Fakat yönetmenin kendi filmi ' Polis'le dalga geçtiği ve karakterlerden birine ' şeyim gibi film olmuş ! ' dedirttiği sahnede verdiğimiz aynı tepkiden yola çıkarak , bazen kalabalık bir salonda yalnız , bazen de 2 kişiden oluşan bir seyirci topluluğunda kalabalık olduğumuz fikrine kapıldık .
' Beş Şehir ' mutlaka desteklenmesi gereken , vizyondaki çoğu yerlinin yaptığı gibi ' hap yapıp para kapmak ' yerine sinema yapmak gayretinde olan başarılı bir ' yönetmen sineması ' örneği .
Kesinlikle bu yılın en iyilerinden .
Kaçırırsanız üzülürsünüz .
