Büyüleyici bakışları , esrarengiz duruşu ve canlandırdığı hırçın karakterlerle sinema camiasının egzotik güzeli olarak tanımlanan Catherine Zeta - Jones , bana nedense hep mitolojik karakter Medea'yı hatırlatır .
Yunan mitolojisinde doğudan gelen egzotik , büyücü bir kadın olarak anılan Medea , batı topraklarına bir savaş ganimeti olarak getirilmiştir .
İçinde tanrılardan değil , doğrudan doğadan gelen bir güç taşıyan ve sık sık bir cadı olduğu iddia edilen bu esrarengiz kadın , ikircikli karakteriyle etrafına tedirginlik saçar .
Mesafeli tavırları ve taşlaşmış yüz ifadeleriyle canlandırdığı her karakteri ikircikli bir kimlik karmaşasına sürükleyen Catherine Zeta - Jones'un benim üzerimde bıraktığı etki de buna oldukça benzer .
Seyircileri hayat verdiği karakterlerin görünen kimliklerinin altında ne gibi çetrefilli planlar yaptıkları hakkında hep muğlakta bırakan Jones , hem fiziksel görüntüsü hem de etrafa yaydığı tekinsiz enerjisiyle benim için esrarengiz bir büyücü kadından farksız .
Bu nedenle de " Öldüren Cazibe " nin hikayesine yön veren Mary McGarvie karakterini canlandırması için ondan daha uygun bir aktris düşünülemez .
Filmin başrolünde yer alan Mary McGarvie , kızı Benji'nin de yardımıyla etraftan topladığı kişisel bilgileri geceleri düzenlenen sahne şovunda seyircileri psişik güçleri olduğuna inandırmak için kullanan bir kadın .
Üzerine geçirdiği egzotik kıyafetlerle şovuna renk katan ve kendini doğulu bir büyücü kadın gibi lanse eden Mary , her haliyle Catherine Zeta - Jones için yaratılmış bir karakter .
Bu yüzden de ünlü oyuncunun Mary'i canlandırırken alışıldık performansının dışına çıkıp , yeni numaralar icat etmesine gerek yok .
" Öldüren Cazibe " de olağan performanslarından birini sergileyip , doğasında var olan büyülü cazibeyi ön plana çıkaran Catherine Zeta - Jones'un bu tercihi Mary'i capcanlı bir karaktere dönüştürmesine yetip artıyor .
Aslına bakarsanız , " Little Women " ve " Charlotte Gray " gibi tarihi yapımlarla adını duyuran Gillian Armstrong yönetmenliğindeki filmin elinde tuttuğu en büyük koz da kadrosunda yer alan her oyuncunun canlandırdığı karakter için biçilmiş kaftan olması .
Dolayısıyla geçtiğimiz yıl Edie Sedgwick'in hayat hikayesini anlatan " Factory Girl " de Andy Warhol'u canlandıran ve tarihi karakterlere hayat vermedeki başarısını kanıtlayan Guy Pearce'ın Harry Houdini rolüne soyunması boşuna değil .
Ancak özgeçmişine baktığımızda Harry Houdini karakteriyle birebir uyum sağlayacağını düşündüğümüz Guy Pearce'in işi Catherine Zeta - Jones'a kıyasla oldukça zor .
" Öldüren Cazibe " nin hikayesinin büyük oranda Harry Houdini'nin ölümünden birkaç ay öncesine odaklanmasının Guy Pearce'ın omuzlarındaki sorumluluğu katbekat artırdığını söyleyebiliriz .
Bildiğiniz gibi Houdini , hayatı keskin dönemeçlerle dolu , çalkantılı bir karakter .
Bu nedenle Guy Pearce'ın Houdini'nin son aylarını tüm canlılığıyla gözler önüne serebilmesi için efsanevi illüzyonistin son nefesine kadar geçirdiği her değişimi , atlattığı her badireyi içine sindirmesi gerekiyor ki karakterini belirli bir olgunluk ve yıpranmışlık seviyesinde tutabilsin .
Kendini imha etmeye programlanmış Houdini'nin içinde bulunduğu sıkıntılı ruh halini ve iç çatışmalarını filmin başından sonuna dek ustalıkla sırtlayan Guy Pearce'ın bu seviyeyi büyük bir başarıyla yakaladığını söyleyebiliriz .
Filmde tüm ruhsal ve fiziksel yorgunluğuna rağmen izleyenlere karşı güçlü durup , ' tanrı ' unvanını elinde tutmaya çalışan buhranlı bir karaktere dönüşen Houdini , Pearce'ın bedeninde hem gençliğinden kalan pervasızlığı hem de ilerleyen yaşlarda hissettiği yıpranmışlığı izleyiciye olduğu gibi yansıtmakta .
Bununla birlikte , " Öldüren Cazibe " nin popüler isimleri Catherine Zeta - Jones ve Guy Pearce bir yana filmin esas yıldızının geçtiğimiz aylarda " Kefaret " filmindeki performansı ile En İyi Yardımcı Kadın Oyuncu dalında Oscar'a aday gösterilen Saoirse Ronan olduğunu belirtmekte fayda var .
Genç oyuncu film süresince canlandırdığı Benji karakterinin gidişat üzerindeki sessiz ama derinden etkisini aynalarcasına fazla göze çarpmayan ancak belki de Catherine Zeta - Jones ve Guy Pearce'a taş çıkaran , etkili bir performans sergiliyor .
Benji'nin çocuklukla genç kızlık arasındaki saf , içten ve gelgitli ruh halini sadece bakışlarıyla dahi hissettirebilen Ronan , gelecekte kendisine olanak tanındığı sürece ne kadar sağlam bir oyuncuya dönüşebileceğinin sinyalini veriyor .
Öte yandan , " Öldüren Cazibe " bu oyuncu kadrosundan mahrum kaldığı takdirde bugünkü sürükleyiciliğini koruyabilir miydi diye sorarsanız , buna cevabım hayır olur .
Gillian Armstrong'un tarihi karakterlerle hayali karakterleri iç içe geçirerek kurguladığı hikaye ne yazık ki derinlikten yoksun .
Daha da kötüsü , oyuncu kadrosunun olağanüstü çabaları sayesinde son dakikalarına dek hareketli ritmini koruyan filmin , çarpıcı ve tatmin edici bir sonuca ulaştığını da söyleyemeyiz .
Ancak yönetmenin başarılı mekan kullanımı ve sahne düzeni sayesinde 1920'li yılların dokusunu rahatlıkla yansıtan " Öldüren Cazibe , " çetrefilsiz hikayesi için değil , oyuncularının akılda kalıcı performansları için izlenebilecek bir film zaten .
Onu keyifli yapan da bu .
