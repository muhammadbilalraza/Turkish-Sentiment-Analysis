Bir televizyon dizisindeki yan karaktere kendi başına sinema filmi yapıldığı pek görülmüş şey değildir .
Hele ki yapımcılarının bu karakteri yaratma amaçları belli ki malum terör örgütünün ideolojik yüzüyle dalga geçmek iken .
Filmin esas komedi malzemesi de Muro'nun devrimcilik ve sosyalizm inadının yarattığı çatışmalar .
Ama Kurtlar Vadisi hayranları bu Muro'yu belli ki seviyorlar .
Hor görülen bu karakterin böylesine sevilip kendi başına bir filme konu olması ve salonları tıka basa doldurması bayağı ironik .
Pana Film de en nihayetinde bir prodüksiyon şirketi tabii , milliyetçilik kalesi değil .
Kurtlar Vadisi'ne meslek icabı zaman zaman göz atan ama düzenli izlemeyen biri olarak , Muro ile iki adamı ( Çeto ve Yıldırım ) hakkında bir parça bilgim vardı .
Kendini fazlasıyla ciddiye alan dizinin komik unsurları olarak ilgi çekiciydiler .
Başarılı oyuncu seçimlerinin de etkisiyle , kimyaları fevkalade tutan , gerçekten sempatik bir ekip oluşturuyor Muro ile adamları .
Muro : lanet Olsun İçimdeki İnsan Sevgisine adlı bu film de tamamen o sempatikliğe oynuyor zaten .
Karakterleri az buçuk da olsa tanımayan biri için bu filmin pek bir şey ifade edeceğini sanmıyorum .
Bu elbette bir zaaf .
Ayrıca sinemaskop formatta çekilmesine ve dizi estetiğinden olabildiğince kurtulma çabalarına rağmen , Muro'nun bize konuşan yakın plan kafalardan fazlasını izlettirmeyi çoğu zaman başaramadığını söylemek gerek .
Muro'nun ne kadar çok konuştuğunu düşünecek olursanız , film bir noktadan sonra bayağı yorucu olabiliyor .
Karşımızdaki film ne anlatımı ne de tekniği açısından bir sinema yapımı olarak yeterince ciddiye alınacak düzeyde değil .
Bu çok önemli de olmayabilir .
Muro her şeyden önce bir komedi filmi .
Elde kimyası tutmuş üç yetenekli başrol oyuncusu var .
Kendi kulvarında başarılı olması için tek ihtiyacı , iyi bir komedi metni belki .
Ancak ne yazık ki Muro'nun arkasında o kıvraklıkta kalemler de yok .
Basbayağı soğuk esprilere dayanıyor bütün film .
Bizim seyircimizin tanıdığı ve sevdiği isimlerin / karakterlerin filmlerine gülmeye şartlanmış olarak girdiği malum .
Muro'yu izlediğim seansta gözlemlediğim kadarıyla , en çok tepkiyi de fragmanlarda zaten görmüş oldukları sahnelere veriyorlar .
Ama işin aslı , filmin gerçekten komik en fazla bir iki sahnesi var ( şahsen sadece yatağı duvara vurma kısmına güldüm ) .
A. R. O. G. mesela , sağlam bir öyküsü olmamasına rağmen , komedi olarak daha başarılı bir film ve insanları eğlendirebiliyor .
Muro'nun , sağlamdan geçtim , neredeyse öyküsü yok .
Film boyunca ilginizi canlı tutacak , " Acaba nereye varacak ? " diye düşündürecek bir olay örgüsü yok .
Bu yüzden bir sonu da yok .
Damdan düşer gibi bitiveriyor .
E komik de olmayınca , geriye bir şey kalmıyor .
Oyuncuların sempatikliği , koca sinema filmini taşımaya yetmiyor .
Muro'nun erken dönemlerini anlatması dışında diziyle de tematik bir bağı olmadığından , Kurtlar Vadisi takipçilerinin de bu filmi izlemek için merak dışında fazla sebepleri olacağını düşünmüyorum aslında .
Elbette karakteri sevdikleri için gideceklerdir , gidiyorlar .
Ama meraklarının karşılığını alabileceklerini zannetmiyorum .
