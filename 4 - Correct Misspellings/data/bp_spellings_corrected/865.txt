Hepimizin çeşit çeşit korkusu var .
Doğduğumuz an dış dünyaya merhaba deyişimiz ve son nefesimizi verdiğimiz dakikaya kadar ardı arkası kesilmeyen endişeler .
Maddi ve manevi ne kadar korunaklı da olsak , dünya genelinin aksine sorunsuza yakın rahatlıkta yaşama sahip azınlıktan da olsak hiç bitmeyen korkular .
Bazısı için sevilmek , başarılı olmak ya da birilerinden onay görmek , bazıları içinse sadece ölmek .
Ya da tam tersine büyümek !
Daha önce Guillermo Del Toro yapımcılığı altında hayat bulan ve büyük ses getiren 2007 tarihli Yetimhane filmini yöneten , daha sonra ise başrollerinde Naomi Watts ile Ewan McGregor’ın yer aldığı gerçek olaylardan uyarlanmış bir başka başarılı yapım Kıyamet Günü’nü gerçek kılan Juan Antonio Bayona , bu kez sinemaseverlerin karşısına Canavarın Çağrısı filmiyle geliyor .
Başarılı bir romandan uyarlanan Canavarın Çağrısı filmi , gerçekleri hayal ile karıştırıp , “siz hangisini tercih ederdiniz ? ” sorusunu soruyor .
Üstelik de bu alışıldık ama sorması zor soruyu elinden gelenin en iyisiyle dile getirmeyi başarıyor .
Patrick Ness’in aynı adlı romanından ( ki şu an Türkçe olarak raflarda ) uyarlanan yapım , 12 yaşındaki Conor adlı bir erkek çocuğunun karanlık ve acı dolu hayatını , bir o kadar ürkütücü fantastik bir gerçeklikle anlatıyor .
Conor ( Lewis MacDougall ) ölüme merhaba demesine sayılı gün kalan annesi ( Felicity Jones ) ile yaşam savaşı veren , malum hastalık yüzünü gösterdikçe sert mizaçlı anneannesinin ( Sigourney Weaver ) hükmü altında iyice ezilen bir çocukcağız .
Bir yetişkin olmak için küçük ve bir çocuk olmak içinse büyük bir insan .
Yani hayatın ne çocuk olmasına izin verdiği , ne de bir yetişkin olarak savaşacak güce kavuşmasını sağladığı bir kişi .
Conor hayatın en acı tarafını erkenden gören kesimin bir üyesi olarak , ayakta kalmaya çalışıyor ancak sahip olduğu güce rağmen bir noktadan sonra pes etmek zorunda kalıyor .
Bu noktadan sonraysa hayat karşısına bambaşka bir kişiyi çıkartıyor , bir ağacı , doğaüstü güçlere sahip olan Canavar’ı .
Farklı gecelerde üç ayrı hikaye dinliyor sevgili Conor , ürkütücü Canavar’dan .
Hepsi de dikkatlice işlenmiş , iyice kulak kesilirseniz içerisinde sayısız bilgeliğin , korku ve ümit kırıntılarının olduğu hikayeler .
Filmografisi her ne kadar çok dolu olmasa da yönetmen Bayona , özellikle de bu hikayeler üzerinden anlatmak istediğini , kafasındakileri kusursuza yakın biçimde aktarabiliyor .
Tam anlamıyla bir sanat şaheseri diyebileceğimiz animasyon formundaki ilk iki hikayeden sonra bu kez Conor’ın asıl kahraman olduğu hikayeye tanık oluyoruz .
Bu sefer her şey –neredeyse - gerçek !
Gerçek dediğimiz dünya ne kadar acımasız , umursamaz ve bencilse , bu hikaye de bir o kadar ümitsiz gibi .
Canavarın Çağrısı eğer geneline bakacak olursanız bu yılın en iyi projelerinden biri olarak rahatlıkla öne çıkıyor .
Yönetmen Bayona , özellikle de elindeki müthiş çocuk oyuncu Lewis MacDougall’ın gücünü ardına alarak , kısıtlı alana sahip olan Felicity Jones ve anneanne rolündeki efsane Sigourney Weaver’ın destek verdiği bu karanlık yolda seyircisine dolu dolu bir yaklaşık  iki saat vaat ediyor .
İlerde kendisini sık sık göreceğimizin garantisini veren çocuk oyuncu  MacDougall’ın o müthiş performansı , hikayenin getirisi ve tabii sinematografi için dakikalarca alkışı hak eden Oscar Faura’nın yeteneği ile bizi içine alan atmosfer , Fernando Velázquez’in mest eden müzikleri ve hayran olunası bir serüven , hepsi de Canavarın Çağrı’nın temel taşları olmuş .
Sesi ile Canavar karakterine hayat veren Liam Neeson’ı da unutmamak gerek tabii .
Açılışını biraz ağır aksak yapan ve Canavar’la tanıştığımız kısma kadar yavaş hareket etmeyi seçen film , bu noktadan sonra bir dakikası bile sızı sıkmayacak , hem çok heyecanlı , hem de yürek burkan karanlık bir masal olmuş .
Hani şu ( neredeyse ) hepimizin bir parçası olduğumuz ve mutlu son’una ulaşmak için kendimizi paraladığımız .
Canavarın Çağrısı bu haftanın Geliş filmi ile birlikte en önemli filmlerinden bir tanesi .
Kaçırmayın derim !
Not : Bu kadar keyifli , buruk ve tatmin edici bir filmin ülkemizde az sayıda kopya ile vizyona girmesi tek kelimeyle çok acı . burcinaygun@gmail.com
