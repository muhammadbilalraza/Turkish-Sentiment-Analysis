Ticaret dünyasında hakim paradigma olarak krallığını çoktan ilan etmiş kapitalizmi anlatmak için örnek ver deseler , “The Founder”ı rahatlıkla gösterebilirsiniz .
Kendi buluşları olan “hızlı servis hizmeti” sayesinde saniyeler içinde hamburger hazırlayabilen verimlilik canavarı iki kardeşin , Ray Kroc adlı açıkgöz girişimciyle tanışmalarının hikayesi bu .
Daha doğrusu , isimlerini , - aslına bakarsanız her şeylerini -   kaptırışının gerçek hikayesi . “Cennetten düşen birkaç bozukluk”la yola çıkıp azme dayalı bir “inatçılık”la yoluna ısrarla devam eden , gerektiğinde büyük riskler almasını bilen orta yaşı geçmiş bir adamın gerçekleşen Amerikan Rüyası da diyebiliriz .
Geçtiği dönem itibarıyla aslında gayet beslenebileceği bir atmosfer varken , İkinci Dünya Savaşı sonrası Amerikan toplumunun ekonomik durumunu , ruh sağlığını ya da satın alma alışkanlıklarını yeterince anlatabildiğini söylemek zor filmin .
Onun yerine süresinin büyük bölümünü Ray Kroc’un hikayesine ayırıyor .
Kapitalizmin doğası ve Ray’in , neferi olacağı bu sistemin ne olduğunu anlama süreci .
Bu açıdan “The Founder”ın gayet incelikli , son derece isabetli cümleleri olduğunu söyleyebiliriz .
Örneğin : İyi bir fikriniz olsa bile yeterince inatçı değilseniz , ne zekanız ne de eğitiminiz bir işe yarar !
Ray bunu hem kendisine hem de seyirciye birçok kez söylüyor .
Bu listeye “şeytanlığı” da pekala ekleyebiliriz .
Michael Keaton’ın her zamanki şeytani bakışlarının da yardımıyla büyük bir inandırıcılık kattığı Ray Kroc , aranızda para ilişkisi olmasını isteyeceğiniz bir tip değil kesinlikle .
Çünkü zararlı çıkacağınız kesin .
O tam anlamıyla bir satış uzmanı ve burada sadece nesnelerden söz etmiyoruz !
Plastik bardak ve katlanabilir mutfak setiyle başlayan , sonrasında mikser satışından para kazanmaya çalışan Ray , işlerini büyütmesini sağlayacak o parlak fikri bir türlü bulamıyor , dönemin de etkisiyle işleri giderek bozuluyor .
Ama bir gün , o fikri bulmuş kişileri buluyor .
Daha doğrusu “keşfediyor” .
Hamburgerci iki kardeşin bir semt restoranında sağladığı o yerel başarıdaki “potansiyel”i görüyor , konseptin önemini o kardeşlerden bile daha iyi anlıyor .
Ray’in hikayesi şunu söylüyor aslında : İyi bir fikir bulmak yetmiyor , o fikrin gerçek potansiyelini de anlamak gerekiyor .
Eğer kapitalizm , doğal seçilime dayalı evrimsel bir evrenin yegane kuralı ise , parlak fikir bulan zeki , eğitimli veya namuslu olanlar değil , o fikri “fark eden” kurnaz , gerektiğinde sahtekar , yalancı kısaca kötücül birilerinin hayatta kalma şansı artıyor .
Kapitalizme övgü de burada başlıyor zaten .
Kardeşlere bir sahnede “gerektiğinde acımasız olmalısın” diyen Ray , kapitalizmi henüz yeni keşfeden naif Amerikalı girişimcilerin arasına gelecekten gelmiş bir zaman yolcusu gibi .
Onun da eksiklikleri var ve onun bu fikri keşfetmiş hali de birileri tarafından “keşfediliyor” .
Mesela o yeni yol arkadaşlarından biri , “Siz hamburger değil emlak içindesiniz aslında” diyerek para kazanmanın formülünü anlatıyor . “Restoranların üzerine kurulacağı arazileri markayı kullanacak işletmelere kiralama” fikri başlı başına bir konu olabilecekken film birbiri ardına sahnelerle bizce daha önemli bir cümlenin altını çiziyor : Ray sadece sistemdeki potansiyeli keşfetmiyor , atıldığı bu macerada işleri daha da büyütmesini sağlayacak “beyin”leri de keşfediyor .
Emlak işini öneren yatırım uzmanını da ekibine katıyor , ocakta köfteleri mükemmel pişiren personeli de .
Kapitalizme dayalı olduğu söylenen ama aslında “emek hırsızlığı”ndan başka bir şey olmayan sistemlere göndermede bulunuyor böylece “The Founder” : “İyi olanı keşfet , onu ekibine dahil et , onun söylediklerine kulak ver .
Çünkü onun artı’sı , senin de artı’n demek” .
Yıllar önce Steve Jobs da benzer bir şey söylemişti : “Biz zeki insanları işe alırız ki , onlar bize ne yapacağımızı söylesinler” .
İlerlemenin , büyümenin bu lokomotif düsturu kapitalizmin ruhunun ta kendisiyken örneğin ülkemizde , Türkiye’de , iyi olanın değil tanıdığı ya da destekleyeni olanın yükseldiği sistemin yine de “kapitalizm” olarak tanımlanması ve tepki gösterilmesi ne kadar gerçekçi olabilir ki ?
Ray Kroc , ne yeni bir şey keşfediyor ne de yeni bir sistem kuruyor .
Sadece bir potansiyeli görüyor , sonra “risk yoksa zafer de yoktur” diyor .
Filmin afişinde de son derece isabetli biçimde vurgulandığı gibi , hamburgerci kardeşlerin “altın halkaları”nı birer melek kanadı gibi üzerine geçiriveriyor .
Kapitalizmin ona hediyesi , müthiş bir servetin yanında , aslında hiç olmadığı halde kartvizitine de basacağı o “Kurucu” ünvanı oluyor .
Asıl kurucu kardeşleri ise kimse hatırlamıyor .
Sandra Bullock’a Oscar kazandıran “The Blind Side” ile tanıdığımız yönetmen John Lee Hancock , Walt Disney’in hayatından esintiler içeren “Mr .
Banks”teki başarılı çizgisine daha yakın bir işe imza atmış .
Senaryo ise Mickey Rourke’a müthiş bir geri dönüş sağlayan “The Wrestler”ı da yazan Robert Siegel’e ait .
Oyuncu kadrosunda Michael Keaton’a yan rollerde Laura Dern ve Patrick Wilson gibi önemli isimler eşlik ediyor .
Yılların karakter oyuncusu John Carroll Lynch de , hamburgerci kardeşlerden şeker hastası Mac rolünde gayet isabetli bir seçim olmuş . “The Founder” haklı olarak eleştirilen , yerden yere vurulan , eşitsizlik ve adaletsizlik gibi kavramlarla sürekli yan yana anılan kapitalizmin aslında ne olduğunu anlamak bakımından dikkat çekici bir hikayeye sahip .
Kendi “evrimsel evreni”nde neden iyi yürekli ve dürüst insanların yerel başarılara mahkum olduğunu , neden sistemin acımasızlığı ödüllendirdiğini göstermesi bakımından da önemli .
Biz buna sadece , büyümenin , daha fazla para kazanma hırsının , her zaman kalite ve mutluluk getirmediğini ekleyebiliriz sadece .
Bir de hamburgerci kardeşlerin o lokal başarılarıyla elde ettiği mutluluğun , imparatorluk kuran Kroc’un mutluluğundan daha değerli olduğunu . orkansanci@gmail.com
