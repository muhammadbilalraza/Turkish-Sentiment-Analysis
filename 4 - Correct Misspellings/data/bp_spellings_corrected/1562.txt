Felaket filmlerinin en mühim öğesidir endişe .
Sevdiğiniz ya da bazen hiç kanınızın ısınmadığı karakterlerin bile başlarına gelmesi muhtemel tehditlerin yaşattığı heyecan ve merak duygusudur .
Yıllar boyu bazısı gerçek olaylara dayanan yapımlarla karşılaşan biz izleyicilerse , doğal olarak belli tuzaklara düşmeyip , yönetmenlerin hazırladığı şok sekanslarına bağışıklı hale geldik .
Bu da yapımcıları daha orijinal , sadece tek bir türe bağımlı kalmayıp gerektiğinde türler karması hikayeler paylaşmaya itti .
Bu hafta vizyona giren Sürükleniş filmi de bunların bir örneği .
Gerçek bir olaydan esinlenen yapım , olayın kahramanının yazdığı bir kitap üzerinden serbest bir şekilde uyarlanmış .
1982 senesinde iki sevgilinin okyanusun ortasında hiç beklenmedik bir fırtınanın ortasında kalışı , ciddi biçimde zarar görmüş tekneleri ile hayata tutunma çabalarıyla tüm dünyanın gündemine oturmaları halen bazılarının akıllarda .
Nitekim daha önce " The Deep " ve Everest gibi aynı janra üyesi diyebileceğimiz projeleri yöneten Baltasar Kormákur bunun farkında olarak , günümüz ‘felaket filmleri anlayışı’na yakın bir işe girişmiş .
Sürükleniş , çocukluğunun geçtiği San Diego’dan kaçmış ve denizlerde farklı teknelerde görev alarak hayatını devam ettiren Tami ile denizciliği nefes alma biçimine dönüştürmüş Richard’ın hayatta kalma çabasını anlatıyor .
20’li yaşlardaki Tami ( Shailene Woodley ) bir cennet gibi gelen Tahiti’de kendisinden yaşça büyük , tahminen 30’larındaki denizci Richard ( Sam Claflin ) ile tanışıyor .
Birkaç ay içinde filizlenen aşk , teknelerini ABD’ye ulaştırmalarını isteyen zengin bir çiftin teklifini kabul etmeleriyle bambaşka bir seviyeye erişiyor .
Okyanusun ortasında , oldukça uzun sürecek bir yolculukta , hiçliğin ortasında iki sevgili büyük bir maceraya açılmış oluyor .
Kendilerini bir anda klrkunç bir fırtınanın ortasında bulan ikili , yeni güne ölümün kıyısında uyanıyor .
Teslim etmeleri gereken tekne işlevsiz hale gelmiş , Richard ulaşılması zor bir noktaya sürüklenmişken Tami bir başına kalıyor .
Acemi bir denizci olan genç kadın hem sevdiği adamı kurtarmaya çabalıyor , hem de bu cehennemden nasıl kurtulacağını çözmeye gayret ediyor .
Nitekim mevcut şartlarda haftalar , belki de aylar sürecek bir hayatta kalma serüveninin içine dalıyorlar .
Sürükleniş aslında sadece bir felaket filmi değil .
Akıllara yer yer türün çok başarılı bir örneği olan , hatta enlerin arasında zirveye oynayan The Towering Inferno’yu da getiriyor .
Her ne kadar farklı mekanlarda , çok farklı kahramanlar arasında geçen hikayeler olsa da karaker odaklı projeler olarak öne çıkıyorlar .
Baltasar Kormákur’un yeni filmi Sürükleniş ise farklı kurgu tekniğiyle daha çok iki türün ortası gibi kalıyor .
Türler karması ile türlerin ortasında kalmak diyelim en iyisi .
Bir noktada ölümün kıyısında gezinen , şok geçirmiş , önlerindeki dakikalar bile belirsiz iki aşığın yaşadığı dehşetin hemen ardından kendimizi geçmişe gitmiş , bu ilişkinin nasıl filizlendiğine tanık olurken buluyoruz .
Yani senaryo seyircisine farklı bir seçenek üzerinden maceraya dahil olmasını istiyor .
En baştan Tami ve Richard’ı tanımak yerine , iniş ve çıkışlar yaşatarak ikilinin farklı yönlerini göstermeyi hedefliyor .
Sıkıntı da tam burada başlıyor .
Zıt şartlarda ‘gerçek’ Tami ve Richard nasıl olurdu sorularına yanıt verilmeye çalışılırken , büyük bir heyecanın içindeki bizler , kendimizi sıcak ve huzurlu bir aşk sekansının ortasında buluyoruz .
Anlatım tekniği olarak akıllıca ancak üstesinden gelinememiş bir tercih .
Shailene Woodley ve Sam Clafin’in başarılı birer oyuncu olduğu gerçeğine rağmen , kendilerine sunulan , çok da üç boyutlu olmayan rolleri ‘hikayenin sürüklenişini’ de baltalıyor .
Özellikle de Richard’ın kımıldayamaz hale gelişiyle etkisiz bir karakter haline dönüştürülmesi , bizleri ne hissetsek bilemediğimiz Tami’yle bir başımıza bırakıyor .
Bu sıkıntıları bir kenara bıraktığımızda Sürükleniş görsel olarak harika örnekler sunuyor .
Tarantino ile birden fazla kez çalışmış , Kill Bill , Zincirsiz’in yanında Martin Scorsese harikası Zindan Adası’nda kendini aşan Robert Richardson bir görüntü yöneteni olarak gücünü tekrar kanıtlıyor .
Aynı şekilde yönetmen Kormákur’un atmosfer yaratmadaki becerisi , genellikle üst perdede tuttuğu merak unsuru ve türde çok görmediğimiz farklı kurgu anlayışı da takdire şayan .
Sonuç olarak " Sürükleniş " heyecanlı , dikkat çekmesini bilen , hafiften romantik film hissi de yaşatan , teknik başarısıyla da sinema salonlarında izlenmesi daha doğru olacak bir hayatta kalma tecrübesi .
 
burcinaygun@gmail.com
