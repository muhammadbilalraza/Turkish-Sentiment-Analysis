64. Cannes Film Festivali'nin ikinci gününde izlediğim Kevin Hakkında Konuşmalıyız ( We Need to Talk About Kevin ) , Lionel Shriver'ın 2003'te yayınlanan aynı adlı ödüllü kitabından uyarlanmış .
Açıkçası ben tanımıyordum ama filmin yönetmeni İskoçlu Lynne Ramsay , daha önce Ratcatcher adlı filmiyle adından oldukça bahsettirmişse de birkaç yıldır ortalıklarda yokmuş .
Bu filmiyle ise kendinden uzun süre söz ettireceğe benzer .
Film , İspanya'da yapıldığını bildiğimiz bir domates savaşı olayı ile başlıyor , Eva ( Tilda Swinton ) büyük bir mutlulukla kıpkırmızı domateslerin arasında adeta kayboluyor , düşüyor , kalkıyor , kayıyor , en sonunda birçok el Eva'yı yukarı kaldırıyor , Eva çok mutlu , kendisini belli ki çok özgür hissediyor , sonra birden uyanıyor Eva , evinde .
( Bu domates savaşı belki bir rüyaydı , belki de Eva'nın daha önce yaşadığı özgür hayattan hatırladığı bir andı . ) Müstakil bir evde tek başına yaşıyor Eva ve uyandığında camdan dışarı bakıyor , kırmızı boyalar görüyor .
Dışarı çıkıyor ve görüyor ki evine kırmızı boyalarla saldırılmış , her yer kıpkırmızı olmuş , arabasına da aynı şekilde .
Hiçbir şey yokmuş gibi arabasına biniyor ve aklına daha önce koymuş olduğu belli bir şekilde gidip bir iş başvurusu yapıyor , kabul ediliyor ve kısa süreli de olsa mutlu oluyor Eva .
Genelde ise bitkin , mutsuz .
Film belirli aralıklarla zaman geçişleri yapıyor - bu değişik zamanları Eva'nın saç şekliyle de takip edebiliyoruz .
Filmi gizemli kılan taraf da filmin kronolojik olarak düzensiz ve kolajsı kurgu yapısı .
Çünkü başta tek bildiğimiz Eva'nın tek başına yaşayan , mutsuz , bakımsız bir kadın olduğu ve geçmişinde sıkıntılı bir şeyler yaşadığı .
Daha sonra Eva yeni başladığı işinden bir günlük izin alıyor ve hapishanede birini ziyaret ediyor .
Bu ziyaretten sonra geçmişle ilgili daha çok zaman sıçramaları yaşıyoruz ve artık Eva'nın hayatındaki sıkıntı tek tek ortaya çıkmaya başlıyor .
Eva özgürlüğüne düşkün , kariyer sahibi , ama aşık olmuş ve evlenmiş bir kadın ; hamile kaldığında bu durumundan pek mutlu olmadığını hissediyoruz .
Bebeği , doğduktan sonra ilk birkaç ay susmaksızın ağlayarak anne Eva'yı daha da perişan ediyor .
Eva adeta mutsuz , bitkin ve çaresiz bir hal alıyor her geçen gün .
Kocası ise abarttığını düşünüyor çünkü o eve geldiğinde , oğlunu kucakladığında hiçbir sorun yok .
Bebeğin tüm garezi annesine sanki .
Oğulları Kevin altı yaşına geldiğinde hala anneye garezi sürmekte , tek kelime konuşmamakta , annesinin " hadi bana geri yolla " diyerek bacaklarına doğru ittiği topa karşılık vermemekte .
Annesi çocuğun otistik olduğundan şüphelenerek doktora götürüyor ama doktor da oğlunun gayet " normal " olduğunu söylüyor .
Eva adeta mutsuz bu cevaptan çünkü , biliyor ki oğlunda bir sorun var .
Sanki sadece onun görebildiği bir sorun .
Ergenlik çağında Kevin artık isyankar bir genç .
Fakat genellikle alıp veremediği hep annesinin üzerine .
Eva belki bir şeyler değişir umuduyla yeniden hamile kalıyor ve bu kez Kevin'in tam tersi kişilikte bir kızları oluyor .
Kevin elbette bunu da kendisine bir tehdit olarak görüyor ve kız kardeşine zarar verme potansiyeli taşıyor .
Psikolojik gerilim öğelerini büyük bir başarıyla sergileyen film , bir yandan kırmızı renginin üstüne görsel bir deneme gibi adeta .
Başarılı bir ses - müzik - görsel uyumuyla , düzensiz kurgusuyla bir ailenin dağılması daha sanatsal gösterilemezmiş herhalde .
Böyle psikolojik öğeler taşıyan bir hikayenin olmazsa olmazı karakter çalışmaları da çok yerinde ve derin olmuş .
Amerikalı olmayan bir yönetmenin Amerikan toplumunun ruhsuzluğuna bakış açısı ise altı çizilecek derecede takdire şayan .
Kevin Hakkında Konuşmalıyız , Woody Allen'ın Paris'te Gece Yarısı ( Midnight in Paris ) ' i gibi masalsı bir hikaye değil , gerçek hayatın tam da ortasında , hem de acı gerçeklerin , ama renkleri kullanışı ve rüyamsı görüntüleriyle bahsettiğimiz film kadar sanatsal ve yumuşak - aslen şeytani - bir hikaye haline gelmiş .
Eva , Kevin'in böyle sorunlu bir çocuk olmasında hiçbir şey söylemese de kendini suçlamaktadır şüphesiz .
Zaten filmin anlatmak istediği , kafamızda soru işareti bırakarak günlerce düşünmemizi istediği şey de budur : Her şeyin bir sebebi var mıdır ?
Kevin'in çocukluktan beri süregelen uyumsuz kişiliği ve sonunda da bir canavara dönüşmesinin sebebi çocukluğunda yaşadıkları , annesinden aldığı olumsuz tepkiler , hatta belki daha anne karnındayken sevilmediğini , istenmediğini hissetmesi midir yoksa kendisinin de filmde cevapladığı gibi bütün bunların bilinebilecek hiçbir anlamı ve hiçbir sebebi yok mudur .
Bu durumda sevilmediğini düşünen her çocuk potansiyel bir canavar mı olacaktır ?
Büyük sevgiyle yetişmiş , çok normal ailelerin içinden çıkan nice katiller , sapıklar yok mudur ?
Filmin en korkunç gerçeği aslında doğumundan beri bir türlü iyi geçinemeyen , günleri birbirlerine zindan eden anne oğulun arasında aslında tam da bu sebepten dolayı oluşmuş muhteşem güçlü bağ bana kalırsa .
Birbirlerini en iyi anlayan ve tanıyan anne - oğul'dur aslında ve bu birbirlerinin en şeytani yönleri yoluyla da olsa aralarında bir bağ sağlamaktadır .
Oğlunun gerçek karakterini görebilen tek kişi annesidir , ne babası ne de kardeşi , bu yüzden aslında Kevin için en önemli kişi annesidir .
Ne acı bir tutku ve bağ .
Filmin feminist bir yanı olduğunu da düşünüyorum .
Film bize tüm bunlarla birlikte aile denen kavramda birilerinin mutlaka bazı kirleri örtmesi , bazı lekeleri silmesi gerektiğini ve bunun da genelde " anne " ler olduğunu hatırlatıyor .
Eva , evinin duvarlarına dökülmüş olan kırmızı boyaları jiletle kazırken yönetmen uzun uzun bunu izletiyor bize , biz rahatsız olana kadar , yani diyor ki bu harap olmuş durum bir şekilde düzeltilmeli , birinin ortalığı toparlaması gerekiyor ve bunu yapan da genelde kadınlar , anneler oluyor , toplum tarafından da onlardan bu bekleniyor .
Kevin Hakkında Konuşmalıyız , Cannes'ın güçlü filmlerinden biriydi , ülkemizde de vizyona girmesi mutluluk verici .
blossomel@gmail.com
twitter : blossomel
