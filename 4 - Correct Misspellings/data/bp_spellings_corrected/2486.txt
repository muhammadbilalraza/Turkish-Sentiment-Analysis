Pandemi nedeniyle üst üste sıkışan vizyon Ağustos ayı ile biraz rahatlamaya başlamış olsa da , iki bambaşka Daniel Radcliffe filmini birer hafta arayla vizyonda seyretmek bize nasip oldu .
Haftanın mizah soslu aksiyonu bol filmi Guns Akimbo , fena olmayan bir yerelleştirmeyle Silahlar Fora adıyla rötarlı da olsa sinema meraklıları için salonlardaki yerini aldı …
Yönetmenliğini ve senaristliği görsel efekt alanında çalışan Jason Lei Howden’ın imza attığı film , konusu itibariyle aslında yepyeni hiçbir şey sunmuyor ama bu eksi puana rağmen neredeyse hiç düşmeyen temposuyla kendisini izlettirebiliyor .
Çünkü filmin ilk saniyelerinde Skizm botunun ağzından dökülen sözcükler gibi aksiyonu , vahşeti , terörü ve ölümü merak edip hepimiz izliyoruz . “Benim hiç işim olmaz , içim kaldırmaz” diyenler bile Black Mirror’ın birinci sezonun ilk bölümündeki hemşire kız gibi önce göz ucuyla sonra da aralıksız biçimde kafamızı çevirmeden o videoya illa ki bakıyoruz .
Gerçek hayatta hafif ezik bir karakter çizen nerd Miles’ı merkezine alan filmin senaryosu , vahşeti ve ölümü sanaldan gerçekliğe taşıyan Skizm adlı bir ‘öldürme oyunun’ çerçevesinde kurgulanıyor . “Normalde ben karıncayı bile incitemem” diyen Miles , Skizm’in sitesinde misafir kullanıcı kimliği ile trol avcılığına soyunuyor ve birilerinin sigortalarını fena attırıyor .
Tabii bu kadar bilgisayar ve internet kurduyken kendisini ele veren hayati detayı nasıl atlamış olabileceği de senaryoya yönelttiğimiz ayrı bir soru işareti .
Velhasıl iki eline silah mıhlanmış olarak uyanan karakterimiz , vahşi Skizm oyununun fena halde pençesine düşüyor .
Tam eski kız arkadaşı Nova ile arayı düzeltme hayalleri kurarken , oyunun acımasız katili Nix ile kedi - fare kovalamacası yaşayan Miles için bundan sonrası bir nevi Doom 95 bölümü şeklinde ilerliyor .
Gerçi iki eli 7 / 24 silahlı bir karakterin “first person shooter” açısıyla daha fazla planı olmasını beklerdik ama olsun , nihayetinde sinema tarihinde hali hazırda bir adet Hardcore Harry ( 2015 ) var .
Steven Lisberger imzalı Tron ( 1982 ) ’dan bu yana pek çok örneğini izlediğimiz bir video oyunun - artık web sitesinin - içine uyanma temasından yola çıkan yönetmen Howden , izleyici gözü ile bir insanı kuklaya çeviren Truman Show’dan ( 1998 ) tutun da , vahşet çığlıkları arasında kimin hayatta kalacağına bir söz ile karar verilen Açlık Oyunları’na kadar , popüler kültürün pek çok dokunuşundan beslendikçe besleniyor .
Öyle ki Miles’ın uzunca bir süre üzerinde kalan bornozu bile bir “Dude ! ” ( The Big Lebowski ) göndermesi değilse nedir ?
Vurucu bir özgünlük vadetmese de kurduğu dünyada başrol Daniel Radcliffe’ten iyi yararlanan film , senaryoyu kişisel meselelerle bağlamayı tercih ediyor .
Yani gerçek hayata sirayet eden bu öldürme oyununu hastalıklı biçimde takip eden kitlelerin sosyolojik yönü ya da kamu otoritesinin bu vahşetteki varlığı veya yokluğu oldukça yüzeysel geçiliyor .
Guns Akimbo’nun birincil amacı 95 dakikalık , temposu yüksek bir eğlence aksiyonu sunmak .
Bu amaca giderken de Daniel Radcliffe’in karşısına , bir başka öldürme aksiyonu olan Saklambaç ( 2019 ) ile sağlam bir çıkış yakalayan Samara Weaving’i koyuyor film .
En az John Wick kadar sağlam bir katil olan Nix’e hayat veren Weaving , senaryonun kendisine tanıdığı alan kadar karakterini sırtlıyor .
Bu anlamda filmin kötü adamı olan Riktor rolünde Ned Dennehy’nin biraz harcandığını söylemek mümkün .
Hadi bir Anonymous olmasın ama ölümün / cinayetin pornosunu işlerken biraz daha derinlemesine gelmesini beklerdik ‘adminin’ ( ! ) .
Karakterin altyapısı yüzeysel tutulunca , kötü adamın oyunculuğu da karikatürize kalıyor maalesef …
Öte yandan kovalamacası , patlaması , aksiyonu bol olan Silahlar Fora , bu sıkı sahnelerin başarısını yönetmeninin görsel efekt deneyimine borçlu .
Filmin müzik tercihleri ise tüm bu aksiyona uyumlu biçimde akıyor ve seyir zevkini arttırıyor .
Nihayetinde çok daha fazlasını dile getirebilecekken toplumsal eleştirisini “sosyal medyaya gömülen linçciler ordusunu , ancak vahşet ve ölümle tatmin edebilirsiniz” önermesini kucağımıza bırakan film , başkarakterinin ahmaklığı üzerinden de tüm VPN’cilere selam gönderiyor adeta !
Guns Akimbo tadında tutulan süresi ile temposu yüksek bir seyirlik vadediyor bu haftanın vizyon seçenekleri arasında …
Sağlıkla ve sinemayla kalın !
