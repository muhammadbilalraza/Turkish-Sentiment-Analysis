Okul Tıraşı’nın fragmanını izledikten sonra sert , iddialı bir filmle karşılaşacağımızı biliyordum ve nispeten öyle oldu .
Soğuğun her anını , yatakhane , duş alanı ve revirde hissettiğimiz filmde bürokrasinin kanatları altında neredeyse donma noktasına gelen , yatılı çocukların bir günü anlatılıyor .
Okulun tasvir ediliş şekli bir kışla havasında , soğuk ve donuk .
Etrafta çocukların yaşadığını anlatan tek şey çocukların izleyemediği kantindeki televizyonda oynayan çizgi film .
Çocukların mutsuzluğu , suratlarına sinen ifadeyle birlikte her yerde karşımıza çıkıyor .
Filmin tekin olmayan , imalar barındıran , sorular sorduran havası neredeyse film boyunca devam ediyor .
Ailelerinden uzakta , sürekli öğretmenleri tarafından azarlanan , derin bir yalnızlık içinde oldukları belli olan ve dışarıdaki ayazdan dolayı neredeyse kaçacak yerleri bulunmayan bu yerde çözülmeler bir çocuğun hastalanmasıyla başlıyor .
Öncesinde arkadaşı Yusuf’a korktuğunu ve beraber uyumalarının mümkün olup olmadığını soran Memo’yu , sonrasında öğretmeniyle yatakhaneye giriş yaparken görüyoruz .
Maalesef ülkede yaşanan bazı deneyimler sonucu yatılı okullarda geçen hikayelerde taciz olgusunun izini sürüyoruz .
Memo’nun başına gelenlerin , Yusuf’un içine gömülmesini sağlayan suskunluğunun arkasında devlet babanın şefkatli kolları yerine farklı izler arıyoruz .
Hikaye çözümlendikçe öğretmen ve öğrenciler arasındaki çatışmanın da sevgiden çok bir güç gösterisine dönüştüğünü gözlemliyoruz .
Soğuğun eksi otuzlara çıktığı bir ortamda öğretmenler öğrencilerine soğuk duş etkisini yapan cezalar veriyorlar .
Ve filmde dikkat çeken unsurlardan biri de çocukların cenabet olduklarını söyleyip , daha fazla banyo talebinde bulunmaları …
Sıcak suyla ve daha fazla banyo yapabilmek için aştıkları engelleri , yolları Yusuf’un ağzından olay yeri ziyaretleri yaparak öğreniyoruz .
Açıkçası Memo’nun hastalanıp , sadece Yusuf’un gözetiminde revirde , okulun koridorlarında geçen anlatımı başta tekrarlı bulsam da sonrasında hikaye iyi bir açılım yaparak , dolaylı ya da dolaysız herkesin işin içinde olduğu bir sistemin hatasını , açığını çözmek konusunda gayet başarılı bir yola girdi !
Film o kadar donuk yani bir yandan müziksiz ve yalın bir anlatım sunuyor ki , filmin tek duygusal anı Yusuf’un annesiyle konuştuğu an olarak yansıyor .
Fakir aile çocuklarının kaderini iki dakikalık telefon konuşması açık ediyor , Yusuf’un çaresizliği , mutsuzluğu , annesine anlatamadığı derdiyle içinde çörekleniyor .
Sonuçta kurumlara , kişilere , yöneticilere , en alt gruptan en üste sirayet eden vurdumduymazlık halini aspirinle yönetilen revir odasında bir kez daha tecrübe ediyoruz .
Revirin kaygan zemini herkesin kendini kurtarmak için suçu birbirine attığı bir kayganlığı işaret ederken , revire sağlık görevlisi yerine bir öğrenci koymanın aymazlığı da içimizi burkuyor .
Herkesin öğrencinin ateşini ölçerek hasta olmadığına hüküm vermesi de işin cabası .
Ama bu sahne bana biraz da hastalığın daha derinlerde , içerlerde bir yerde olduğuna dair bir vurgulama algısı da sunmuş oldu .
Olgun sinema diliyle , incelikli karakter analizleriyle , karın soğuğunu da bir karakter gibi filmin içine dahil etmesiyle , çocukların Vanlı çocuklardan seçilip tecrübeli oyuncular arasında sıkışıp kalmamasıyla dikkat çeken bir film olmuş Okul Tıraşı .
Bu yıl 71. Berlin Film Festivali’nin Panorama bölümünde yarışıyor , şansı bol olsun .
