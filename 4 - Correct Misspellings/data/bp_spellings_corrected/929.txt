1976-1981 yılları arasında yayınlandığı ABC’de ‘anında hit’ mertebesine konumlanan Charlie's Angels dizisi , başrol oyuncularının güzelliği ve karizmasından nemalanan bir popüler kültür örneğiydi .
Erkek egemen ajan / casus dünyasında peşi sıra destanlar yazan meleklerin zaten örtülü olan karakterleri , olabildiğine seksüalize edilmiş bedenlerinin ardında tamamen kaybolmuştu .
O zamanın şartlarında diziyi başarılı ya da hatırlanır kılan buydu belki de .
McG’nin 20 ve 2003 tarihli iki beyaz perde uyarlaması , işleri bir üst boyuta taşıyarak video klip estetiğindeki erkek fantezisinin sınırlarını zorladı .
A listesindeki kadrosunun da desteğiyle yüksek gişe rakamlarına ulaşan bu iki filmin sinema literatürüne kazandırdığı sahneler sırasıyla ; Cameron Diaz’ın durup dururken kameraya bakıp iç çamaşırıyla dans etmesi , meleklerin popo ölçülerini sayısal olarak ezberleyebilmemizi sağlayan cilve halleri ve göğüs dekoltelerine zoom - in prensibine dayanan ajancılık oyunlarıydı .
Pitch Perfect 2 ile ilk uzun metraj yönetmenliğinden alnının akıyla çıkan Elizabeth Banks’in , yeni Charlie's Angels’da bu pespayeliğe son vermek istediği çok açık . ‘Bu cihaz kötü adamların eline geçerse halimiz duman olur ! ’ konseptli çalakalem hikayesini daha ayrıntılı anlatmamız abesle iştigal olduğundan , direkt isteklerin gerçekleşip gerçekleşmediğine odaklanalım .
Daha ilk sahnesine “Kadınlar , her şeyi yapabilir” düsturuyla başlayan Charlie's Angels , gösterip hissettirmek ve beylik cümle kurmak arasındaki dengeyi hiçbir zaman tutturamıyor .
Öncüllerinin aksine kız kardeşlik ve kadın gücünü kutsaması ne kadar doğruysa , bunu diyaloğa yedirme konusunda o kadar vasat .
Kendine has yetenekleri olan , mutlak suretle bir gönül ilişkisine ihtiyaç duymayan ve güzelliğini meta olarak kullanmayan güçlü kadın karakterlerle birlikteliğimiz bize yetiyor oysaki .
Yeni melekler , yine emir aldıkları bir yer olmasına rağmen gidecekleri yolu belirleme noktasında öznel kararlar alabiliyorlar .
Daha da güzeli , öncüllerinde Kaf Dağı’nın arkasına saklanmış karakteristik özelliklere sahip olmaları .
Sabina asi ve sarkastik , Jane tetikte ve profesyonel , Elena saf ve masum .
Problem , sayısız mizansen kotarılabilecek zıtlıklardan üç beş kısa an dışında malzeme çıkarılamaması .
Çok da zor olmayan bu gerekliliğin sağlanamamasında iki önemli faktör ön plana çıkıyor .
Birincisi Kristen Stewart dışındaki oyuncu kadrosunun şok edici düzeydeki ışıltısızlığı , ikincisi ise filme değer katan feminist tonun çok gerilerde kalmış bir sinemasal tutuculukla heder olması .
Banks’ın kurgucusu Alan Baumgarten ile çıktığı aksiyon yolculuğu , ne idüğü belirsiz bir dublör saklama şölenine dönüşüyor mesela .
Aksiyon sinemasının ‘daha çok emek ve cesaret’ isteyen noktaya evrildiği günümüzde , ikişer saniye süren sekanslar izlemek sabır taşını çatlatıyor .
Charlie's Angels , özet geçerken bir cümleden fazlasına ihtiyaç duymadığımız , hayat emaresi göstermeyen hikayesine bir de aksiyon tembelliğini ekleyince çuvalladığıyla kalıyor .
Hem söylem hem de beklenti açısından iddialılığını , iddiasızlık kisvesi altına saklanarak bize yedirmeye çalışması ise başka bir maceranın konusu .
