Aşkın Kitabı , yüzlerce Hollywood melodramına ve binlerce romantik komedisine ilham kaynağı olmaktan öte , bu türlerin haritasını yaratmış efsanevi yazar Jane Austen'ın aşk yaşamını nedense olabildiğince klasik bir bakış açısıyla ekrana aktarmaya çabalıyor .
Kısacası ekranda bilmem kaç yüzüncü defa 19.yy İngiltere'sinde tutucu zengin ailesinden uzaklaşmaya çabalayan özgür ruhlu güzel bir kızın saklı tutkular ve gizli aşklarla dolu , bir nevi Aşk ve Gurur uyarlaması izliyoruz .
İçerisinde bir aşk üçgeni barındıran herhangi bir romantik film , - ki bu tanım her yıl dünya çapında vizyona giren romantik komedilerin %95'ini kapsıyor - hikayenin köküne inildiğinde birer Aşk ve Gurur uyarlaması olsa da , Aşkın Kitabı'nın ortaya atmaya çalıştığı orijinallik , bu bilindik hikayenin yaratıcısı Jane Austen'in kendini Aşk ve Gurur tarzı bir aşk üçgeni içinde bulmasında .
Elimizde Aşık Şhakespeare tarzı bir yapım var , efsanevi bir aşk yazarının o hikayeyi yazarken nereden ilham aldığını , ve hikayeyi bu denli tutku ve ihtişam ile anlatabilmek için kendisinin ne tarz bir aşk yaşadığını inceleyen .
Fakat Aşık Shakespeare ne kadar canlı , kıpır kıpır , sinsi iç referanslarla dolu orijinal bir yapım ise , Aşkın Kitabı o kadar tipik , orijinallikten yoksun , İngiliz kostüm draması fabrikasından çıkma orta karar bir deneyim .
BBC yapımı 19.yy dönem dramlarına hayran seyirciyi az çok tatmin edecektir , ama bu kategoriye uymayan seyircinin beklentilerini yükseltmemesi kişisel nasihatim .
Aşkın Kitabı , Jane Austen ve Tom Lefroy arasındaki gizli aşkı biraz da olsun tatmin edici , aşırıya kaçmadan düzeyli bir biçimde ekrana aktarıyor .
Fakat yine de 100 yıllara damga basmış bir sürü romantik klişenin yaratıcısı etrafında oluşan bir aşk hikayesinden , biraz daha orijinal , biraz daha Austen'in yazdığı harikülade romanlara göndermede bulunan bir başlangıç hikayesi ummak doğal karşılanmalı .
Tabi ki film boyunca bir çok kez Austen'ı şaheseri Aşk ve Gurur'u yazarken görüyoruz ama ne yazık ki bu sahneler filmin geri kalanı ile biraz kopuk gibi .
Austen'in yaşamındaki aşktan nasıl ilham alıp , unutulmaz hikayesini nasıl yarattığına dair ilginç iç gözlemlerden uzak , gayet tipik yumuşak geçişler ile dolu klinik bir havaya sahip bu sahneler .
Sanki Austen için yazarlık yeri konulamaz bir tutku değil de , sadece bir görev .
Anne Hathaway , klasik yüz hatları ve ince vücuduyla anatomik olarak role mükemmel uysa da ve imajını Acemi Prenses gibi çocuk filmlerinden uzaklaştıran katmanlı ve yetişkin bir performans gösterse de , Jane Austen'ın aşkına ve yazarlığına olan tutkusunu fazla geride tutarak , seyirciyle bağdaşamayan uzak bir portre yaratıyor .
Bu rol için bir süre düşünülen Kate Winslet , daha tutkulu ve derin bir karakter yaratımına imza atabilirdi .
İskoçya'nın Son Kralı ile kendisini kanıtlayan James McAvoy , filmin aşk hikayesine olabildiğince tutku aşılamak için elinden geleni yapsa da , Hathaway ile olan kimya eksikliğini kapatamıyor .
2005 yılının en uçuk İngiliz komedilerinden Kinky Boots'un yönetmeni Julian Jarrold , Aşkın Kitabı'na tam tersi bir tarzla yaklaşıyor ; mumlarla süslenmiş malikaneyi gösteren takip çekimi ve kocaman bir plajın içinde iki küçük figürü yürürken gösteren uzun plan gibi bir iki olağanüstü çekim haricinde , BBC kostüm dramalarında görmeye alıştığımız , gayet tipik bir görsel palet sunuyor .
Filmin normalde organik ilerleyen anlatımındaki tek büyük sorun ise , benzeri iki konu bağlamını peşpeşe tekrarlaması , yani hemen hemen aynı üçüncü perdeyi üst üste iki kere göstermesi .
