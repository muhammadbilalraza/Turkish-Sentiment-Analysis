Abraham Lincoln suikasti kısa ABD tarihinin en ilgi çekici konularından biridir .
Amerikan kolonilerini kanlı bir iç savaştan sonra gerçekten birleşik bir devlet haline getiren Lincoln , iç savaş sona erdikten kısa bir süre sonra , 1865'te güneyli bir radikal olan tiyatro oyuncusu John Wilkes Booth tarafından kafasının arkasından tek kurşunla vurularak öldürüldü .
Ulusun ilk kitlesel şokunu yaşamasına sebep veren bu olayın uzun vadede birleştirici bir etki taşıdığı da tarihçiler tarafından tartışılır .
Robert Redford'un elinden çıkma Suikast ( The Conspirator ) , bu trajik olaya ve öncesine değil , daha sonra yaşanan zorlu mahkeme sürecine odaklanıyor .
Suikastten sonra tutuklanan Marry Surrat'in ( Robin Wright ) yanlı bir mahkeme tarafından yönetilen cezalandırılma sürecine odaklanan filmin asıl derdi ise bir kez daha Amerikan idealizminin kendisine rağmen ne kadar güçlü ve asil olabileceğini göstermek .
Surrat'i savunan kişi Kuzeyli bir Amerikan gazisi ve parlak bir geleceği olan Frederick Aiken ( James McAvoy ) adında genç bir adam .
İçinde bulunduğu zorlu süreçte bir kukla avukat olmaktansa kendini olayın baş sorumlularından biri olarak takdim edilen Surrat'in suçsuzluğunu ispatlamaya adayan ve deyim yerindeyse " kendisini yakan " bu genç adamın mücadelesini birlikte izliyoruz .
Herkesin yakışıklı bir aktör olarak bildiği ama Şike ( Quiz Show ) , Atlara Fısıldayan Adam ( The Horse Whisperer ) gibi birbirinden ilgiye değer 9 filme yönetmen olarak imza atmış olan yetenekli Robert Redford , diğer filmlerindeki sakin anlatım tarzını daha da geliştirerek kendisini tempo derdinden kurtarmış bir şekilde detaylara yoğunlaşmış .
Suikast'i izleyip koltuğunuzdan kalktığınızda neredeyse konunun uzmanı olacak kadar hakim olabiliyorsunuz mahkeme sürecinde yaşananlara .
Benim gibi bir History Channel müptelası için iyi seçimdi !
Eski aktör / yeni yönetmenler kulübünde Clint Eastwood'a en yakın duran isim şüphesiz Robert Redford olacaktır .
Neredeyse aynı olgun bakış açısı , aynı detay zenginliği , aynı dinginlik .
Ama Redford sinemasının klasik sinema numaralarına ve dramatizasyon hilelerine fazlaca yaslanması , 1980'de çektiği ilk filmi Ordinary People'dan bu yana neredeyse aynı stili devam ettirmesi onu Eastwood'la aynı masaya oturmaktan da alıkoyuyor .
Bu kadar " Amerikalı " filmler yapmasa daha bir bağrımıza basacağız kendisini .
Suikast , bir sinefil için gerçekten ilgi çekici bir film .
2 saatlik süresi ve sakinliği yüzünden sıkıcılaştığı da oluyor fakat tarih düşkünlüğünüz varsa bu sizin için sorun olmayacaktır .
Meseleye gizlenmeye çalışılan bir güneyli hassasiyeti ile yaklaşan film , usta işi bir yönetmenlik ve iyi oynanmış karakterlerle hikayesini ilgiyle izletiyor .
Filmin beni şaşırtan yanı bundan 150 yıl öncesinin dünyasında yanlı da olsa bir mahkemeye sesini yükselten idealistlerin varlığını görmek oldu .
Vietnam savaşından beri karnesi giderek kötüleşse de ABD'ye boşuna " özgürlükler ülkesi " demiyoruz .
Benzeri bir olayın başka diyarlarda mahkemeye bile ihtiyaç duymayacağı aşikar .
Bu arada erkeklerin yaptığı şeylerin kadınlara fatura edilmesi alışkanlığımızda en ufak bir değişiklik olmadığını da yüzümüze vuruyor film .
Suikast iyi bir eski usül tarihi drama filmi .
Fakat her yaştan seyirci için uygun olmayacaktır .
Festivallerde gösterildiğinde ilgi çeken bu filmi vizyona girmişken ıskalamamak gerek .
Twitter : murattolga / murattolga@gmail.com
