Politik ve eleştirel bir film ile karşı karşıya kalındığında genelde önyargı , sinemanın propaganda amacı ile kullanılmış olduğu üzerinedir .
Hele ki Hollywood yapımı bir filmden bahsediyorsak , bu önyargı kaçınılmazdır .
Arslanı Kuzulara , Robert Redford'un yönettiği , Matthew Michael Carnahan'ın senaryosunu yazdığı , iyi aktörlerle bezenmiş , politik ve eleştirel bir Hollywood filmi .
Filmin üç ana karakteri Tom Cruise , Meryl Streep ve Robert Redford tarafından canlandırılınca , haliyle filmin konusunu bilmeden sinema salonlarının yolunu tutanlar artıyor , belki bu açıdan kimi izleyici hayal kırıklığına uğruyor .
Amerika'nın Afganistan'ı işgali çerçevesinde , üç ayrı mekana konuk oluyoruz .
Bunlardan biri senatörün odası , diğeri siyaset bilimci bir profesörün odası , bir diğeri ise Afganistan'daki savaşın tam göbeği .
Aynı saat dilimi içinde bu üç ayrı noktada yaşananlar gözlerimizin önüne seriliyor .
Babel , Traffic gibi filmlerle aşina olmaya başladığımız bu tarz zamansal geçişler , kanımca bu filmde diğerlerinden daha çok yerli yerine oturuyor .
Zira bu üç ayrı mekana olan atlamalarda seyirci kopmuyor , bu ne şimdi demiyor , aslında çok da fazla beyin jimnastiği yapmak zorunda kalmıyor .
Hedeflenen belli , Afganistan'da savaş sürerken , tam da o anda , tam da silah sesleri , korkunç çığlıklara karışmakta iken , " klimalı odalarında " savaşla ilgili nutuk çeken bir senatör ve bir profesör var .
İşte arslan ve kuzu benzetmesi burada belirginleşiyor .
Savaşa giden , herşeyi birebir yaşayan arslanlar ve odalarında bekleşen kuzular .
Filmde çok etkin olan bir unsur , diyaloglar .
Senatörün , odasında güvendiği tek gazeteciyle yaptığı bir saatlik toplantıda deyim yerindeyse bir söz düellosuna tanık oluyoruz .
Gerçekten içi dolu atışmalar , birbirini besleyen argümanlar .
Öyle ki , filmi izlemeyi bırakıp senaristten senaryoyu istesek , altını çize çize ve notlar ala ala okuruz bu kısmı .
Bu diyalogda hoş olan , tempodaki iniş çıkışlar .
Adeta ritimleri sıklıkla değişen bir müzikte dans eden çiftler gibi her cümlede iniş çıkışlar yaşıyor senatör ve gazeteci .
Bir aynı taraftalar , bir karşıtlar , bir heyecanlı , bir sakin , bir umut dolu , bir çaresiz .
Konu terörle mücadele .
Konu savaşı bitirmek için savaşmak .
Konu , mühim .
Profesörün odasına gittiğimizde de benzer bir diyalogla karşılaşıyoruz .
Aklına , fikrine , yeteneğine güvendiği ama artık umudunu yitirdiğini ve hiçbir şeyi umursamadığını fark ettiği genç siyaset bilimi öğrencisini sarsıp kendine getirmek için odasına çağıran profesör , gerçekten de zekası ve bilgisiyle bizleri de hayran bırakan bu öğrenciyle gene inişli çıkışlı bir söz dansına tanık ediyor bizi .
Birey olarak savaşı , yaşananları görmezden mi gelmeli , yoksa mücadelenin bir parçası mı olmalı ?
Mücadelenin bir parçası nasıl olunur ?
Arslan olup savaşa gidip ölerek mi , en azından bu konuda düşünerek , yazıp çizerek ve bir şeyler üreterek mi , yoksa kuzu olup kararlar vererek , kağıtlar imzalayarak , haberler oluşturarak , gündemi - kaderleri - değiştirerek mi ?
Yani aslında burada arslanlar , kuzular , bir de arada kalanlar var .
Gelelim filmin yanlılığı konusuna .
Daha doğrusu , önyargılarımızın neden gerçek yargılar haline geldiğine .
Evet , elbette her halk kendi masum insanını savunmak ister , kendi yönetim biçimini dürüstçe eleştirebilir ve bununla ilgili bir şeyler üretebilir .
Ve elbette 9 / 11 olayında olduğu gibi , binlerce masum Amerikalı vatandaş da bu savaşlarda yok yere ölmüştür , ölmektedir .
Ama savaşa alkış tutan zaten Amerika'nın ta kendisi iken , esas Amerika'nın politikası tüm dünyayı etkilemekteyken , sadece ve sadece , " savaşa savaşla cevap vermekle biz hata yaptık , kendi askerlerimizi de boş yere ölüme gönderdik " deyip çekilmek biraz eksik bir bakış , biraz yanlı bir tutum olmuyor mu ?
Madem bu kadar derine girildi , madem eleştiri adına diyalog diz boyu kullanıldı ; keşke bunu daha da analitik bir hale getirip , yanlış ve düşman politikalar yüzünden boş yere ölen tüm insanlara daha geniş bir perspektiften bakabilseymiş Arslanı Kuzulara .
Keşke Afgan halkı da görüntülenseymiş mesela filmde , " öteki " şeklinde konumlandırılmak yerine .
Afganistan'a yağdırılan bombalar binlerce masum insanın tepesine düşüyor .
Ölümün kimliği olmuyor , ölen insanın Amerikalı , Türk ya da Japon olması , masum bir insanın 21. yüzyılda hala vahşice öldürülmekte olduğu gerçeğini değiştirmiyor .
Oysa ki bu oyunun kuralları böyle , değil mi ?
Savaşa savaşla cevap verirken birtakım fireler verilir , ülkenin başındakiler kendi halkıyla karşı karşıya kalır , iç savaşlara kadar gidecek çelişkiler yaşanır , birileri de filmlerinde kimilerini suçlu kimilerini masum çıkaran sanal mahkemeler oluşturarak vicdanen arınır ve izleyeni arındırır .
Film gerçekten de düşündürüyor , ama bir sonuç vermiyor .
Bir çözüm sunmuyor .
En fazla " apolitik " olma , diyor belki , bir tavrın olsun kişi olarak , tavrını belli et ve umudunu yitirme .
Bu yeterli mi ?
Filmde gazetecinin , hoşuna gitmeyen bu siyaset - medya ilişkisine , işini bırakıp giderek tepki vermiş olması yeterli mi ?
Vicdanı rahat mı ?
Vicdanımız rahat mı ?
Terörün bir ülkenin değil tüm dünyanın sorunu olduğu bu zamanda , böyle bir film izlendiğinde akla tek soru geliyor , savaş ne zaman bitecek ?
