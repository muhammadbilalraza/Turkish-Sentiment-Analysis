- Yazı filme dair bazı sürprizbozan detaylar içerebilir .
- Duyduklarımız doğruymuş !
Deniz Gamze Ergüven’in ilk uzun metrajlı filmi Mustang , son derece hesaplı bir şekilde tam da batı dünyası için dizayn edilmiş , asap bozucu derecede oryantalist bir iş .
Bu sene Oscar yarışında Fransa’yı temsil edecek olması da cuk oturmuş bu yüzden .
Cannes’da gösterildiğinden beri yabancı çevrelerin yere göğe koyamadığı film , Türkiye’de kadınların , özellikle genç kızların yüzleştikleri baskıları ele alıyor .
Ailelerini kaybettikten sonra amcaları ve babaanneleriyle beraber yaşayan beş kız kardeşin , okulları yaz tatiline girdikten sonraki birkaç aylık süreçte hayatlarının nasıl değiştiğini anlatıyor .
Öyküsünü de Avrupa ve Amerika’daki potansiyel seyirciden maksimum acıma duygusu , kendi hallerine şükretme ve muhtemelen “cık cık cık cık” şeklinde tezahür eden yüksek sesli kızgınlık tepkilerini sağacak biçimde kuruyor .
Her şey okulların tatil olduğu gün başlıyor .
Kardeşlerin en küçüğü ve filmin odak noktası olan Lale , tayini İstanbul’a çıkan öğretmeniyle vedalaşıyor .
Daha sonraysa ablaları ve onların arkadaşı olan bir grup erkek öğrenciyle beraber deniz kıyısına gidiyorlar .
Okul üniformalarıyla denizin içinde kızlı erkekli yapılan deve güreşleri , daha üçüncü dakikada insanı filme yabancılaştırıyor aslında .
Kastamonu İnebolu’da yaşayan genç kızların bedenleriyle ilgili bu rahatlığının gerçekçi olup olmadığını bir düşünüyor insan .
Ancak filmin bize sunduğu karakterler bunlar demek ki diyor ve öykünün bu şekilde tetikleneceğini anlayıp takılmıyoruz .
Gerçekten de kızları deniz kenarında gören mutaassıp bir komşunun lafı yaymasıyla genç kızlar için cehennem gibi yeni bir hayat başlıyor .
Baskılar artıp yaşadıkları ev gerçek anlamda bir hapishaneye dönüştükçe , en büyükten başlayarak kızlar birer ikişer evlendirilmeye başlayınca , kalanların tepkileri de büyüyor .
En küçük Lale , içlerinde isyanı ve kaçma dürtüsü en baskın olan .
Doksan dakikalık sürece bir genç kızın başına gelebilecek her türlü kötülük ve ataerkil tahakküm sembolü sığdırıldıktan sonra , kendini kurtarabilecek olanlar için tezahürat edeceğimiz yolculukla , bir nevi hapishaneden kaçış filmiyle karşı karşıya kalıyoruz .
1997 yılında Ferzan Özpetek’in Hamam filmine verilen tepkileri hatırlıyorum .
Türkiye dışında ilgi görmek için bu kültüre dair envai çeşit oyuncakla filmini doldurduğu söylenmiş , aldığı ödüllere ve uluslararası ilgiye rağmen yurt içinde bazı sert eleştirilerle karşılanmıştı Hamam .
O filme gösterilen reaksiyon , Mustang’den de esirgenmeyecektir herhalde .
Ve bu tepkilerin çok haklı dayanakları var .
Peşinen söyleyeyim de yanlış anlaşılmasın , filmin derdiyle elbette problemim yok .
Ataerkil yapı içinde hayatlarını kendilerinin inşa etmesine izin verilmeyen kadınların hakları için bir film ortaya koymak çok önemli .
Bu filmin bir derdi de genç kızların cinsel kimliklerini ve bedenlerini keşfetmelerinde lanetlenip cezalandırılacak bir durum olmadığı gerçeği .
Daha da ötesi , kendi yeğenine / kızına tecavüz edebilen adamların o kızların cinselliklerini özgürce yaşamak istediklerinde nasıl ikiyüzlü şeytanlara dönüşebildikleri meselesi …
İşin ucu , bu topraklarda ve hatta Müslümanlıkta erkeklerin kendi cinsel zayıflıklarını nasıl kadınlara yansıttıklarına , kadınların da yüzyıllardır bu duruma boyun eğegeldiklerine kadar uzanıyor aslında .
Bütün bunlara dair bir film yapmak değerlidir .
Ama yabancılar göremiyor , hatta tam tersine filme bayılıyor diye biz karşımızdaki işin gerçeklikten kopuk , zoraki , sahte taraflarını teşhis etmeyecek değiliz .
Sözü değil , o sözü sinemanın araçlarını kullanarak söyleyiş şekli problemli Mustang’in .
Karşımızda , her şeyden önce , Doğu Karadeniz’de geçen ama ana karakterler arasında kimsenin o toprakların insanı gibi davranmadığı bir öykü var .
Lale’nin Trabzonspor maçı için heyecanlanması olmasa veya basın bülteninde öykünün İnebolu’da geçtiği yazmasa , bu bilgiyi karakterlerden çıkartmak mümkün değil .
Söylediğim şeyin filmi zaman ve mekandan muaf , evrensel bir çizgiye taşıdığını iddia etmek naiflik olur .
Bu daha ziyade öyküsünü oturttuğu toprakları gerçekten tanımıyor , dolayısıyla perdeye de yansıtamıyor olmakla ilgili bir zaaf .
Amatör oyuncuların canlandırdığı bazı yan rolleri saymazsak , babaanne ve amca gibi ana karakterler de - bu rollerde izlediğimiz usta isimlere rağmen - tamamen havada , nereye ait oldukları belli olmayan tipler olarak kalıyor .
Esas problem ise sadece birkaç ay içinde , filmin doksan dakikalık süresine sığdırılmaya çalışılan dayatmalar silsilesi .
Lise çağındaki üç kızı , yangından mal kaçırır gibi , ardı ardına evlendirme çabaları ; düğünler ve intiharlar ; cinsel tacizler ve kent meydanında arabada ayaküstü sevişmeler ; yani işin gerçeklik duygusunu zedeleyecek ölçüde bir meseleye dair mümkün olan her şeyi söyleme gayreti …
Adeta bir Mahsun Kırmızıgül filmi !
Bir yandan Gezi’ye selam göndermeler , diğer yandan genç kızların bedenlerini cinsel fetiş objelerine çevirirken kantarın topuzunu kaçırıp yine ele aldığı coğrafyadan bihaber olduğunu gizleyememeler …
Mustang’in kurguladığı durumların ve perdeye taşıdığı karakterlerin gerçekdışılıkları öyle bir noktaya varıyor ki film gitgide kendi kendisinin parodisi haline geliyor .
Amacı nedir bu öyküyü anlatmanın ?
Toplumsal ve kültürel bir soruna ayna tutmak , bu yolla bir şeylerin değişmesine katkı sağlamaksa , ancak bakışını çevirdiği coğrafyada bir şeyleri değiştirmektir herhalde amaç .
Yoksa Fransız taşrasında değil .
Fakat ortaya çıkan sonuç , kendi gerçekliğinden bu kadar kopuksa , herhangi bir amaca hizmet edebilir mi artık ?
Kaşıdığı oryantalist damar sayesinde yurtdışında övgüler toplayıp Deniz Gamze Ergüven’e uluslararası bir kariyerin kapılarını aralamak dışında …
Bu yüzden ne sahici ne samimi ne de önemli bulmak mümkün değil Mustang’i .
Varsın keyfini batılılar sürsün .
Ödüller versinler , festivallerde beraber fotoğraf çektirsinler , vicdanlarını rahatlatsınlar .
Biz almayalım .
Twitter : aliercivan
