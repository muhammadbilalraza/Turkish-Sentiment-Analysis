Bazı filmler vardır , kendilerini ' ajitasyon ' desteğiyle var ederler , seslerini bu yolla duyururlar .
Bunlarda ' hassas ' içeriğin gücünden ziyade ' şekilcilik ' hakimdir , birçok şey gözümüzün içine sokularak anlatılır .
Öte yandan benzer içeriklere sahip olmalarına karşın , bunları at gözlüğüyle yansıtmayan filmler de vardır .
İçeriğin gücünü bu filmlerde daha yoğun biçimde hissederiz , bağıran çağıran bir üslupla hareket etmeseler de .
Sedat Yılmaz'ın yazıp yönettiği ve de kurguladığı " Press " de ikinci kategorideki filmlerden biri .
1990'larda Güneydoğuda yaşanan savaşın kirli yüzünü sayfalarına aktaran Gündem gazetesi üzerindeki baskıları anlatırken , açık bir şekilde ' taraf ' olduğunu hissettiriyor Yılmaz , ama insanların ' haber alma ' ve ' haber verme ' özgürlüklerinin tarafında durduğunu görüyoruz .
Zamanında güneşi balçıkla sıvamaya çalışanların , bütün ' kirli ' yöntemleri deneyerek gazete üzerinde kurdukları baskıyla birlikte , ' insan olma'yla bağdaşmayan eylem planlarını izliyoruz " Press " te .
Dünyanın birçok bölgesinde yaşananların Türkiye'deki izdüşümü gibi bu durum .
Güneydoğuda hayatta kalmanın belli şartlara bağlandığı bir dönemde , sıcak bölgede ' idealist ' gazetecilik yapmanın olanaksızlığına vurgu yapıyor film .
" Press " in değerli olan yanı , sadece bu durumu yansıtmasıyla sınırlı değil kuşkusuz .
Gazetede getir götür işlerine bakan bir gencin , içinde bulunduğu ' sancılı ' atmosfere karşın gazetecilik aşkıyla yanıp tutuşması ve bu amaç uğruna elinden geleni yapması , filmin anlattığı mücadele azmini başka bir boyuta taşıyor .
Gazetedeki ağabeyleri ve ablalarının geri adım atmayan tavırları onu da etkiliyor , gazete üzerindeki baskı arttıkça genç adamın bu mesleğe tutunma isteği de aynı oranda kamçılanıyor .
Sedat Yılmaz , yalnızca 1990'larda Gündem gazetesi üzerindeki baskıyı anlatmaya kalksa , bu filmi başta tanımlamaya çalıştığımız birinci kategoriye koyabilir , bunun için belgeselin daha iyi bir seçim olacağını söyleyebilirdik .
Ama senarist - yönetmenden gelen hamleyle böylesi bir argümandan epeyce uzağa savruluyoruz .
Onun derdinin , belli sınırlar içinde kalarak ve sesini yükselterek bir noktaya varmak olmadığı apaçık ortada .
Bir ' büyüme ' hikâyesi anlatıyor bize Yılmaz ve bu hikâyenin geçtiği dönemin çarpıcı bir resmini çiziyor .
Her iki unsuru birbirinden koparmaksa imkansız görünüyor , birinin var olması için diğerinin de ' orada ' olması gerekiyor .
Sonuçta bu birliktelik , " Press " in ' bildiri'den uzaklaşarak bir ' film ' olmasını sağlıyor .
Bölgede olan bitenlere dair filmler arasında birkaç adım öne çıkan Yeşim Ustaoğlu'nun " Güneşe Yolculuk " u ve Kazım Öz'ün " fotoğraf " ının yanına koyabiliriz " Press " i , işin bir başka boyutunu yansıtmasına rağmen .
Sinema diline dair ise aynı şeyi söylememiz zor .
Çoğunlukla tek mekanda ( gazete ofisi ) geçen hikâyeyi aktarırken sinematografik doğrularla pek ilgilenmemiş gibi Sedat Yılmaz .
Güçlü içeriği destekleyecek bir sinemasal bütünlük yok filminde .
" Hiç olmasalardı ne kaybederdiniz ? " diye sormamıza vesile olan efektler de cabası .
Öte yandan , oyuncuların inanmışlığı filmin bu zayıflığını belli oranda da olsa örtüyor , özellikle de genç aktör Aram Dildar'ın yutkunarak izlediğimiz performansı .
Dildar , hikâyenin merkezindeki karakteriyle tam bir ' denge unsuru ' oluşturuyor , filmin çıkmaz sokaklara sapmasının önüne geçiyor .
Sonuç olarak " Press " i , Türkiye sinemasının ' anlatıl ( a ) mayanları anlatma ' iştahının yeni bir uzantısı olarak görmek mümkün .
Bir yerlerde bir şeyler yaşanmışsa ( ki yaşandı , yaşanıyor ) , bunu kitlelerle paylaşabilmenin en doğru araçlarından biri de sinema kuşkusuz .
" Press " de yedinci sanatı kullanarak ' mesele'sini dile getirmeye çalışıyor .
Ve bunu ' doğru ' bir yaklaşımla beyazperdeye taşıyor .
Ama ' üç maymun'u oynamayı alışkanlık haline getirmiş bir toplum olarak bu sese ne kadar kulak veririz , orası kuşkulu işte !
