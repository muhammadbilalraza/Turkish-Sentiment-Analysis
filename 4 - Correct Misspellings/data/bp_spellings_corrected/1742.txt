Her eserinde , biz seyirciyi farklı bir meselenin kıskacına alırken , karakterlerini benzer kumpaslara sürükleyen yönetmenimiz Danny Boyle , biliriz ki “hareket”siz yapamaz .
Boyle usulü “hareket” bu kez kendini direkt aksiyon sinemasının içinde buluyor .
Ama yönetmenimizin en çok Milyoner ve 127 Saat’e işleyen seri kamerası ile kurgu dili , Trans’ta bir ‘tür filmi’ne hizmet etmeye başladığında aynı etkiyi veremiyor .  Şöyle ki …
Müzayede çalışanı olan ana karakterimiz Simon ( J. McAvoy ) , karanlık adam frank ( V. Cassel ) ile anlaşır ve Goya’nın “Uçan Cadılar” adlı tablosunun çalınmasına yataklık yapar .
Simon , “İyisi mi ben bu tabloyu kendime ayırayım” , deyip onu saklar .
Ama kafasına aldığı darbeyle , tabloyu nereye sakladığını unutur .
Hatırlatma görevi hipnozcu Elizabeth’e ( R. Dawson ) düşer .
Mevzumuz budur .
Sorun şu ki “Aman o aslında kimmiş , bu aslında neymiş”den başka hiçbir mevzumuz yoktur .
Trans , sırtını tamamen şaşırtmacalı yapısına dayamış ve onun dışındaki her şeyi boş vermiş durumda .
Sürpriz sona giden yolda durmaksızın tahminler yürütmemizi rica ediyor .
Merak ve şüphe , filmin derdinin ( bir derdi varsa tabii ) önüne barikat kuruyor .
Filmimiz , ne merkezdeki hafıza olgusu ne de yan meselelerden biriymiş gibi yapan kadına şiddet hakkında bir şey söyleyebiliyor .
Kaçırılan tablo Uçan Cadılar’a yüklenelim , belki oradan bir noktaya varırız , diyelim .
Olmuyor …
Zira filmde kargaşanın , uğursuzluğun ya da korkunun esamesi okunmuyor .
Keza Trans’ta yine kendisine kritik bir yer edinmiş olan hipnoz hakkında nereye varılmaya çalışıldığı da belirsiz .
Hiç gerek yokken biçim itibariyle yer yer Guy Ritchie’lik taslamaya çalışan Boyle , Ritchie sinemasında bariz olan karakter gerçekliğini de ıskalıyor .
Laga luga yapan , karakterleri “ben film kahramanıyım” diye bağıran aksiyonun en ciddi zaafı senaryosu …
Oysa senaryo koltuğunda oturan iki isimden biri Boyle severler için tanıdık .
Mezarını Derin Kaz ve Trainspotting’e de imzasını atan John Hodge .
Hodge ve Boyle ortaklıklarından aşina olduğumuz o insani kodlar ve albenili manevralara dönüşen basmakalıplar nereye gitti ?
Bu tıka basa yavanlık nereden geldi ?
Trans’ı baştan sona izlettiren ikili James McAvoy ile Vincent Cassel’e karizmaları ve sağlam oyunculukları için şükran sunuyorum .
Hemen üçten geriye doğru sayıyorum .
Parmağımı şıklattığımda tüm Boyle'cular olarak bu filmi onun çektiğini unutacağız .
