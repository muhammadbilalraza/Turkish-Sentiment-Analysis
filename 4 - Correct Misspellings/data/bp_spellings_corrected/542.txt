“Beni artık polisiye mizah ya da suç komedisi hiç heyecanlandırmıyor” diyenlerden misiniz ?  Rian Johnson imzalı , tamamen orijinal bir yapım olan Bıçaklar Çekildi , gittikçe kısırlaşan türe Hızır gibi yetişiyor ve seyircinin aklını çelmek için yeni yılın , taze vizyon haftasında görücüye çıkıyor .
Ünlü polisiye yazarı Harlan Thrombey , 85. yaş gününü kutladığı gece evinde ölmüş olarak bulunur ve doğum günü partisine katılan tüm ailesi polis soruşturmasının bir parçası olur .
Vasiyetinde oldukça büyük bir servet bırakan Harlan Thrombey , gerçekten intihar mı etmiştir yoksa o gece evdekilerden biri tarafından öldürülmüş ve kaderin bir cilvesi olarak cinayete kurban mı gitmiştir ?
Basit bir sorudan yola çıkarak , birbirine sahte gülücükler dağıtan her yaştan aile bireyini bir anda töhmet altında bırakan bu ihtimali , polisten bağımsız çalışan ünlü dedektif Benoit Blanc ortaya atınca , filmin adına yakışır biçimde bıçaklar çekilir !
Her biri farklı dinamiklerle birbirine kazık ya da çelme atma arayışındaki aile bireylerinin farklı anlatımlarıyla , yapbozun parçaları da Blanc açısından yerine oturmaya başlar .
Tam bir Agatha Christie entrikası ve Hercule Poirot soruşturması !
Yönetmenlik açısından sade ama ışıl ışıl bir filmografiyle karşımıza çıkan , Brick ( 2005 ) , Looper ( 2012 ) ve son olarak Star Wars : Son Jedi ( 2017 ) filmlerini sırtlayan yönetmen ve senarist Rian Johnson tarafından zekice kurgulanmış , orijinal bir senaryo var karşımızda . ‘Bıçaklardan ibaret tahtta’ soruşturmalar devam ettikçe , türe hakim olan seyircinin kafasında katile dair ihtimaller de bir bir eleniyor ; fakat aslında Johnson’ın derdinin katili bulmak ya da buldurmak olmadığını anlıyoruz .
Onun derdi dedektif Blanc gibi gerçeğin izini sürmek , yani sürecin ta kendisi .
Yönetmen bu izlekten ilerlerken birden çok ‘twist’ ile seyirciyi de öykünün akışına dahil etmeyi başarıyor .
Filmin dinamik kurgusunun , senaryo yapısındaki işlevi tam da bu noktada kendisini gösteriyor .
Neredeyse her şeyin yaşandığı tek gece , filmin büyük yüzdesini oluşturuyor ve seyirci bu gecenin hazzına ödüllü kurgucu Bob Ducsay sayesinde erişiyor .
Ducsay’ın daha önce Tetikçiler - Looper ( 2012 ) ve Star Wars : Son Jedi ( 2017 ) filmlerinde de yönetmen Rian Johnson ile beraber çalıştığını not olarak düşelim .
Filmin dramatik vurgusunda mekanın ve sanat yönetiminin de etkisi yadsınamaz .
Yukarıda bahsi geçen ‘bıçaklar tahtının’ yanı sıra Thrombey ailesinin malikanesinin tasarımı , özellikle soruşturma sahnelerindeki iç mekan ışık kullanımı gibi teknik yönü ağır basan detaylar , hikaye anlatımını da destekler nitelikte akıyor .  Yakın dönemde bazı örnekleri facia ile sonuçlanan ‘yıldız kadro toplaşması’ neyse ki bu filmde leziz bir tat bırakıyor .
Başrol Daniel Craig olarak görünse de , her biri ayrı ayrı liste başı ödüllü oyuncular olan Jamie Lee Curtis , Christopher Plummer , Michael Shannon ,  Don Johnson ve Toni Collette filmin çıtasını neredeyse arşa taşıyorlar .
Ustalar ağırlıklarını hissettiriyorlar ama daha genç isimler olan Chris Evans ve Ana de Armas’ın üzerine de oyunculuklarıyla basmıyorlar .
Uzun lafın kısası , geride bıraktığımız hafta sonu Altın Küre ödül töreninden 3 adaylıkla eli boş dönmüş gibi görünse de , Bıçaklar Çekildi senaryosunda yoğurduğu türleri enfes biçimde 130 dakikaya yedirmeyi başaran , temposu neredeyse hiç düşmeyen bir seyirlik .
Ödüller sezonu yeni başladı sayılır ; bol adaylıkları heykelciğe dönüşür mü , bekleyip göreceğiz …
