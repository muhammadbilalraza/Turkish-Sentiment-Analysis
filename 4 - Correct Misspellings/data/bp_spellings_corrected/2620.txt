Salgıladığı kokuyla sizi mutlu eden bir çiçek .
Doğal bir antidepresan gibi .
Onu seveceksiniz , sıcak tutacaksınız , ona çok iyi bakacaksınız .
O da size aradığınız tatmini , mutluluğu verecek . “Anne hormonu” da denen bir kimyasal bileşim aracılığıyla .
 
Avusturyalı sinemacı Jessica Hausner’in Küçük Joe  ( Little Joe ) filminin peşinden gittiği iki tema da son derece net .
Film bizden derdini , meselesini gizlemeye hiç çalışmıyor .
Antidepresan kullanımının çok yaygın olduğu günümüz dünyasına bir bakış da var elbette bunun içinde .
Fakat filmin esas meselesi annelikle ilgili .
İşini her şeyin , kendi çocuğunun bile önüne koyan bir bekar anne Alice , laboratuvar ortamında mutluluğun formülünü geliştirmeye çalışıyor .
Fakat yarattığı bitkinin , bir bilim fuarına yetişmesi için acele edilirken , aslında kokusunu soluyan insanlar üzerinde yarattığı gerçek etkiyi vaktinde fark edemiyor .
 
Kült korku filmi Invasion of the Body Snatchers’ı hatırlatan , insanların bu çiçek yüzünden tanımsız başka bir şeye dönüştükleri , bir tür dış faktör tarafından kontrol edildikleri ve bitkiyi korumak uğruna her şeyi göze alabildikleri Küçük Joe , tuhaf ama yaratıcı , ana akımdan ziyade sanat sineması kalıpları içinde bir korku filmi .
Ve anneliğe dair derdini bağıra çağıra söylemekten çekinmeyişi , filmin birtakım estetik ve işitsel tercihlerine de yansıyor .
Özellikle müzik kullanımı huzursuz edici cinsten .
 
Açık konuşayım , bu kadar kör gözüne parmağım bir alegoriyi ciddiye almak zorlaşabiliyor .
Fakat Hausner’in estet olarak becerisi , filmin yapım tasarımından renk paletine kadar çok sofistike ve göz çelici bir görsel dünya kuruşu , Küçük Joe’yu her halükarda sıradan bir film olmaktan kurtarıyor .
Asıl sinemacılığından zevk alacağınız türde bir iş karşımızdaki .
 
Hal böyleyken , stilin her şeyin önüne geçtiği bir filmin Cannes Film Festivali’nden Emily Beecham’a En İyi Kadın Oyuncu ödülünü kazandırarak dönmüş olması enteresan .
Oldukça minimal , kontrollü ve sessiz bir performans veriyor İngiliz aktris .
Tam da sevgiden ziyade saygımızı kazanan bu filme uygun bir oyunculuk yani .
 
Neticede , annelik ve ebeveynlik alegorisi ya da modern toplum kritiği olarak değilse bile , korku janrı içinde bir nevi istila filmi olarak ilgi çekici , orijinal bir iş Küçük Joe .
Antidepresanların istilası !
