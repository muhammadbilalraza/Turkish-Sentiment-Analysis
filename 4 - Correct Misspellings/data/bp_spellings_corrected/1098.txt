Öğrencilerin eskitemediği tartışma konuları vardır .
" Süpermen Batman'i döver " ( veya " Batman Süperman'i döver " ) gibi .
İşte buna benzer çocuksu bir karşılaştırmayla kesinlikle şu gerçeği ilan edebilirim : " Banka İşi , Ocean'ın 11'ini de , 12'sini de , 13'ünü de döver . "
Hafif , eğlencelik , riskli bir suçtan çok starların bir o kadar eğlendikleri tatil videolarını hatırlatan Ocean'a serisinin yanında Banka İşi , gerçek bir soygunun aslında ne kadar tehlikeli , sinir bozucu , çirkin ve şiddetli bir iş olduğunu ortaya koyuyor .
Bunu göz önüne sererken de son yılların en ilgi çekici ve baştan sona nefes kesen suç gerilimlerinden birini ortaya koyuyor .
Eğer benim gibi filmin reklamlarına aldanıp , Guy Ritchie tarzı , kendine göndermede bulunan esprili diyaloglarla , absürt bağlantılarla dolu modern bir İngiliz komedisi bekliyorsanız , isterseniz şimdiden o beklenti balonunu söndüreyim .
Banka İşi , Kapışma gibi bir örnekten çok French Connection tarzı daha eski usül suç gerilimlerini hatırlatan , olabildiğince sert , ciddi ve ağırlıklı bir " Heist " filmi ( Bir grup soyguncunun banka / tren / gazino soyması etrafında dönen filmlere verilen genel ad ) .
Film , Jason Statham'ın sakin karizmasından ve bir iki iyi düşünülmüş esprisinden eğlencelik puanlar topluyor tabii ki , ama asıl odaklandığı nokta , bu çılgın hikayenin ne tür trajik sonuçlara ulaştığı .
Banka İşi , 1971 yılında Londra'da geçen , İngiliz Gizli Servisi'ne ve hatta kraliyet ailesine kadar uzanan gerçek bir soygundan esinlenmiş .
Şahsen filmde birbiriyle alakasız gibi görünen bütün hikaye elementlerinin sonlara doğru görülmedik biçimde bir araya gelmesi , gerçekten yaşanan soyguna filmin ne kadar sadık kaldığını ortaya koyuyor .
Siyahi militan bir uyuşturucu satıcısının kraliyet ailesinin ünlü bir isminin uygunsuz bir pozda fotoğrafını ele geçirmesi , İngiliz hükümetinin bu fotoğraf yüzünden militanı tutuklayamaması , gizli servisin fotoğrafların bulunduğu kasayı amatör bir banka soygunu havasında ele geçirmeye çalışması , soygun sırasında diğer bazı devlet isimlerinin fetiş fotoğraflarının ortaya çıkması , Londra'nın yeraltı pornografi kralının ve yolsuz polislerin işe karışması .
Bu kadar olağandışı gelişme ve karmaşa ancak gerçek hayatta yaşanabilir .
Hikayede önemli bir yer edinen böbrek taşlarından henüz bahsetmedim bile .
Banka İşi'nin kamera arkasındaki Roger Donaldson , " Ne iş olsa yaparım " tarzı , her tür filme parmağını atmış , keşif düşkünü bir yönetmen .
Donaldson'un keşifleri yavan örneklerle sonuçlansa da , başarılı politik dram 13 Gün ve Anthony Hopkins'li zıpır World's Fastest Indian gibi orijinal yapımlar da yaptı .
Banka İşi , Donaldson'un en orijinal olmasa da , en sürükleyici filmi .
70'lerin aksiyon sinemasını hatırlatan ani zoom efektleri ve hızlı kamera hareketleriyle dolu kinetik görsel yapısı , filmin baştan sona dönemin popüler müzikleriyle doluşturulmuş olması , Banka İşi'nin başarısında Donaldson'un en büyük yandaşları .
Jason Statham , her ne kadar bir aksiyon starından çok ortalama bir orta yaş İngiliz erkeğine benzese de , cool sesi , aksanı ve karizmasıyla modern Avrupa aksiyon sinemasının en çok aranan isimlerinden biri artık .
Statham , Banka İşi'nde bir iki saniyeliğine kavga etse de , bu sefer kaslarından çok oyunculuğuna ağırlık vermek zorunda kalmış .
Ve açıkçası , bu bakımdan fena bir iş çıkarmıyor .
Suikastçi gibi hayalkırıklığı yaratan bir örnekten sonra kendini akladığı kesin .
Statham'ın karakteri Terry'i soyguna ikna eden Martine rolündeki Saffron Burrows , soğuk kalpli seksi kadınları canlandırmakta ne kadar etkileyici olabileceğini bir kez daha kanıtlıyor .
Banka İşi'ne getirebileceğim tek elle tutulabilir eleştiri filmin çok fazla konu elementini bir araya sıkıştırmaya çalışması olabilirdi , eğer yapımın heist türünün gururlu üyelerinden biri olduğunu bilmesem .
Birbiriyle alakasız binlerce konuyu bir araya sıkıştırmak heist türünün vazgeçilmez elementlerinden .
Eğer bir heist filmi en az elli altı konuya sahip değilse , o filme heist filmi demek olmaz .
Banka İşi , bu hafta baştan sona sürükleyici ve eğlenceli bir soygun epiği arayan her seyirciye tavsiye edilir .
Böbrek taşından yakınanlar hariç .
