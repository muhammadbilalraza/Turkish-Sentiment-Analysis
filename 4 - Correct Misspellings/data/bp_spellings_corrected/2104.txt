" Paramparça Aşklar Köpekler " , " 21 Gram " ve nihayetinde " Babil " le tamamlanan Inarritu üçlemesini izlediyseniz , az çok nasıl bir filmle karşı karşıya olduğunuz hakkında fikir yürütebilirsiniz .
Zira " The Burning Plain " i yazan ve yöneten isim , o üçlemenin senaristi Guillermo Arriaga .
Meksikalı usta kalemin , Tommy Lee Jones'un yönettiği " Üç Defin " de de benzer temaların , yani aşk ve ölüm ekseninde koştuğunu hatırlatalım .
Bu kez kendi senaryosunu yönetmeye karar veren Arriaga , iki önemli kadın oyuncu Charlize Theron ( yapımcılardan biri aynı zamanda ) ve Kim Basinger'ın yanısıra iki de önemli görüntü yönetmeni John Toll ve Robert Elswitt'in gücünden yararlanarak sessiz ama iddialı bir yapımla karşımıza çıkmış .
Kendisinin de dediği gibi , yine aşk ve ölüm temalarını kullanmakla birlikte bu kez ortaya tam anlamıyla bir " kadın " filmi çıkarmışa benziyor .
Büyüme öykülerini severim .
Geçmişe dair acıların , travmaların insanların hayatını nasıl değiştirdiği ilgimi çeker .
" The Burning Plain " de de durum böyle .
Geçmişteki acı tecrübelerin , hayatları paramparça edişi , kesişen hayatlar , yiten aşklar .
Arriaga'nın karakterleri sadece ABD - Meksika arasındaki tuhaf coğrafyada yaşamıyor , belki de bir metafor olarak , geçmiş ile gelecek arasında sıkışmışa benziyorlar .
Filmin başlıca iki kadın karakterine can veren Charlize Theron ve Kim Basinger , " sade olmanın güzelliği " ni sergiliyor .
Yüzlerinde aşırılığa kaçan tek bir mimik bulmak imkansız .
Kendilerini değil oynadıkları karakterleri öne çıkarmaya çabalıyorlar .
Theron'un oynadığı Sylvia , tam bir Arriaga karakteri .
Neden bu kadar mutsuz olduğunu anlamak için geçmişine gitmemiz gerekiyor ki film de bunu yapıyor .
Mutsuz bir evlilik geçiren 4 çocuklu gına ( Basinger ) ise , ömrü kısa bir oksijen balonunun peşinde koşuyor .
Boş bir platodaki karavanda kocasını aldatırken çocuklarını da geçmişini de aldatıyor .
Arriaga , ahlakçı damgasını yeme pahasına filminde adalet istiyor ve trajediyi başlatıyor .
Filme yöneltilen eleştirilerin başında temposu geliyor .
Bunda da Arriaga'nın tercih ettiği kurgu anlayışının etkisi büyük .
İnnarritu filmleri " 21 Gram " ve " Babil " in en düşük tempolu sahnelerini düşünün ; toplamında Burning Plain'i bulacaksınız .
Zaman ve mekanla Inarrutu filmlerine oranla daha az oynayan film , finale doğru vites yükseltmesine rağmen genelde düşük tansiyonda kalmaktan memnun .
Arriaga , aynı karakterleri farklı zaman dilimlerinde öykülerken tarih aralığını epey geniş tutmuş .
Belki de anlatmak istediği , yer , mekan ve zaman ne kadar farklı da olsa , insanların aynı sorunlardan muzdarip olduğunu göstermek .
Böyle bakınca da karşımıza yine iki tema çıkıyor : aşk ve ölüm .
Hans Zimmer'in kulağımıza çalınan hoş melodilerini de sayarsak her haliyle iyi düşünülmüş , iyi oynanmış ve iyi yönetilmiş bir film bu .
Film bir tercihte bulunuyor ve sonuna kadar buna sadık kalıyor .
Düşük temposuyla seyirciyi öyküsüne dahil etmeye bilhassa gayret ediyor .
Sıradışı kurgu numalarına bu yüzden başvurmuyor , karakterleri bu yüzden sakin sakin , ortalıkta geziniyor .
Yaz sezonunda gelen ve gelecek olan aşırı hareketli Hollywood filmlerinin yanında kafanızı dinlendirebilecek , " filmle başbaşa " kalma keyfi sunacak bir yapıt arıyorsanız " Burning Plain " doğru tercih olabilir .
Tercihi sadeliğin güzelliğinden yana olan sinema gurmeleri kaçırmamalı .
