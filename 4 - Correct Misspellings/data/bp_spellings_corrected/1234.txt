Hemen baştan belirteyim , Göz'ün 2002 yapımı orijinal versiyonunu izlemiş olan seyirciyi tıpatıp aynı film bekliyor .
Orijinal Göz'ün vizyona girdiği yılda , Halka filminin Hollywood yeniden çekimi Amerika'da azımsanmayacak oranda para kazanmıştı hatırlarsanız .
O zamandan beri uzakdoğu korku filmlerinin gerçek anlamda yüzlerce Hollywood versiyonuna şahit olduk .
Aslında Hollywood'u suçlamamak lazım .
Siz de ucuza kolayca çekilebilecek , para kazanması kesin bir bir film türünü el altına alsanız , suyunu son damlasına kadar çıkartmadan bırakır mısınız ?
Neyse ki altı yıldır Amerikan korku sinemasına zincirlerini vuran bu popüler trend yavaş yavaş ortadan kaybolmakta .
Son yıllarda ise stüdyoların elinde kalan yeniden çekim projeleri fazladan malzeme satışı misali eylül , ocak gibi sinema endüstrisi için durgun dönemlerde salonlara serpiştiriliyor .
Birkaç uzakdoğu korkusu , veya genellikle daha baygın Amerikan versiyonunu izlemiş herhangi bir seyirci , filmde ne olup ne biteceğini az çok biliyor zaten .
Kan ve vahşet yerine basit ışık ve ses efektleriyle seyirciyi koltuğundan zıplatmayı amaçlayan " daha masum " hayalet hikayeleri .
Kızgın gözlerle seyirciye bakan ölü genç kız / oğlan .
Kinetik flaş efektleriyle montajlanmış rüya sahneleri .
Göz'ün Jessica Alba'nın seksapelliğinden doping alan 2008 versiyonu , tabii ki bu sahnelerin her birine sahip .
Yine de en azından Garez 2 gibi son zamanlarda gördüğüm yeniden çekimlerin aksine , azıcık da olsa kendi içerisinde mantığını koruyor .
İzledikten sonra bir hafta asansörlere binemememe sebep olan orijinal versiyonu , fazla aptallaştırmadan neredeyse sahnesi sahnesine Hollywood seyircisine tercüme ediyor .
Yani filmin ikonik " zıplatan sahneleri " , masa üzerinde uçan kadın ve yerden on santim yüksekte süzülen asansördeki hayalet , olduğu gibi korunmuş .
Bir restoranın girişine asılmış barbekü soslu domuzları , iki metrelik diliyle yalayan hayaleti özlemedim değil yalnız .
Film , yirmi yıl kör yaşadıktan sonra göz nakli ile görme duyusunu yeniden kazanan viyolonist Sydney'nin nakilden sonra etrafında hayaletler görmesini anlatıyor .
Sydney , iyi kalpli , şirin , güzel ve her yönüyle mükemmel bir karakter .
Bu filmlerde bir kerecik olsun bu tür korkutucu olaylara şahit olan içler acısı ana karakterimiz çirkin ve tatsız biri olsa , en azından orijinal bir yaklaşım olabilir .
Farkındayım , kahramanımız her yönüyle iyi kalpli biri olduğu sürece ona hissettiğimiz sempati güçleniyor , bu sayede o hayaletler görüp hayatı tehlikeye girince daha çok korkmamız bekleniyor .
Ama Sydney , bir iki kusura sahip olsa , onun bir yaratım yerine insan olduğuna inanmamız , bu sayede hikayeye olan bağımızın güçlenmesi çok da yersiz bir teori olmamalı .
Göz'ün varoluşundaki asıl bahane , haliyle olabildiğince çok zıplatıcı korku efektlerini bir araya getirmek .
Filmin ilk saati boyunca , nedense son saniyeye kadar bekleyip kapı aralarından fırlamaya bayılan sadist hayaletlerin , Syndey'i ve seyircileri korkutmasını izliyoruz .
Tabii ki hayaletler ekrana her zıpladığında ani yüksek sesli müzik duyuyoruz , biri yanlışlıkla piyanonun bütün tuşlarına yükleniyor sanki .
Bu ilk saatin sonrasında , yapımcılar sanki araya bir hikaye sıkıştırmaları gerektiğinin farkına varmışlar .
İşte bu andan sonra Sydney'nin gözlerini kimden aldığını aradığı bir " kısa film " izliyoruz .
Hollywood yapımcılarının mütevazi görünümlü , tanınmayan bir aktris yerine Jessica Alba gibi bir çok genç oğlanın rüyalarını süsleyen bir isme başvurmaları şok edici bir karar değil .
Kör bir kızın nasıl olup da Maxim'den fırlama bir süpermodel makyajına ve saçına sahip olduğunu bir kenara bırakalım ( Kuaför masrafları bayağı yüksek olsa gerek ) .
Bariz görsel mantıksızlıklara rağmen Jessica Alba , gerçekçi bir karakter yaratmak için elinden geleni yapıyor .
Kör olduğuna inanmasak bile etrafındaki hayaletler yüzünden yaşadığı karmaşaya ve acıya inanıyoruz .
Sydney'nin ablası rolündeki Parker Posey'in ise iki yılda bir oynadığı Hal Hartley filmleri arasında faturaları ödeyecek rollere ihtiyacı var doğal olarak .
Haliyle Göz'ü sevip sevmeyeceğiniz , eğlenip eğlenmeyeceğiniz , en önemlisi korkup korkmayacağınız , uzakdoğu hayalet sinemasına olan samimiyetinizle doğrudan alakalı .
Halka , Garez , Karanlık Su , Nabız ve onlarca örneği ile haşır neşir değilseniz , Göz , aslında gayet başarılı bir korku / gerilim filmi .
Fakat eğer bu filmlerden en az bir - iki adedini izlemişseniz , Göz'ün tek bir karesi bile orijinal değil .
Ben bu filmlerin hepsinin hem uzakdoğu , hem de Amerikan versiyonlarını izledim .
Bu yüzden Göz'ü uyurgezer modunda izlediğimi itiraf etmeliyim .
Garez 3 vizyona girmeden bu trendin sonu gelsin lütfen .
