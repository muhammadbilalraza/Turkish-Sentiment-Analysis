Yine kendi yazıp yönettiği Gods & Monsters filminin senaryosuyla Oscar kazanmış olan Bill Condon , Chicago müzikalinin senaryosunu beyazperdeye uyarladıktan sonra yeniden yönetmenliğe döndüğü yeni projesi Kinsey'de , İkinci Dünya Savaşı sonrası Amerika'sında cinsel kimlik ve alışkanlıklar üzerine yaptığı araştırmalarıyla büyük yaygara koparmış bilim adamı olan Alfred Kinsey'in biyografisini işliyor .
Önceki projelerine ve kendi cinsel kimliğine de uygun düşer şekilde , film de ufak çaplı bir yaygaraya sebep oldu doğrusu .
Muhafazakar kesimlerin zamanında Alfred Kinsey'e gösterdikleri sert tepkileri şimdi filme de göstermiş olmalarına şaşmamak gerek .
Ama cinselliğin bugün hala bir tabu olmadığına , en azından o yıllara kıyasla bu konuda oldukça yol kat ettiğimize inanmak istiyor insan .
Amerika'dan başlayarak insanların cinsel eğitim ve bilinçlenme süreci üzerinde basbayağı etkisi olmuş Kinsey'in , gündelik yaşamımızda kilit öneme sahip bir mevzuya dair çığır açıcı araştırmalar yürüttüğüne şüphe yok .
Fakat film sadece işin bilimsel kısmına odaklanıp , öykünün insani kısmını es geçmiyor .
Bütün araştırma sürecinin yanısıra , Kinsey ve yakın çevresinin kendi bireysel gelişim ve olgunlaşmaları , yaşamlarının bu süreçten nasıl etkilendiği üzerine de çok detaylı bir film sunuyor .
İşine nesnel bir gözle bakabildiğine inanan bir bilim adamının , geçmişinin üzerinde bıraktığı tortuları da nasıl her adımında beraberinde taşıdığı ve bazen toplumların gelişimi için faydası tartışılmaz olan bir çalışmanın bizzat o işi yürütmekte olanların hayatlarını nasıl darmadağın edebileceği , adanmışlığın nasıl ağır fedakarlıkları da beraberinde getirdiği üzerine sağlam ve net bir film karşımızdaki .
Bu da Bill Condon'ın başarısı tabii .
Oyunculara değinecek olursak , Liam Neeson , kendisinden beklediğimizin bile ötesinde incelikli bir performans veriyor Kinsey rolünde .
Söz konusu süreçte hep yanında olan ama bir o kadar da yıpranan karısı rolünde Oscar'a da aday gösterilen Laura Linney ; Kinsey'in uzun zaman eşcinsel bir ilişkiyi de sürdürdüğü yardımcısı rolünde , yıldızı giderek parlayan Peter Sarsgaard ; ve bilim adamının hayatına yön veren otoriter babasını canlandıran usta oyuncu John Lithgow filmin güçlü kadrosunun kilit isimleri hiç şüphesiz .
Bir senarist olarak ustalığı ve oyuncularından verim alma konusundaki başarısı tartışılmaz olsa da , Bill Condon'ın yönetmen olarak performansı aynı düzeyi tutturamıyor olabilir .
Usta görüntü yönetmeni Frederick Elmes'in geniş ekranı başarıyla kullanan kadraj çalışması filmi görsel olarak da doyurucu kılıyor yüzeyde .
Fakat bunun ötesinde , çok gelişmiş bir mizansen anlayışı mevcut değil filmde .
Condon daha ziyade oyuncularının yüzlerine odaklanmayı tercih ediyor .
Tabii böyle iyi bir kadro ve senaryoyla , bu yöntem her zamanki gibi işe yarıyor .
" O kadar kusur kadı kızında da olur " diye düşünüp , bu incelikli ve önemli biyografiye haksızlık etmemek en iyisi olacaktır herhalde .
Cinselliğe dair güçlü bir film Kinsey .
Ama kendine bu denli malzeme ettiği cinselliği istismar da etmiyor .
Ele aldığı temaya ve karakterlere şaşmaz bir nesnellikle yaklaşıyor .
Eğer kendinize bazı sorular sormanızı sağlayabilirse de zaten amacına ulaşmış demektir .
Kinsey'in sorularıyla yüzleşmekten çekinmiyorsanız , yetişkinlere yönelik nitelikli bir film vizyonda sizi bekliyor .
