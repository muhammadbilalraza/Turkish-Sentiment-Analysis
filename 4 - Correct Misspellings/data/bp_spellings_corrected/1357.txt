Oyuncu olarak tanıdığımız Serhan Arslan ve Ruhi Yapıcı , öyle anlaşılıyor ki büyük ölçüde kendi çabalarıyla bir film gerçekleştirmişler .
Kendime İyi Bak adını verdikleri bu yapım , evliliğe hazırlanan Emre ( Çağdaş Onur Öztürk ) ve Yeşim ( Begüm Birgören ) çiftiyle tanıştırıyor bizi .
Önce aralarındaki aşka şahit oluyor , ardından ikisinin de diğerinden gizlediği bazı sırları olduğunu anlıyoruz .
Yeşim , asla çocuk sahibi olamayacağını öğrendikten sonra bunu Emre’ye nasıl anlatacağını bilemiyor .
Emre ise aslında hala eski aşkı Begüm’ü ( Aslı Tandoğan ) tam anlamıyla unutamamış .
Yeşim’i bir bakıma Begüm’ün yerine koymuş ama senelerdir görmediği eski sevgilisini de aklından çıkaramıyor .
Öykünün dönüm noktalarından biri , Emre’nin düğün davetiyelerini vermek için üniversiteden arkadaşlarıyla buluştuğu sahne .
Uzun süredir görüşmediğini öğrendiğimiz arkadaşlarından , Begüm’le ilgili hiç beklemediği bir haber alıyor Emre ve bundan sonra hem kendi duygularını hem de müstakbel eşiyle ilişkisini altüst eden bir süreç başlıyor .
Önce Emre ile Yeşim’in tanışma hikayelerini kronolojik bir sıralamayla izliyoruz .
Ardından Emre ile Begüm’ün ilişkisini sondan geriye doğru …
Bütün bunlar sürprizli ve duygusal bir finale doğru taşıyor filmi .
Dinamik bir yapısı var filmin , olabildiğince de gerçeklik duygusunu yakalamaya çalışıyor .
Oyunculuklar , istisnai durumlar haricinde gayet doğal .
Serhan Arslan ve Ruhi Yapıcı , oldukça gayretkeş bir ilk film çıkarmışlar ortaya .
Belki zaman zaman biraz fazla bile gayretkeş .
Sahiciliği yakalamak için fazla çaba gösterince , bu fazla çaba ister istemez kendini de fazla hissettiriyor .
Diyaloglar gerçekçi olmaya çalıştıkça sahte , oyunculuklar doğal olmaya çalıştıkça abartılı hale gelebiliyor .
İlk film acemiliğinden belki , bazı şeylerin kendiliğindenliğine fazla alan bırakmamış sanki yönetmenler .
Ya da bazı sahnelere kendilerini fazla kaptırıp , dışardan , objektif bir gözle bakamamışlar .
Böyle durumlarda her ikisi de olası …
Ancak filmin asıl problemi , senaryodaki inandırıcılık sorunları .
Bunlar olmasa , geri kalan her şey mazur görülebilir .
Fakat senaryodaki bazı boşluklar , mantık hataları görmezden gelinecek gibi değil .
Misal ( ki en büyük misal ) , Emre’nin üniversite arkadaşlarıyla buluştuğu sahnede Begüm ile ilgili öğrendikleri .
Her şeyden önce , sosyal medyanın son yedi sekiz yılda ne denli yaygın kullanıldığı düşünülürse , bu insanların birbirlerinin hayatlarından bu denli bihaber olmalarına kimseyi inandıramazsınız .
O üniversite arkadaşlarının her biri Facebook arkadaşıdır .
Düğündü , ölümdü , bu gibi şeyler artık gizlenemez …
İkinci sorun , Begüm ile ilgili sarsıcı bir bilgi edinen Emre’nin bu konunun detaylarına ilişkin tek bir soru bile sormaması !
Nasıl oldu ?
Ne zaman oldu ?
Niye oldu ?
Hiçbirini sormuyor Emre , arkadaşları da anlatma ihtiyacı duymadan izin isteyip masadan ayrılıyorlar .
Sırf Emre , o bilgilere adım adım kendi ulaşacağı bir yolculuğa çıkabilsin diye …
Ama senaristler / yönetmenler film öyle devam etsin istiyor diye seyirci bu kadar basit mantık hatalarına göz yumamaz ki .
Hele ortada çok daha çetrefilli bir sır varken .
Bu sırrın tamamını biz ancak finalde öğrenebilelim diye , karakterler ısrarla aptalca davranıyorlar .
Ve bazı soruları görmezden gelmemiz bekleniyor .
Arkadaşları Begüm ile ilgili bir şeyi biliyorlar ama diğer şeyi bilmiyorlar mı sahiden ?
Neden kimse tek kelime etmiyor ?
Ve Yeşim !
Yeşim’in de doğrudan içinde olduğu bir tarafı var bu sırrın ama film boyunca Yeşim’in buna dair herhangi bir fikri olduğunun emaresini görmüyoruz .
Yeşim , kendi üzerinden oynanan bu oyundan habersiz mi sahiden ?
Yoksa final sürprizi bizi hazırlıksız çarpsın diye mi senaryo hiç oralara girmiyor …
Kısacası , Serhan Arslan ve Ruhi Yapıcı özünde hoş ve duygusal bir fikir bulmuşlar ama bu fikri öyle bir senaryolaştırmışlar ki seyirciyi şaşırtacağız derken her şeyden önce inandırmayı başaramamışlar .
Yoksa yönetmen olarak başarısız değiller .
Filmi duygusal açıdan en vurucu noktada bitirmeleri , her öykünün çözümünü bize doğrudan izlettirmeyip ekran karardıktan sonra yaşanacakları seyirciye bırakmaları da takdir edilesi bir tercih .
Kısacası , umut veren bir ilk film ortaya çıkarmışlar .
Ama bütün artılarına rağmen , dediğim gibi , senaryoda öyle büyük boşluklar var ki ,  Kendime İyi Bak bütününde maalesef işlemiyor .
Ben içtenlikle , “bir dahaki sefere daha iyisi olacaktır” demek istiyorum iki genç sinemacı arkadaşımıza … twitter : aliercivan
