Twilight , Hunger Games , Divergent , The Maze Runner , The 5th Wave vb …
Bilim kurgu ve fantastik türünü , giderek artan bir biçimde genç nesil oyunculara emanet etme furyasının son halkası bu hafta izleyicisiyle buluşan Viral oldu .
Türe dair yeni bir şey söylemeyen film , asgari düzeyde olsa dahi , oyunculuklarıyla kayda değer bir iş çıkarmayı başarıyor .
Son yıllarda popülaritesi artan genç işi bilim kurgu ve fantastik romanların Hollywood’un kıskacına girmesi kaçınılmazdı .
Birbirinin peşi sıra gelen roman uyarlamalarının elde ettikleri büyük başarı , muadillerinin de önünü açınca , senaristler kolları sıvadı ve yeni projeler gün yüzüne çıkmaya başladı .
Elbette bu evrilmede , sinema izleyicisinin yaş aralığının değişmiş olmasının ve salonları daha çok gençlerin doldurmasının payı büyük .
Hatta çizgi roman uyarlamalarında da durum paralel ilerliyor .
Gençler bu filmleri izledikçe onları hedef alan yapımlar artıyor ; söz konusu filmler çoğaldıkça da izleyici yaş sınırı 13-20 civarında geziniyor .
Arz - talep meselesi …
Viral de , benzer bir fikirle yola çıkarak temelini bu filmlerin doğasına uygun bir biçimde kadın karakterlerin , dolayısıyla lise çağlarındaki iki kız kardeşin hikâyesi üzerine kuruyor .
Paranormal Activity 3 ve 4 filmlerinin yönetmenleri , yine aynı filmlerde çalıştıkları Christopher London’ı da ekibe dâhil ederek salgın temasından hareketle bir öykü yaratıyorlar .
Şeklen , Danny Boyle’un 2002 tarihli 28 Days Later filminin ölümcül bir virüs yoluyla zombileşen insan ırkı düşüncesini andıran Viral , hava yoluyla bulaşan hastalık öğesiyle de Steven Soderberg’in 2011 yapımı Contagion filmini çağrıştırıyor .
Pek tabii , daha “basit” haliyle …
Basit çünkü Viral’in bilim kurgu janrı için öyle dâhiyane fikirleri ya da bu fikirleri yansıtan hayranlık uyandırıcı bir anlatımı mevzu bahis değil .
Yapı itibariyle korku türüne hizmet ettiğini savunuyor fakat filmde dramatik bir öyküleme göze çarpıyor .
Korku unsuru yok denecek kadar az sekansta karşımıza çıktığı gibi gerilim , filmin temposunun ellerinde ziyan ediliyor .
Solunum yoluyla bulaşan ve insanları bir tür zombiye dönüştüren salgın hikâyesi azami ölçüde aksiyona ve heyecan hissine ihtiyaç duyar ancak filmin bu yönde bir kaygısını görmek pek mümkün değil ; bilakis olabildiğince durağan bir anlatımla seyircisinin ilgisinin dağılmasına yol açıyor .
Aslında fikir taslakta fena değil .
Dağılmış bir aile yapısı , tesadüfen karantina bölgesinde kalan iki kız kardeş ve kardeşlerden birine virüsün bulaşmasıyla tek mekânda sıkışıp kalmaları …
En klişe haliyle bile bu öyküden etkileyici bir gerilim ve dram duygusu elde edilebilirdi fakat Viral pratikte yaşadığı sorunlar nedeniyle eline geçen fırsatı tepiyor .
Mantık hatalarının yanı sıra - mahrumiyet bölgesine neden askerin müdahale etmediğinden tutun da finale yakın patlama sahnesine kadar - hikâye anlatımında yaşadığı aksaklıklar ve en mühimi klişenin ayyuka vardığı “sevişen karakter kötüdür” algısı bunun en büyük müsebbibi oluyor .
Korku - gerilim türünün bu bitmek bilmeyen muhafazakâr yaklaşımına bulanmış olmasına rağmen Viral’in yegâne kazanımı ise sırtını finalde gerçeklik duygusuna yaslaması …
Barack Obama’nın açıklamalarının bulunduğu sekansı da dâhil edersek film , finalde başkarakteri Emma’nın dönüşümüyle paralel bir düzlemde , alabildiğine realist ilerliyor ve seyircisini en azından bu noktada yakalamayı başarıyor .
Ve bunca hengâmenin arasında karakter çatışmalarını es geçmiyor ve tarifini doğru uyguluyor .
Zira esasen Viral’in çatısını oluşturan unsur salgın gibi görünse de , hikâyenin özü Emma ( Sofia Black - D'Elia ) ve Stacey’nin ( Analeigh Tipton ) çatışmalarına dayanıyor .
Performanslara gelince ; başkarakterimiz Emma her türlü “kutsallığa” uygun hareket eden bir profil çizerken , kötücül imajıyla ablası onun tam zıttı bir role bürünüyor .
Bu sebeple senaryo aslında , Analeigh Tipton’ın kendisini daha iyi göstermesine olanak tanımış oluyor ve Sofia Black - D’Elia’yı gerisinde bırakmasına yol açıyor .
Emma’nın sevgilisi rolündeki Travis Hope , bir varlık gösteremezken , küçük rolüne nazaran son dönemde House of Cards dizisinden aşina olduğumuz Michael Kelly daha akılda kalıcı bir performans sergiliyor .
Özetle Viral , hikâye anlatımında yaşadığı sıkıntılara rağmen oyunculuklarıyla göze çarpan fakat türe dair yeni bir şeyler söyleme kaygısı taşımayan bir film .
Yine de şans verilebilir . basakbicak@gmail.com twitter . com / BasakBicak
