Yirminin üzerinde ( hatta bir IMDB okuruna göre televizyon filmleriyle beraber 23 ! ) filme imza atan Joel Schumacher'in yönetmenlik kariyeri çoğu zaman vasat , kimi zaman ilginç sayılabilecek işlerle vasatın hemen üstünde bir ortalama tutturabildi .
Kayıp Çocuklar , 8 MM ve Telefon Kulübesi gibi ilginç sayılabilecek filmlere imza atması bile onu takip edilmesi gereken yönetmenlerin arasına koymaya yetmedi .
Aslında John Carpenter'ın mükemmel Master Of Horror filmi Cigarette Burns gösteriyor ki , zaman zaman bir Schumacher filmi başka filmlere bile ilham verebiliyor .
Ve fakat bütün benzerliklerine rağmen Cigarette Burns , 8 MM'den çok daha etkili bir film ve bu etkisini de tamamen korkunun dozunu yükseltmesine borçlu .
8 MM , bir korku filmine dönüşebilecek potansiyele sahip miydi tartışılır ama şunu peşinen belirtelim , 23 Numara en çok benzer bir eksiklikten mustarip .
Hatta filmin gizem ve atmosfer yaratma konusundaki gevşekliği öyle boyutlarda ki , filmi kolaylıkla yönetmenin sıradan çalışmaları arasına yollayabiliriz .
Son dönemde hemen herkesin sıradışı rollerde görmekten büyük keyif aldığı Jim Carrey , rock star ( Thurston Moore'a benziyor ! ) karizmasına rağmen , beklenen veya olması gereken güçlü performansı bu filmde ortaya koyamıyor .
Karısının hediye ettiği gizemli bir kitabın peşinden kendisiyle aynı geçmişe sahip bir dedektifin serüvenlerine kapılan hayvan bakıcısı rolü ile Jim Carrey arasında tuhaf bir uyumsuzluk var .
Ciddi olmayan veya ciddi olmak istemeyen komedyen Carrey'in gölgesi , önceki ciddi rollerinden farklı olarak burada onun peşini bırakmamış gibi .
Belki başka bir oyuncu da karakterden kaynaklanan problemlerin çözülmesinde tamamen başarılı olamayabilirdi , ama Carrey maalesef bu işi pek becerememiş .
Peki , Schumacher'in filmin fena halde Günah Şehri'ni çağrıştıran " kurmaca " bölümlerini , filmin ağır ve heyecansız ilerleyen " gerçeklik " bölümlerine göre bile daha sıkıcı yapmış olmasına ne demek lazım ?
Bu fantastik bölümler diyalogları ile Günah Şehri'ni andırsa da , estetiği ile daha çok 80'ler sinemasının rüya sahnelerini anımsatıyor ve fena halde esnetiyor .
Mesai saatleri içinde sorumlu olduğu köpekler tarafından taciz edilen zavallı bir adam ile okuduğu kitabın cool kahramanı arasındaki tezat daha çok vurgulanmalıydı , ki bu durum yazmamayı tercih ettiğimiz final için de anlamlı olabilirdi .
Carrey çevresini saran 23 mucizelerinin etkisiyle oradan oraya koştururken , ne ailenin bu zavallıya tutarsız yaklaşımı inandırıcı oluyor , ne de öykünün tahmin etmesi çok da güç olmayan finali .
Başrol oyuncusu gibi yönetmeni de bu projeyi inandırıcı kılmayı başaramıyor .
Christopher Nolan veya Darren Aronofsky gibi genç yönetmenlerin başarılı olduğu " gizemli sular " belli ki onun için yanlış bir tercih olmuş .
Şüphesiz filmin senaristi Fernley Phillips'in de iyi kurgulanmış bir öyküye ve zekice diyaloglara imza atmadığını belirtmek lazım .
Kimse masum değil yani .
Batıda oldukça iyi eleştiriler alan ve senaristinin yeni Charlie Kaufman gibi karşılanmasını sağlayan Lütfen Beni Öldürme ( Stranger Than Fiction ) , aslında Kaufman senaryolarının izinden giden ama izini çok fazla belli etmeyen hoş bir filmdi .
Filmdeki pek çok şey , yeni bağımsız dalganın taze klişelerine göre hazırlanmış olsa da , en azından mizah duygusu ile izleyiciyi yakalıyordu .
Bazı sahnelerde Lütfen Beni Öldürme'nin " hayali " kahramanını hatırlatan Jim Carrey , bir parçası olduğu olaylar yeterli etkiyi yaratamadığı için ister istemez bayağılaşıyor .
Makinist'in Christian Bale'ine yaklaşacağı yerde , Click'in Adam Sandler'ına yaklaşıyor ve bütün film böylece Click'in bile gerisine düşüyor .
Şüphesiz farklı türler arasında dolaştığı gibi , farklı ahlaki değerler arasında da gidip gelen Joel Schumacher'i ciddiye almak çok mümkün değil .
Fakat filme kaynaklık eden fikir iyi bir senaristten iyi bir yönetmene sıçrasaymış , ortaya ilginç bir film de çıkabilirmiş .
Sonuçta nümeroloji ve gizemli kitaplar ayrı ayrı bile beyazperde için ilham verici olabiliyor .
Yönetmenin illa genç olmasına da gerek yok !
John Carpenter'ı düşünün , Cigarette Burns ile izleyenleri beladan belaya sürükleyen gizemli bir filmi anlatırken yine kusursuz .
Filmin son sahnesinde ilk defa olaylı film sergilenirken kaç kişi korkuyla gözlerini kapamayı tercih etti kim bilir ?
Schumacher'in uyuttuklarından bile çok olduğuna eminiz .
