Mahsun Kırmızıgül'ün ikinci yönetmenlik denemesi Güneşi Gördüm , kalabalık bir ailenin filmi .
Askerin emriyle köylerini boşaltan ve bir kısmı İstanbul'da şansını denerken diğerleri de umudu Norveç'e kaçmakta arayan bir aile bu .
Beş kız çocuğun ardından istediği oğla sahip olan Ramo , bir oğlu askere giderken diğeri dağa çıkmış Davut , sert mizaçlı Mamo ve onun kendini hep kız gibi hissetmiş erkek kardeşi Kadri filmin merkezinde yer alıyorlar .
Yine çok fazla öykü anlatıyor Kırmızıgül bize .
Ama bu kez eklektik durmuyor öyküleri ; hepsi bir çatı altında , aynı tema etrafında toplanıyor .
Kırmızıgül'ün ilk filmi Beyaz Melek için , tüm zaaflarına rağmen ılımlı bir yazı yazmıştım .
Ama doğrusu zaman içinde filmin yoğun duygu sömürüsü beni daha fazla rahatsız eder hale gelmişti .
Kabul etmek lazım ki Kırmızıgül bu kez de ajitasyon için eline geçen her fırsatı değerlendiriyor .
Bir ara , " Bu kadar acı yetmedi mi ? " diye düşünebilirsiniz hatta .
Ama neticede etkileyici bir sinema öyküsü çıkarıyor karşımıza ve bu öykünün tüm parçaları filmin bütününde bir işleve sahip .
Mahsun Kırmızıgül'ü her şeyden önce cesur bir film yaptığı için kutlamak gerekiyor .
Filmin Türk devletine yönelik eleştirel tavrı tartışılacaktır .
Ancak bu ülkenin insanlarının yaşadığı gerçek sıkıntıları perdeye yansıtırken , olabildiğince tarafsız ve samimi bir duruş sergiliyor .
Ve en nihayetinde , insan öyküleri anlatmaya odaklanıyor .
İstanbul'a geldiğinde cinsel kimliğini daha özgür yaşamaya başlayan Kadri , yani Kado'nun hikayesi de yine bir ana akım sinema örneğinden beklemeyeceğimiz kadar cesurca ele alınmış .
Filme ismini verecek kadar da önemli yer tutuyor Güneşi Gördüm'ün içinde .
Burada , Sıla dizisinden hatırladığımız genç oyuncu Cemal Toktaş'ı da inandırıcı ve yürekli performansı için tebrik etmek lazım .
Kendisini yakında Kara Köpekler Havlarken adlı bir başka sinema filminde de başrolde izleyeceğiz .
Güneşi Gördüm'ün son derece geniş oyuncu kadrosu içinde Altan Erkekli ve Cemal Toktaş öne çıkan isimler .
Ama yan rollerin bile ünlü isimlerle doldurulmuş olması bazen filmi zedeliyor doğrusu .
Özellikle gerçek travesti oyuncuların arasında Deniz Oral'ı kadın kılığında görmek insanı filmden koparabiliyor biraz .
Kamil Sönmez'in diyalogsuz bir rolde arada bir görünüp kaybolmasına da anlam veremiyoruz mesela .
Filmin büyük , görkemli olma iddiasının da payı var herhalde bu geniş cast'ta .
Güneşi Gördüm , başta görüntü yönetimi olmak üzere son derece başarılı teknik özellikleriyle de harcanan paranın karşılığını gösteren , Türk sineması için büyük bir film gerçekten .
Ancak şunu söylemeden geçemem .
Mahsun Kırmızıgül , her ne kadar ilk filminden daha başarılı bir işe imza atmışsa da hala yetkin bir sinemacı olarak görülemez .
Bir buçuk , iki yıla yayılan öyküdeki zaman aşımlarını çözmenin sinemasal yollarını bulamadığı için sürekli kararma / açılma yöntemini kullanıyor olması , bunun en belirgin kanıtı .
Bu şekilde kullanımı artık neredeyse geçerliliğini yitirmiş olan kararma / açılmalar , filmin süreklilik duygusunu da zedeliyor maalesef .
Bazı bloklarda ciddi zaman problemleri olduğunu ve bazı karakterlere çok geç geri dönüldüğünü ; bazı durumların ise birkaç enformatik diyalogla geçiştirilmesinin yetersiz kaldığını düşünüyorum .
İlk duruma örnek , hastaneye yatırıldıktan sonra uzun süre görmediğimiz Havar olabilir .
İkinci duruma örnek ise , Ramo'nun Esirgeme Kurumu'ndaki çocuklarını her gece ziyarete gittiğini , böyle bir babaya yıllardır rastlamadığını söyleyen müdirenin diyalogundan öğrenmemiz .
Filmin içinde önemli yer tutan bu öykünün böylece geçiverilmesi hiç yeterli değil .
Ayrıca , Kado'nun travestiler arasında Tansu'dan gördüğü ters tepkinin sebeplerini de bulamıyoruz hiç perdede .
Yer yer ağır , ağdalı , dramatik tiratların da filme zarar verebildiğini söylemek zorundayım ( Berfin / Kardelen üzerine olan hariç tabii ; o da işlevinden dolayı ) .
Ama neticede yoğun mesaj kaygılı bir film Güneşi Gördüm .
Ve bundan çok daha didaktik olabilir ; çok daha fazla , çok daha samimiyetsizce duygu sömürüsü yapabilirdi .
Sinemasal zaaflarını , gayet başarılı öykü anlatıcılığıyla kapatabiliyor Kırmızıgül bir nebze .
Fakat içinde bir sinema duygusu olduğuna şüphe yok .
İlerde bundan da iyi işler ortaya çıkaracağını görmek zor değil .
