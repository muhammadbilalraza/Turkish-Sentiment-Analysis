Uzak Doğu ve korku sineması .
Bu , sıkıntı veren bir klişeye dönüşeli çok oldu .
Korkutucu genç kızlar , titrek floresan veya ampul ışığında hastane koridorları , her hayaletin olduğu yerde biriken karanlık sular .
Üç adet Alacakaranlık Öyküsü'nü tek bir karakter aracılığıyla birleştirmiş izlenimi uyandıran Kabir Hikayeleri ( Epitaph ) , tüm bu klişeleri uygulayan Kore yapımı yepyeni bir korku filmi .
Artık yaşlanmış ve yıllar içinde sevdiği kadınları hep kaybetmiş bir adamın , uzun yıllar önce İkinci Dünya Savaşı döneminde çalıştığı hastanedeki günlerini hatırlaması ile giriyoruz öykünün içine .
Birkaç günlük süre içerisinde yaşanan dehşet verici olayları ve sonuçlarını , alıştığımız bir üslup ile perdeye taşıyor yönetmen .
O günlerde gerçekleşmiş Pearl Harbor baskınının etkilerini yaşayan bir coğrafyada cereyan ettiği belirtilmesine rağmen , dönemin herhangi siyasal veya toplumsal bir yorumuna yer vermiyor film .
Kronolojik olmayan kurgusuyla , öyküleri bize parça parça sunan ve bu sayede birkaç kez seyirciyi şaşırtmayı hedefleyen bir film Kabir Hikayeleri .
Ama gelin görün ki şaşıramıyoruz .
Çünkü oldukça ağır bir tempo ve hiç görsel olmayan bir sinema diliyle açılan , ardı ardına uzun diyalog sahneleriyle bize karakterlerini tanıtan film çok kısa sürede ilgimizi kaybediyor .
İlk yarısını atlatırsanız , daha seri ve hareketli bir filme dönüşüyor gerçi ama oraya gelene kadar umursamayı çoktan bırakmış olmanız olası .
Fonetik açısından bize oldukça yabancı olan Uzakdoğu dillerindeki oyunculukları değerlendirmek her zaman kolay değil .
Fakat Kabir Hikayeleri , dil engeline rağmen oyunculukların genel başarısızlığını fark etmekte de zorlanmayacağınız bir film .
Bütün bunlara rağmen , korku sinemasına ve sürprizli finallere karşı her zaman zaafı bulunan bir seyircimiz olduğu düşünülürse ( ve o sürprizlerden bolca var bu filmin üç öyküsünde de ) , Kabir Hikayeleri'nin ülkemizde pekala belli bir müşterisi olacağını varsayabiliriz .
Sadece ne o coğrafyaya , ne de bu türe ait üst düzey örneklerden biri olduğunu söylememiz mümkün değil .
