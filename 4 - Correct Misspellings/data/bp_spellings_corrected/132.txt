Stephen King’in uçsuz bucaksız popüler korku edebiyatı Hollywood’u beslemeye devam ediyor .
Son yıllarda dizi ve televizyon filmlerinin de çoğalmasına paralel olarak King uyarlamaları takip edilmesi güç bir hızla artmaya başladı .
Yazarın da oldukça üretken olduğunu düşünürsek şimdilik öyle bir ihtimal yok belki ama King bir şekilde yazmayı bıraktıktan sonra kaleme aldığı tüm hikaye ve romanlar filmleştirilirse hiç şaşırmamak lazım .
Öte yandan şöyle de bir gerçek var , yazarın doğrudan korku edebiyatına giren eserlerinden çok güçlü filmler çıkmıyor artık .
Yazarın korku dışı kitaplarından kalıcı filmler çıkarmayı başaran ve bir tür King uzmanına dönüşen Frank Darabont’un bu yöndeki çabası ise tam anlamıyla başarıya ulaşamıyor .
Bunun en büyük nedeni Darabont’un Öldüren Sis’in finalinde yaptığı ve filme kalıcı zararlar veren bazı tercihlerden kaynaklanıyor .
Henüz cep telefonlarının korku unsuru olarak gündelik yaşamda yerini almadığı , sakinlerinin birbirine adıyla hitap ettiği ve fırtınalar dışında insanların rutin bir hayat sürdüğü tipik bir Stephen King kasabasındayız .
Bu defa filmin ana kahramanı bir yazar değil , bir afiş tasarımcısı ; ama sanatçı kişiliğiyle aile bağlarını birlikte götürmesiyle klasik King kahramanlarından çok da farklı değil .
Fırtınalı bir sabah oğluyla birlikte alışveriş merkezine gidiyor ve bir grup kasaba sakiniyle birlikte burada mahsur kalıyorlar .
Derken , aniden kasabayı basan sis farklı bir boyuttan içeri sızan çeşitli canavarlar getiriyor alışverişe .
Frank Darabont öncelikle kahramanlarına zamansız , klasik kasaba insanlarına özgü kıyafetler giydirerek ve cep telefonu , internet gibi güncel iletişim hadiselerini dışarıda bırakarak romana sadık kalmak istediğini baştan gösteriyor .
Tekinsiz atmosferi ile King’in okuyucuyu korkutmayı en çok başaran kitaplarından birini uyarladığının da farkında ve özellikle canavarların kendini göstermeye başladığı anlarda kitabın etkisine yaklaşıyor .
Dar mekanın içinde hareketli zoom kullanması etkili bir seçim olsa da , canavarın ilk gözüktüğü sahnede b - movie’lere özgü bir yapaylık taşıdığını da vurgulamak lazım .
Neyse ki sonraki sahnelerde ' dopingli ' böcekler bu teknik açığı kapatıyor ve sona saklanan dev canavarlar sisin içinde gayet güzel kamufle ediliyor .
İşin börtü böcek kısmını geçtikten sonra Darabont’un esas meselesine gelebiliriz .
Korku sanatları üzerine yazdığı denemelerde Twilight Zone dizisine olan bağlılığını sık sık dile getiren Stephen King’in The Mist öyküsünü bu diziden esinlendiğini söylemek herhalde yanlış olmayacaktır .
Klasik korku öğelerini soğuk savaş , kitlesel paranoya , ırkçılık , adaletsizlik gibi ciddi siyasi ve toplumsal konuları ele almak için bir araç olarak kullanan dizide , gerçek bir dahi olan Rod Serling b - movie atmosferinde ciddi toplumsal eleştiri yapmıştır .
Şüphesiz Stephen King de davetsiz misafirleri bahane ederek bir kıyamet provası yaptırıyor görünüşte sıradan karakterlerine .
Darabont’un da ilgisini bu konu çekmiş olmalı ki , kitabın bu yönünü geliştirmeye çalışmış fakat bir b - movie için ( filmin Türkçe adını düşünün ) fazla derinlere inmeye çabalamış .
Aslında Öldürücü Sis’i sıradan korku filmleri arasına koymamak için pek çok nedenimiz var .
Bir kere demode olmayı göze alarak , güncel korku araçlarına ( kan , işkence , hoplatan ses efektleri ) mesafeli duruyor ve bizi korkutmak dışında bir derdi olduğuna inandırmayı başarıyor .
Canavarların saldırıları karşısında çaresizleşen insanların bir meczupun sayıklamalarına sığınması ve hatta iyice ' gerileyerek ' canavarlara kurban vermeye başlaması , uygarlığın biçimsel bir değişim olduğu , insanın içindeki ilkelin daima hazırda beklediği şeklindeki düşüncelere yaratıcı bir örnek oluşturuyor .
Hatta film çaktırmadan siyasi ve dini reçeteleri de bu ilkelliğin bir parçası sayarak , sadece ateistlere çıkış yolunu gösteriyor ( ama vermiyor ) .
Darabont yazdığı karanlık senaryo ile ciddiye alınmayı bekleyen , entelektüel açılımları olan bir kıyamet sonrası filmine imza atmış .
Dead Can Dance’in müziği eşliğinde intiharı bir çözüm olarak sunan , son derece umutsuz ama nafile bir final hazırlamaktan bile geri durmamış .
Bunun bir hata , hatta filmin yapısını bozan ciddi bir hata olduğunu söylemek lazım .
Belki de Dead Can Dance’in trajik bestesi hiç çalmamalıydı ve çıkışsızlık yerini en azından izleyicinin yorumlayabileceği türden bir belirsizliğe bırakmalıydı .
Son dakikada gol yemek yedinci sanatta böyle birşey olsa gerek .
Üstelik bu golü King’in hikayesine fazladan anlam yükleyen ' kral dostu ' yönetmenimiz bizzat kendi atıyor .
