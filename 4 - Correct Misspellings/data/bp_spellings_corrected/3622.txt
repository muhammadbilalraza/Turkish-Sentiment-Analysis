Oyunculuktan gelen ve özellikle önceki filmi Father Of My Children ile dikkatleri çeken genç kadın yönetmen Mia Hansen - Løve , üçüncü yönetmenlik denemesinde yıllara yayılmış bir aşk ve ayrılık öyküsü anlatıyor .
Problemli aşkları ve ilişkileri perdeye aktarmakla ilgileniyor belli ki yönetmen .
Geçtiğimiz günlerde ! f İstanbul'da da gösterilen yeni filmi Elveda İlk Aşk ( Un amour de jeunesse ) ( orijinal adı , Bir Gençlik Aşkı anlamına geliyor ) tematik olarak önceki işlerinden çok da uzak değil .
19 Şubat'ında birlikteliklerine ilk şahit olduğumuzda , Camille 15 yaşında bir genç kız , Sullivan ise ondan iki üç yaş büyük bir delikanlı .
Tam cicim aylarında dahil oluyoruz onların öyküsüne .
Temelinde , özellikle erkek tarafı açısından cinselliğe dayalı bir ilişki bu .
Camille ise hem ilk aşkıyla cinselliği keşfediyor hem de ona tek taraflı olarak fazlasıyla bağlanıyor .
Bir bakıma , yarım saatlik ilk perdenin sonunda bu ilişkinin sona erişiyle ilerlemeye başlıyor film .
Sullivan'ın arkadaşlarıyla çıkacağı Güney Amerika turunu filmin başlarında öğreniyoruz zaten .
Camille , ilk aşkını bekliyor uzun süre ama mektuplar giderek seyrelip diyalog nihayetinde kopuyor .
Bu dönemde intihara bile kalkışan Camille'in hayatına yeni bir erkeği sokabilmesi ise ancak birkaç sene sonra oluyor .
Kendinden yaşça çok büyük olan üniversite hocası Lorenz ile ilişkisi , ayakları daha yere bassa da aynı heyecanı taşımaktan uzak .
Hatta daha çok bir hayranlıktan besleniyor belki .
Dolayısıyla günün birinde Sullivan karşısına çıktığında , Camille'in aşkı ve umudu yeniden alevleniyor .
Gerçekten unutulmaz ilk aşk öyküleri izletti Fransız sineması bugüne kadar bize .
Benim için en özeli olan Cherbourg Şemsiyeleri ( leş Parapluies de Cherbourg ) , savaş yüzünden yıllarca ayrı kalan ve iletişimleri kopan bir genç çifti anlatır mesela .
Birlikte kurdukları hayalleri başkalarıyla gerçekleştirirler nihayetinde , yıllar sonra yeniden karşılaştıklarındaysa artık çok geçtir .
O aşka da , tutkuya da ve sonrasında çekilen acıya da nasıl inandırır bizi Jacques Demy !
Mia Hansen - Løve'ün filmi , belki bir gerçekçilik yaratma kaygısından , benzeri duyguların hiçbirine sokamıyor bizi .
Amacı da o değil , tamam , anlıyorum .
Sullivan karakteri , yeniden karşılaştıklarında bile seksten daha fazlasını bekliyormuş gibi davranmıyor .
Daha ziyade ne istediğini bilmeyen , bencil ve kendisini hak etmeyen bir erkek için cefa çeken Camille'in öyküsü bu .
Ancak yine de biraz duygusal derinlik bekliyoruz .
Kuru , soğuk , düz bir film karşımızdaki .
Bol kestirmelerle ilerleyen ekonomik anlatımı ve akıcı mizansen duygusuna rağmen , pek umursamayı başaramıyor insan hiçbir şeyi .
Jacques Audiard filmlerinden tanıdığımız görüntü yönetmeni Stéphane Fontaine'in özenli çalışması , filmin en önemli artısı .
Yönetmenin en azından sinema dilinde bir gerçeklik hissi ve akıcılık yaratmayı başarmasına katkısı büyük .
Sanat yönetiminden kostümlere ve müziklere kadar filmin işçiliğinin gayet özenli olduğunu söyleyebiliriz hatta .
Ancak Elveda İlk Aşk'ın akılda kalıcı ve duygusal açıdan etkili bir film olmasına yetmiyor bütün bunlar .
İlk aşkı ve acısını anlatan bir filmden bunları beklemekte herhalde haksız sayılmayız , öyle değil mi ?
Twitter : aliercivan
