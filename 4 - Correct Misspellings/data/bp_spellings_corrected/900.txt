İkisi de oyuncu olan Jerry Stiller ve Anne Meara'nın oğulları Ben Stiller 1965 doğumlu .
Babası tarafından götürüldüğü setlerle altı yaşında tanışan ve oyunculuk eğitimden sonra sinema - TV dünyasına giren Ben Stiller'ı yetiştiren o anne - babaya ne mutlu : Oğullarının yönettiği / oynadığı beşinci uzun metrajlı film Walter Mitty’nin Gizli Yaşamı ( The Secret Life of Walter Mitty ) , Ortadoğu coğrafyasında yer alan ve mevcut siyasi - ekonomik erkler tarafından özgür sanat iklimi susuzlaştırılan bir ülkedeki canı sıkkın sinema yazarlarının duyuramadıkları seslerini perdeden haykırdı .
Çünkü adı Türkiye olan bu ülkenin emek verilmiş 19 yıllık sinema dergisi kapatıldı !
Ve Stiller da , filminde tam da bu hoyratlığa itiraz ediyordu : Emek verenlere ve emeğe saygı gösterilmeliydi .
Bazen sinemanın gücünü sorgularız ya .
İşte böyle bir şey .
Bir Hollywood filminin kalp atışları , Türkiye'deki basın emekçilerinin çığlığı olur , yankılanır .
Ve siz gözlerinizden yaşlar akarak bu yazıyı yazmaya çalışırsınız .
Steven Conrad'ın uyarlama senaryosu , Amerikalı yazar - gazeteci ve çizer James Thurber'in ( 1894-1961 ) 1939 yılında New Yorker Dergisi'nde yayımlanmış kısa öyküsünü esas almış .
Öykü daha önce de , 1947 yılında sinemaya ( oynayan Danny Kaye ) , 1960'da da sahneye uyarlanmış .
Conrad , ana karakteri , günümüz dijital hız dünyasının ortasında ve kimseyle paylaşmadığı hayalleriyle ele almış . Walter ( Ben Stiller ) , 2009 yılında online olan ve 20. yüzyılda fotoğraf gazeteciliğine damga vurmuş LIFE'ın , elinden milyonlarca kare geçmiş Film Negatifleri Amiri .
Dergi satılmış ; yeni yönetici , kendini beğenmiş Ted Hendricks ( Adam Scott ) , online olmadan son bir sayı çıkaracaklarını müjdeliyor ( ! ) .
Efsanevi ve tüm gezegende dolaştığından adresi bilinemeyen fotoğrafçı Sean O'Connell ( Sean Penn ) ise , Walter'a gönderdiği karelerden yirmibeşincisinin son sayı kapağı için olduğunu vurguluyor .
Ancak bu kare ortada yok !
Film , rutinin dışına çıkamayan ve arkadaşlık sitesi aracılığıyla ulaşmaya çalıştığı bir başka dergi emekçisi , dul ve bir çocuklu Cherly Melhoff'tan ( Kristen Wiig ) çok hoşlandığı halde açılamayan Walter'ın hikayesi aracılığıyla , hayatı boynuzlarından yakalayıp mücadele etmenin değeri hakkında . Walter , 25.karenin peşinde , müthiş serüvenler ve içsel isyanlar yaşadığı hayallerinin itici gücünden yararlanıyor .
Soğuk , sanal , sayısal ilişkilerin ötesine geçemeyen ve emeği geri plana atan ' modern ' dayatmalara karşı , Grönland'dan İzlanda'ya , oradan da Afganistan'a giriş yaparak , kar leoparının ( kar leoparlarının sayısı 2.500'ün altında . Türü tehlikede . Sadece Orta Asya'da kaldılar ) tek bir pozunun ya da o anı duyumsamanın peşindeki O'Connell'ın izini sürüyor .
Sevgili okurlar lütfen kendilerine sorsunlar : Her şey düş kurmakla başlasa da , düşlerimizdeki kahramana , aşığa , iyi insana dönüşmek için , hayatın gerçekleri karşısına çıkmamız , direncimizi sınamamız , mücadele etmemiz , en önemlisi de insana ve emeğe saygı duymamız gerekmiyor mu ?
Stiller , çetin doğa şartları içinde oradan oraya savrulan karakteri aracılığıyla , kah ıssız Grönland'da kara sevdalı sarhoş bir helikopter pilotunun aşk acısının , kah soğuk kuzey denizlerinde ekmek parası derdindeki Şilili tayfaların özlemlerinin , kah da Walter'ın annesinin yaptığı özel pastanın Afgan savaş beylerinin damaklarında özel bir yer edinmesinin , dijital dünyaya inat insancıllıklarına kilitliyor bizleri .
Sevgi emek istiyor , bir karenin peşine düşmek emek istiyor , bir dergiyi çıkarmak emek istiyor .
İnsan yüreğine ulaşmak emek istiyor .
Ben Stiller emeğe saygılarını sunuyor .
Ve filminin özüne uygun biçimde ve sinemanın biçimsel olanaklarını akıllıca kullanarak , hikayenin görsel estetiğini kuruyor .
Grafik tasarımlar ve mimari ile öyküleme ilişkisini en doğru şekilde yorumluyor .
Mizahta da kaliteyi gözetiyor ; gülmeceyi , örneğin iyi korunmuş İzlandaca'daki yer isimlerinin okunuşları üzerinden üretirken bile kolaya kaçmadığını belli ediyor . " Walter Mitty'nin Gizli Yaşamı " nine , sinema sanatının gücünden - güzelliğinden ilham alarak anlattığı hikaye , dünyayı dijitalleştirse de , kendi kanlı canlı halde serüvenine devam eden ve hayatla zorlu mücadelesinde de emeği - hala - esas unsur olan insanoğluna adanmış gibi .
Yani , hala umut var !
