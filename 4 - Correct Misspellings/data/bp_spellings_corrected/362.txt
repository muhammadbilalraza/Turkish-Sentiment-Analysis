Alacakaranlık ( Twilight ) serisinde oynadığı kurt - ergen Jacob karakteriyle 12-15 yaş arası ciddi bir hayran kitlesine ulaşan Taylor Lautner'i ' yeni safkan Amerikalı aksiyon starı ' yapma çabasının nelere mal olduğunu izlemeye hazır mısınız ?
Hazırım diyorsanız bir daha düşünün .
Önceliği Jacob Takımı'nın üyesi olanlara vermek istiyorum .
Kaçış ( Abduction ) filmi tam size göre .
Lautner'in karakteri Nathan , tam bir parti çocuğu olarak başlıyor işe .
Çılgın akılan bir gecenin sonunda , henüz filmin 5. dakikasında bahçede çıplak uyanıyor .
Bu yetmedi mi ?
Telaşa mahal yok .
Film boyunca kendisinin dudaklarına , gözlerine , anlamlı ( ! ) suratına birçok yakın plan çekim mevcut .
Hatta seviyeli bir aşk ilişkisine girdiği Karen ( Lily Collins ) ile trende cereyan eden akıllara zarar bir ön sevişme sahneleri var ki .
Evet , bu film tam size göre .
Son dönemdeki bir çok film gibi ipucunu Bourne serisinden alan Abduction , baş karakterini teröristlerin ve CIA'in ortasına bırakıp ek olarak ' ben kimim ? ' sorusunu ekliyor .
Fakat ortaya çıkan sonuç o kadar hazin ki .
Lise öğretmenleri tarafından kendilerine verilen proje ödevini yapmak üzere ilgi duyduğu kızla birlikte eve kapanan baş karakterimiz , internette çok ilginç bir siteye - ki bu bir tesadüf değil , kötü adamların planı - rastlıyor .
Bu site kayıp çocukların resimleriyle dolu .
Çocuklardan birini kendine benzeten Nathan , Flash Tv'de görmeye alıştığımız yaşlandırma tekniğini gördüğü fotoğraf üzerinde denediğinde ekranda kocaman bir kafa beliriyor .
Tahmin edeceğiniz üzere bu kendi kafası ve bu gördüğü kafa hayatının gidişatını kökten değiştirecek .
Kısa süre içerisinde ebeveynlerinin aslında orijinal olmadığını , yaşadığı kişilik bozukluklarını geçirebilmek için gittiği psikoloğunun onun gizli koruyucusu olduğunu , üstüne üstlük bu kişiler de dahil çevresindeki çoğu kişinin ajan olduğunu farkeden Nathan'ın dudaklarından şu cümle dökülüyor : ' Kendi hayatımdaki bir yabancı gibiyim . '
Ve Nathan kendisini Karen ile birlikte yollara vuruyor .
Aslında film komik olmayan bir aksiyon parodisi gibi işliyor .
Düşünebileceğiniz bütün klişeler , geçmişteki aksiyon filmlerinden apartılmış ve nerede kullanılacağı konusunda bile karara varılmamış cümleler ( senaryo dememiz çok iddialı olur ) , sayısız zoom - in ve zoom - out'tan oluşan berbat aksiyon sahneleri , inanılmaz mantık hataları ardı ardına sıralanırken perdedekinin bir şaka olduğunu düşünmeye başlıyorsunuz .
Kötü haber ; bu ciddi bir film .
Kariyerine hem yönetmenliğini hem senaristliğini yapıp iki dalda da Oscar'a aday olduğu Boyz N the Hood ile tepeden başlayan John Singleton'ın o gün kurduğu hayallerden çok uzakta olduğu aşikar .
Bundan sonra Oscar'dan ziyade , filmlerinin ticari gösterime çıkıp çıkmayacağını düşünmesi gerekiyor .
İkinci hedefi ise beraber çalışmak zorunda bırakıldığı berbat senarist Shawn Christensen'i bir kaşık suda boğmak olmalı .
Maria Bello , Jason Isaacs , Alfred Molina , Michael Nyqvist ve Sigourney Weaver'dan oluşan yardımcı oyuncu kadrosu için ne kadar hayıflansanız da filme dair içinizde büyüttüğünüz bütün olumsuz düşünceleri Taylor Lautner'e yöneltmenizi tavsiye ediyorum .
Afişinde yalnızca kendi isiminin yazdığı bir film için hiç de hazır görünmeyen Lautner , sahip olduğu iki üç mimikle koca bir prodüksiyonu sırtlayacağını düşünmüş olmalı .
Hollywood'un bir aksiyon yıldızından çok fazla nitelik beklemediği su götürmez bir gerçek olsa da , bazı ekstra kötü sonuçlar için nitelik arttırımına gidilmesi gerektiği çok açık .
Bir oyuncunun canlandırdığı karakterin sinirlenmesine , şaşırmasına , hayal kırıklığına uğramasına , ağlamasına ve hayatın getirileri olan yüzlerce duyguyu yaşamasına seyircinin karşılığı sadece ' gülmek ' oluyorsa burada acınası bir durum var demektir .
Bakalım Alacakaranlık serisinin olumsuz getirileri ne kadar süreyle popüler sinema üzerinde etkili olmaya devam edecek .
Dileğimiz ' azalarak ' değil ' hemen ' bitmesi . firat_atac@hotmail.com
 / firatatac.tumblr.com
