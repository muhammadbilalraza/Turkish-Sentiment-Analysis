Orta yaşlı üniversite profesörlerinin yirmili yaşlarını sürmekte olan kız öğrencileriyle yaşadıkları tutkulu gönül ilişkileri , hiç şüphesiz ki sinema camiası tarafından sık sık dile getiriliyor .
Jerry Lewis'in başrolünde yer aldığı ilk " Nutty Professor " dam , Woody Allen imzalı " Husbands and Wives " a kadar farklı türden birçok filmde karşımıza çıkan bu tema , Isabel Coixet'in son filmi " Aşkın Peşinde " de de tekrarlanıyor .
Uzaktan bakıldığında alışıldık konusu ve bilindik çatışmalarıyla oldukça sıradan bir film izlenimi uyandıran " Aşkın Peşinde , "
Isabel Coixet'in öykü anlatma kabiliyeti sayesinde son derece özgün ve taze bir yapıma dönüşüyor .
Birçok sahnesinde , zaman kavramının elle tutulur varlığını hatırlatan " Aşkın Peşinde " nin yer yer Julian Schnabel'in " Kelebek ve Dalgıç " filmini andırdığını söyleyebiliriz .
Aslına bakarsanız bu benzerlik o kadar da rastlantısal değil .
Çünkü Isabel Coixet de filminde , tıpkı Schnabel gibi , bir kaybolan değerleri yeniden keşfetme hikayesi anlatıyor aslında .
Coixet'in yaşlanmanın anlamını , bakmakla görmek arasındaki ince ayrımı ve yaşlı bir adamın gözünden gençliğin nasıl tanımlandığını oldukça etkileyici bir biçimde irdelediği film , özellikle kamera ve ışık kullanımıyla takdir topluyor .
Isabel Coixet , filmin açılış sahnesinden itibaren doğru kamera açısının doğru ışıkla yarattığı muhteşem kombinasyon sayesinde başrolde yer alan Ben Kingsley'nin tüm yüz ve boyun çizgilerini gözler önüne sermekte .
Böylelikle , Kingsley tarafından canlandırılan David Kepesh karakterinin zaman kavramıyla , yaşlanma süreciyle ve gençlik hayranlığıyla ilgili tüm takıntılarını Kingsley'nin bedeninde yansıtmayı başaran Coixet , aynı tekniği Penélope Cruz üzerinde de uygulamakta .
Bu şekilde , David Kepesh'in fiziksel görünüşüne ve daha da önemlisi gençliğine tutkun olduğu Consuela Castillo , Coixet'in kamerasında tüm çizgileri filtrelenmiş , gerçekdışı bir güzellik olarak sunulmakta .
Penélope Cruz'un eski moda saç kesimi , resmi kıyafetleri ve yüzüne Sophia Loren siması kazandıran makyajıyla canlandırdığı karakterin plastik duruşunu başarıyla sırtladığı filmde , Consuela Kepesh'in de sık sık dile getirdiği gibi bir ' sanat eseri'ne dönüştürülmekte .
Diğer yandan , uzun bir süre boyunca zamanın üzerine etki etmediği bir karakter olarak sunulan Consuela'nın , filmin sonlarına doğru ' bakılmaktan ' öte ' görülen ' bir nesneye dönüşmesiyle Isabel Coixet'in anlatım tekniklerinin de bir anda değiştiğini özellikle belirtmek gerek .
Penélope Cruz'un tüm yüz hatlarını , göz çizgilerini ve olağan ten rengini görünür kılan Coixet , böylelikle daha önce hiç karşılaşmadığımız bir Penélope Cruz'la tanışmamıza olanak tanıyor .
Bu sunumla beraber , son derece duygusal ve etkileyici bir atmosfer yaratmayı başaran yönetmen , seyredenlerin kalplerini fethetmeyi başarıyor .
Diğer yandan , Isabel Coixet kendine has anlatım teknikleriyle karakterlerin içsel çatışmalarını ve değişken ruh hallerini başarıyla dile getiriyor olsa da Philip Roth'un " The Dying Animal " romanından beyazperdeye uyarlanan filmin senaryosunun , kimi noktalarda yetersiz kaldığını da üzülerek itiraf etmek gerek .
Philip Roth imzalı David Kepesh serisinin sonuncu kitabı olan " The Dying Animal , " belli ki Kepesh karakteri üzerine üretilmiş hali hazırda var olan bir malzemenin üzerine kat çıkıyor .
Filmin gidişatının David Kepesh'in iç çatışmalarını derinleştiren ve karakterin bağlanma korkusunu anlamlandıran bu malzemeleri içermemesi ise büyük bir eksiklik hissi yaratıyor .
Özellikle Kepesh'in oğlu Kenny ve yakın dostu George ile yaşadığı gelgitleri gözler önüne seren yan öykülerin gücünü azaltan bu durum , bir anlamda Kepesh karakterini de eksik ve yüzeysel bir simaya büründürüyor .
Belki de " Aşkın Peşinde " nin 58. Berlin Film Festivali'nde aday olduğu Altın Ayı'yı José Padilha'nın " Tropa de Elite " filmine kaptırmasının altında da bu eksiklik yatıyor .
Isabel Coixet'in , başarılı performansı " Aşkın Peşinde " ye kendine has bir derinlik ve anlam katsa da filmin senaryosunda var olan aksaklıklar gidişatın sürükleyiciliğine belli bir oranda ket vuruyor .
Ancak bütün bu aksaklıkları bir kenara bırakırsak , " Aşkın Peşinde , " oyuncu kadrosunda yer alan Ben Kingsley , Penélope Cruz , Dennis Hopper ve Patricia Clarkson gibi oyuncuların cesur performansları ve Isabel Coixet'in etkileyici yönetimiyle şekillenen oldukça başarılı bir film .
Sadece Penélope Cruz ve Ben Kingsley arasında var olan çarpıcı uyum için dahi izlenmeye değer .
