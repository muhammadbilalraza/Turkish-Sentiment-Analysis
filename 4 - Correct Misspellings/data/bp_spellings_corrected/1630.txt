Genç sinemaseverler arasında yazar / yönetmen Rian Johnson'un çok seveni var .
Şaşırmamak lazım çünkü Johnson , popüler kültürün baştacı olmuş bazı film türlerini türe sadık olarak aktarırken , klişelerini de altüst etmek için uğraşan nadir yönetmenlerden .
Johnson'un bu taze ve cesur yaklaşımı tabii ki tür sinemasının sınırlarını zorlayan asi sinemacılardan haz alan sinemaseverlerin ilgisini çekiyor .
Fakat Johnson'un sınırsız yaratıcılığı her ne kadar ilgi çekici konseptler koysa da ortaya , kanımca iş bütün filmi biraraya getirmeye geldiğinde , türüne göre bile fazla karışık ve dolambaçlı olabiliyor , özellikle üçüncü perdede .
Johnson'un 1940'lı yılların film noir diyaloglarını günümüz lise ortamına aktardığı ilk filmi Asi Gençlik ( Brick ) , yaratıcı konseptinden gayet atmosferik bir film noir çıkarıyor , fakat sonlara doğru iyice karışan hikayesinin biraz altında kalıyordu .
İkinci filmi  Bloom Kardeşler ( Brothers Bloom ) ise eski usül soyguncu komedilerine gönderme yapmaya uğraşırken komedi ve ağır aile dramı arasında tatsız bir bulamaç yarattı .
Yeni ve kanımca şu ana kadarki en başarılı filmi Tetikçiler ( Looper ) ise , zaman yolculuğu paradokslarını inceleyen bir gerilim / bilim kurgu yaratıyor .
Fakat , hikayenin formu açısından biraz karmaşık biçimde modern bir bilim - kurgu şaheseri potansiyeline ulaşabilecekken bunun biraz gerisinde kalıyor .
Yine de türün hayranlarını tatmin edecek bir film olduğundan şüphem yok .
Johnson'un hatası , iki ayrı filme sığabilecek , bilim - kurgu türünün unutulmaz iki temasını bir filme sıkıştırmaya çalışmak .
İlki fragmanlarda gördüğünüz , Looper adı verilen bir kiralık katilin ( Joseph Gordon - Levitt ) kendisinin gelecekten gelen yaşlı versiyonunu ( Bruce Willis ) öldürmek zorunda olduğu zaman yolculuğu paradoksu hikayesi .
İkincisi ise stüdyonun reklam kampanyası sırasında akıllıca gizli tuttuğu telekinetik mutantlar .
Filmin zaman yolculuğu hikayesi kendi başına bir filmi ayakta tutmak için yetiyor da artıyor zaten .
Hikayeye göre 2042 yılında ' Looper'lar , 2072 yılından mafya tarafından yasadışı olmuş zaman makineleri ile geçmişe yollanan kurbanları öldürmekten sorumlu .
Gelecekteki mafya , geçmişte kendileri için öldürmüş Looper'lar ile bağlantı kurulmaması amacıyla aynı Looper'ın yaşlı versiyonunu geçmişe yollayarak kendisini öldürmeye zorlarlar .
Looper'ın yaşlı versiyonunu neden kendisi öldürmek zorunda , neden bu görev başka Looper'lara verilmiyor bilmiyorum , mafyanın kendine özel sadistliğine saymak lazım sanırım .
Açıkçası filmin ilk iki perdesi neredeyse kusursuz bir bilim - kurgu atmosferi yaratıyor .
Gelecekte çoğunluğun evsiz olduğu kirli görsel distopyasının üzerine Joseph Gordon - Levitt ve Bruce Willis arasındaki karmaşık ilişki , filmin yarattığı dış ve iç çelişkiyi ustaca dengeliyor .
Özellikle aynı insanın değişik yaştaki versiyonuyla konuşmasının yaratabileceği gelecek hakkında konuştukları gergin kafe sahnesi , filmin en akılda kalır sekansı .
Ayrıca başka bir Looper'ın gelecekteki versiyonunu kaçırması sonucu mafyanın aldığı sadistik intikam , filmin geri kalanı ile çok bağlantılı olmamasına rağmen muazzam bir kısa film yaratıyor .
Fakat üçüncü perdeye yaklaşırken burada fazla " spoiler " vermek istemediğim telekinetik mutant hikayesi , hem iki Looper'ımız arasındaki kişisel çatışmayı geride bırakıyor , hem de başka bir bilim - kurgu hikayesinden fırlamış izlenimi yaratıyor .
Gelecekte süper telekinetik güçlere sahip bir adamın mitolojisi etrafında oluşan bu hikayenin kendi başına başka bir filme dönüşmesi daha akıllıca olabilirmiş kanımca .
Ayrıca filmin durup dururken ilk Yokedici ( The Terminator ) filmini hatırlatması da işi iyice karmaşıklaştırıyor .
Bu şikayetler aslında ilk yarısı boyunca modern bir bilim - kurgu şaheseri olacağını umduğum Tetikçiler'in sonradan biraz olsun hayal kırıklığı yaratmasından kaynaklanıyor .
Önümüzde hiçbir şekilde kötü veya başarısız olarak adlandırılabilecek bir film yok bence .
Sadece Rian Johnson bir kez daha mükemmel bir denge yakalamışken biraz fazla uçuyor , o kadar .

Twitter : egekozak
oktayegekozak@hotmail.com
