Recep İvedik ve Çılgın dershane serilerinin başarılarından sonra Faruk Aksoy'un yapımcılığını üstlendiği yeni sulu komedi filmi Avanak Kuzenler , tam da bayram haftasında vizyona çıktı .
Sinemaların tıka basa dolu olmasına çok da şaşırmamalı .
absürt komedi alanında at koşturan film , başarılı oyuncu kadrosu ve Oğuzhan Tercan gibi deneyimli bir yönetmenin eline teslim edilmiş olması sayesinde kendini kurtarıyor .
Aklı beş karış havadaki üç kuzenin , tefecilere borçlarını ödeme ve pek gerçekçi olmayan hayallerini gerçekleştirme çabalarını anlatıyor film .
Başlarından geçen maceralar can sıkıcı derecede naif bir finale ulaşana kadar , onların cin fikirleriyle ortalığı daha da karıştırmalarını izliyoruz .
Öyle klişe yollardan ilerliyor ki senaryo , çoğu zaman salondaki seyirciler diyalogları karakterlerden önce söyleyebiliyor .
Düzgünce kurulmuş , yer yer iyi fikirler barındıran ama genelinde pek yaratıcılık içermeyen bir metin bu .
Standart duygusal formülleri , hep bir sonraki adımını tahmin edebildiğimiz komedi kalıplarını kullanıyor .
Türk filmlerinin izleyici kitlesi içinde siz hangi gruba dahilsiniz bilemem tabii ama eğer her küfre gülenlerden değilseniz , bu filmin komedisinden tatmin olmanız zor .
Küfürleri gayet doğal bir şekilde kullanıyor Avanak Kuzenler .
Ancak bizim seyircimizin olur olmaz her küfre niyeyse kahkahalarla gülüyor olmasına biraz fazla bel bağlıyor .
Yine de ilgi çekici ve sempatik karakterler yaratmak konusunda ciddi beceri gösterilmiş .
Oyuncuların ve yönetmenin de katkısıyla , gerçekten keyifli kimi karakterler ortaya çıkmış .
Hakan Bilgin'in tikleri veya Paşhan Yılmazel'in porno filmlerden öğrenilmiş Almancası gayet eğlendiriyor .
Böyle bir filmi , sinemasal olarak ilkel benzerlerinden farklı kılan en önemli unsur , kamera arkasındaki ekip .
Son yıllardaki hiçbir benzerinde rastlayamayacağınız kadar temiz bir rejisi var filmin .
Türk sinemasının ustalarından Ertunç Şenkay'ın görüntü yönetimi ve başarılı sanat grubunun dikkat çekici dekor ve aksesuar çalışmaları da takdir edilecek cinsten .
Teknik bileşenleri ve işçiliği düzgün olunca da gülüp eğlenmeseniz bile sıkılmadan izleyebileceğiniz bir film çıkıyor karşınıza .
Filmin başrolündeki üç kafadarın kimyaları tam tutmuyor sanki ama her birinin bireysel başarıları yine de filmi sırıtmadan taşıyor .
İçlerinden özellikle Paşhan Yılmazel , gerçekten beklenmedik ölçüde iyi oynuyor .
Kendisinden belli ki sadece fiziğini sergilemesi beklenen Özlem Savaş bile , en azından potansiyeline uygun bir rolde yer aldığı için fazla sırıtmıyor .
Sonuç olarak , bayağı absürt bir film karşımızdaki .
Bu türün yerli örnekleri arasında da eli yüzü düzgün bir film olarak kendini kurtarıyor .
Yeterince zekice bir komedi malzemesi oluşturamıyor ama en azından sempatik bir film olmayı başarıyor .
Yapımcılar seyir zevkimizi göz önünde bulundurup , projelerini böyle işini bilen zanaatkarlara emanet ettikleri sürece , gişeye yönelik bu tür komedi filmlerinden bizler de yaka silkmeyiz .
Avanak Kuzenler de tu kaka ilan edilecek bir film değil doğrusu ?
