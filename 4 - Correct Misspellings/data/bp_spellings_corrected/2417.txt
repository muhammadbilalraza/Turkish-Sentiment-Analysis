İyi Biri adlı filmi 51. Antalya Altın Portakal Film Festivali’nde izledim .
Hikayesi ve Cengiz Bozkurt’un varlığıyla beni umutlandırdığı kadar , Photoshop faciası afişiyle endişelendirmişti .
Festivalden ulusal izleyici ödülüyle dönen İyi Biri , yerli film enflasyonu sebebiyle salonlarda yaşanan yığılmadan nasibini aldı ve ancak gösterim şansı bulabildi .
Bakalım filmden bir şekilde haberi olup da seyretmek için gün sayanların beklediğine değecek mi ?
Yol filmlerini çok severim , iyi bir yol filminde kahramanın karşısına çıkan insanlar ve sınavlar finale doğru onun karakterinin yeniden şekillenmesine ve başta izlediğimiz kişiden farklı birine dönüşmesine yol açar .
Bizim de canımız sıkıldığında alıp başımızı gitme isteğimiz buradan gelir , yol insana iyi gelir .
İyi Biri filminin saf kahramanı Mızrap ve 3 bacaklı köpeği Karakız da kendilerini böyle bir maceraya atıyorlar , bu biraz da zoraki bir yolculuk çünkü Mızrap koca adam olmuş ama hayatı çevresindekiler gibi algılamadığı için ipsiz sapsız biri gibi görülüyor , elinde övünebileceği tek bir şey var ; o da iyi biri olmak …
Bakalım , bu hayatı alt etmeye yetecek mi ?
İyi Biri’nin kağıt üzerindeki hikayesi harika !
Mızrap’ın köpeğiyle olan dostluğu , karşısına çıkan karakterlerin zenginliği ve onlarla etkileşimi …
Ayhan Sonyürek , gerçekten filme çekilmesi gereken ve finale kadar ağırlığını yitirmeyen bir senaryo yazmış ki son yıllarda hikayesini bu kadar önemseyen bir film izlememiştim .
İyi Biri’nin keyifli ve duygusal bir yol hikayesi izletmeyi amaçladığı çok açık .
Ancak …
Sinemacılık başka bir şey !
İyi Biri’nin iyi yazılmış hikayesi iyi oynanmayınca ve çekilen sahneler sıradan bir kurguyla birleştirilince ortaya çıkan şey etkileyici olmaktan uzak .
Yönetmenliğin asıl değerli kısmının ‘oyuncuları yönetmek’ olduğunu düşünürüm hep , bu filmle de fikrim pekişti .
İyi Biri’nin castı başarılı değil , bazı rollerde çok yanlış oyuncular oynuyor ve doğru oyuncular dahi o kadar yüksek ve abartılı bir oyun veriyorlar ki güzelim hikaye etkileyici bir film olmaktan uzaklaşarak müsamereleşiyor .
Cengiz Bozkurt gibi müthiş bir oyuncu bile yönlendirilmediği zaman kontrolden çıkabiliyormuş onu da görmüş olduk .
Yine de , filme sürekli olarak giren yeni karakterler yüzünden sonuna kadar izlenebilen bir film İyi Biri …
Finaldeki sürprizi dikkatli izleyici mutlaka önceden fark edecektir ancak görüntü yönetmenliğinin de çabasıyla İyi Biri son 20 dakikası oldukça kıymetli bir filme dönüşüyor .
İyi Biri’nin Antalya’dan izleyici ödülüyle döneceğini , diğer ödüllerde iddiası olmadığını biliyordum ancak eleştirmen gibi değil de seyirci gibi izlediğimde bu filmin insanların kalbine değeceğini düşünüyorum .
Onlar bizim gördüğümüz kusurları görmezden geleceklerdir .
Son tahlilde , İyi Biri bana kaçırılmış bir fırsat gibi görünüyor .
Biraz daha sakin bir anlatım dili benimsenseymiş , daha dengeli oyunculuklar verilebilseymiş buradan Türk sinemasının unutulmaz filmlerinden birini çıkarmak pekâlâ mümkün olabilirmiş ancak TV’den gelen alışkanlıklarla sinema yapmaya çalışmak filme zarar vermiş .
Ben yine de hayvan dostu hikayesi ve bir yol filmi çekme cesareti sebebiyle bu filme emek verenleri tebrik ediyorum .
Bu arada , filmin 3 bacaklı Karakız’ını da çekimlerden sonra yönetmen Ayhan Sonyürek sahiplenmiş , çok güzel bir haber .
İyi Biri , yol filmlerini ve Yeşilçam zamanlarında kalan Türk sineması dokusunu özleyenlere …
Kadın seyircilerin daha çok seveceğini düşünüyorum . murattolga@gmail.com
