Katalan yönetmen Carla Simon Pipo’nun ilk uzun metrajı ’93 Yazı  ( Estiu 1993 ) bu sene Berlin Film Festivali’nden ilk film ödülü , İstanbul Film Festivali’nin uluslararası yarışmasından da özel ödülle dönmüş , 2017’nin öne çıkan Avrupa filmlerinden biri .
Yönetmenin kendi çocukluk deneyimlerinden yola çıkarak kurguladığı öyküde , ailesini kaybeden altı yaşındaki Frida’nın Barcelona’dan ayrılıp dayısı ve yengesiyle beraber taşrada yeni bir hayata başlaması işleniyor .
Bu yaştaki bir çocuğun annesinin ölümünü kabullenmesi , o yas sürecini atlatması , büyük şehirden kırsala taşınması , başka bir ailenin parçası olmaya alışması , hatta bir anda kendisinden daha çok sevgi gördüğüne inandığı üç yaşında bir kız kardeşe sahip olması bile çok karmaşık bir duygusal süreç demek .
Yönetmen , çok iyi bildiği bu hisleri öylesine incelikli ve ekonomik bir sinema diliyle perdeye aktarıyor ki özel bir filmle karşı karşıya olduğumuzu kabul etmek durumundayız . ’93 Yazı usta bir kadın yönetmenin doğuşunu müjdelediği için bu kadar heyecan uyandırıyor .
Çocukların gözünden , sadece onların dünyasına ve bakış açılarına odaklanarak ilerleyen bir yapım var karşımızda .
Her şeyden önce , yönetmenin iki küçük kız çocuğundan almayı başardığı doğal ve dokunaklı performanslar bile büyük takdiri hak ediyor .
Anna’nın iyi niyeti , Frida’nın burukluğu ve zamanla kıskançlığı , kardeşliği öğrenmesi .
İki çocuk arasındaki dinamikler , filmi taşıyan ana çatı .
Carla Simon Pipo için sıralanan methiyeler , çocuk oyuncu yönetiminde nice benim diyen yönetmeni imrendirecek başarısından da kaynaklanıyor .
Ve tabii bir de çok hassas , görselleştirmenin kolay olmadığı sahici duyguları seyirciye sanki hiç çaba harcamadan geçirebilmesinden .
( Sadece final sahnesi bile yeter diyorum , başka bir şey demiyorum . )
Tıpkı Frida’nın ( ve yönetmenin ) ailesi gibi İspanya’da seksenlerden itibaren çokça insanın ölümüne sebep olan AIDS hastalığı bile hiçbir şekilde sömürülmeden , Frida’nın o yaşında bildiği ve anladığı kadarıyla , yani filmin tam gerektirdiği ölçüde kullanılıyor .
Bütün bunları başarmak , bu dengeyi kurabilmek bir öykü anlatıcısı olarak olgunluk gerektirir . ’93 Yazı ilk bakışta çok çarpıcı bir film gibi görünmeyebilir ama insanın içine işleyen böyle bir duygusal deneyime günümüz sinemasında çok da sık rastlamıyoruz .
Tavsiyemiz bundan .
Twitter : aliercivan
