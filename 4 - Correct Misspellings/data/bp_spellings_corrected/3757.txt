2010 yapımı Sammy'nin Maceraları ( Sammy's avonturen : De geheime doorgang ) animasyon filmindeki kaplumbağa yavruları Sammy ve Ray , 2012 yapımı Sammy'nin Maceraları 2'de artık büyükbaba olmuşlar .
Sahilde yeni kuşaklar yumurtadan çıkıyor ve okyanusa ulaşmaya çabalıyor .
Ray ve Sammy , yavruların çoğunu eşleriyle yolcu ettkten sonra avcılara yakalanıyorlar .
İki yavru Ricky ve Ella'nın da teknede olduğu anlaşılınca büyükbabaların planı değişiyor ve yeni plan devreye giriyor .
Yavruları yiyen martılardan biri de kafese kapatılınca , Ray ve Sammy , torunlarını kurtarırsa onu esaretten kurtaracaklarını söylüyorlar .
Macera da bundan sonra başlıyor .
Teknenin havuzunda Ray ve Sammy'nin yanında ölü taklidi yapabilen şişman balıkla ıstakoz Lulu da var .
Rota , okyanusun içine kurulmuş akvaryum .
Oranın da kuralları var .
Akvaryumun efendisi de denizatı Büyük D. Bu kabadayının koruması da iki yılan balığı .
Büyük D'den habersiz buradan kuş bile uçmuyor .
Akvaryumun sakini olmuş deniz canlıları , burada tıka basa karınları doysa da , hatta başka balıkların öğünü olma stresi yaşamasalar da esaretten kurtulup derin okyanuslarda doyasıya dolaşmak tek arzuları .
Ama buradan kurtulmak kolay mı ?
Camın öte tarafında sürekli tuhaf insan suratları gören ve bunalıma girmiş balıklar bile var .
Filmde , akvaryumun dışına çıkıp camın ardındaki insanların da içine dalıyor kamera .
Akvaryumun sahibi , büyük yatırım yaptığı bu akvaryumdan çok para kazanmayı hırsıyla dolu .
Ray ve Sammy , ne olursa olsun bu esaretten kurtulmak istiyorlar .
Büyük D'nin planları da işe yaramıyor .
Bir taraftan yengeçler tünel de kazıyor .
Ama işleri uzun .
Yollarını kaybetmiş kaplumbağa yavruları Ricky ve Ella , mürekkepbalığı yavrusuyla arkadaş oluyorlar .
Anne mürekkepbalığı bu iki yavruya yardım ediyor ve akvaryuma götürüyor onları .
Büyükbabaların da planı var .
Dayanışma duygusuyla özgürlüğe doğru mücadele de başlıyor ve sonunda her zamanki gibi iyiler kazanıyor .
Belçikalı yönetmen Ben Stassen , animasyon filmleriyle tanınıyor .
Yönetmen genellikle senarist - yönetmen Domonic Paris ile işbirliği yapıyor .
Yönetmen , son dönemlerde yaptığı animasyon filmlerini üç boyutlu çekiyor .
" Sammy'nin Maceraları 2 " filmini normal gösterimde izledik .
Bu animasyon filminde çizgilerin muhteşem olduğunu belirtmeliyiz .
Hayvanların yüzünde insanların duygusal tepkileri yansıtılabilmiş .
Akvaryum atmosferi de etkileyici .
Çizgiler öyle güçlü ki , sahici mekânların içindeymişsiniz gibi hissediyorsunuz .
Yönetmenin sinemaskop çektiği bu filminde her şey öyle açıdan görülüyor ki , sanki o devasa akvaryumun içindeymişsiniz gibi .
Bu filmde , özellikle bazı hayvan karakterlere hayran kalacaksınız .
Istakoz Lulu , okyanusa ulaşmak için cama kafasıyla vuran köpekbalığı , akvaryumun ağası denizatı Büyük D , bunalıma girmiş balık , mürekkepbalığı ailesi ve elbette bizim kaplumbağalar .
Filmdeki diyaloglar da iyi yazılmış .
Belki yaşı büyük olanlar filmde kahkahalarla gülemeyecek ama küçükler eğlenecek gibi .
Bu filmde çocuklara verilen en güçlü mesajlar , özgürlük ve dayanışma duygusu .
Ortak çalışmayla en yenilmez zorluklar aşılabiliyor .
Çocukları mutlu edecek bir film .
