Sinemayı sanat yapmaktan bir an bile olsun vazgeçmeyen ve her adımında bizleri şaşırtan ( çarpan ) atmosferler yaratmayı sürdüren Reha Erdem , ilk filmi " A Ay " dam bu yana geçen 20 yılı aşkın zaman dilimi içine sıkıştırdığı beş filmiyle ' bağımsız sinema'nın yılmaz neferlerinden biri olduğunu haykırıyor .
Türkiye sinemasının belli oranlarda da olsa yurt dışında sesini duyurmasının müsebbibleri arasında ' farklı ' bir konuma oturan Erdem , her filmiyle bir öncekini aşan bir ' doygunluk'a ulaştığını son filmi " Hayat Var " la da kanıtlıyor .
Tarifi imkânsız bir hikâye anlatma becerisinin ışığında hayat bulan yapım , bir yandan varoluşun bunaltısını yamacımıza getirirken , öte yandan da ' söylenmemesi gerekenler ' üzerinden yürüyen bir görüntü çiziyor .
Çizilen bu görüntü karşısında bizlerin aldığı pozisyonsa yedinci sanata duyduğumuz saygının yan etkileriyle anlam kazanıyor , keskinleşen bakışımızın kaynaklarından birine dönüşüyor .
" Hayat Var " ın baş karakteri Hayat , çocukluktan ergenliğe geçme aşamasında bir kızcağız .
Anne - babası ayrılmış , balıkçı babası ve yatalak dedesiyle birlikte küçük bir kulübede yaşıyor .
Çevresindeki bütün büyüklerin kendisini farklı şekillerde - isteyerek ya da istemeyerek - istismar etmesine karşı ' tepkisiz ' görünüyor , onlara ve olanlara yabancılaşarak kendini bir kabuğun içine yerleştiriyor .
Çevresinin kötücüllüğü karşısında onun da ' iyi niyetli ' olma gibi bir hedefi yok .
Bir çıkış noktası arar gibi bir hali de yok ama geleceğinde ' hayat'ın var olup olmayacağına dair bir fikre sahip kılıyor bizi eylemleriyle ( ya da eylemsizliğiyle ) .
Kısacası , Türkiye sinemasında pek de örneğine rastlamadığımız bir hikâye ve kahramanla ( anti - kahraman demek daha doğru olur ) yüzleşiyoruz " Hayat Var " da .
Reha Erdem , önümüze koyduğu son derece ' acı ' yemeği sindirmemiz için fırsat da tanımıyor aslında bize .
İki saat boyunca kılçıkları ayıklanmamış bir balığı boğazımızdan geçirmeye çalışıyor ve içimizi kanatıyor , ama zorlamaya da devam ediyor .
Bu söylediğimizden olumsuz bir anlam çıkmasın , zira Erdem'in bunu başarıp seyirciyi ' mutsuz ' kılmasının ardından gelen ' tatmin ' duygusu kelimelerle anlatılacak gibi değil .
Ana karakterin çevresinde kümelenen ve akbabalar gibi üzerine üşüşen yan karakterlerin derinliklerine de hakim bir görüntü çizen senaryo , insan denen yaratığın ' çarpık ' ruh halini deşifre etmemizi sağlarken , bir yandan da onun taşıdığı ' umut ' potansiyelini de es geçmeyen bir yapı kuruyor .
Bilinçli bir ' rahatsız edicilik'le başlayıp nihayete eren Hayat'ın serüvenini takip ederken yaşadıklarımız , toplumsal kuralların yerle bir edildiği bir bütünün getirdiği ' isyan'ın da habercisi oluyor .
Toplumun ' ayıp ' ya da ' günah ' diye tanımladığı ve çoğu zaman görmezden geldiği kimi çözümlerin bu filmle dillendirilmesi , yapımın yarattığı ' baldıran ' etkisini güçlendiriyor , filmi bir tür ' ağıt ' formuna da kavuşturuyor .
Reha Erdem'in önceki filmi " Beş Vakit " te de izlediğimiz genç aktris Elit İşcan'ın geleceğin yıldızları arasına gireceğinin garantisi gibi görünen performansı , " Hayat Var " ı baştan sona sürüklüyor , zenginleştiriyor .
Onun ' masumiyet'in insan formuna bürünmüş görüntüsünün ardında yatan anlamlarla da değerleniyor bu ' kanayan yara ' tadında film .
Yarayı deştikçe deşen , tam kapanacakken yeniden acımasızca darbesini indiren Reha Erdem , Elit İşcan'ın karakterinin derinleşip performansının zirve yapmasında büyük pay sahibi kuşkusuz .
Karakterin iki saate yayılan ve filmin neredeyse her sahnesine sinen yalnızlığını kusursuzca veren İşcan , yönetmenin tercihlerinin arkasındaki ' anlam'ın dört dörtlük bir yansıması oluyor sonuç olarak .
Diğer oyuncuların da hikâyeye çok şeyler kattıklarını düşündüğümüz " Hayat Var " da , özellikle babayı canlandıran Erdal Beşikçioğlu'nun karakterindeki gelgitlerin üstesinden ustaca geldiğini söyleyebiliriz . '
Sorumlu ' ve ' sorunlu ' olmak gibi iki sınırlayıcı kavramı bünyesinde barındıran baba karakteri , Beşikçioğlu'nun oyunculuğuyla ' kilit ' anlamlara gebe bir görüntü çiziyor ve Hayat'ın yazgısının belirleyicileri arasında bir adım öne çıkıyor .
Bu filmi ' özel ' kılan elemanlardan biri de ses tasarımı kuşkusuz .
Türkiye sinemasında benzerini görmediğimiz bu çalışma , sesi de adeta bir karakter gibi kullanarak filmi güçlendiriyor .
Karakterin yabancılaşması atmosfer sesleriyle de destekleniyor , hatta sadece seslerle bir hikâye anlatılıyor da denebilir .
Buna eşlik eden müziklerse tam anlamıyla yabancılaşmanın hasını yaşatıyor .
Orhan Gencebay'ın " Aklım Takıldı " şarkısının kullanımı , bizleri binlerce soruyla baş başa bırakarak nedensellik çukuruna atıyor ve oradan çıkmamıza imkân tanımıyor .
Hayat'ın elindeki bebeğin söylediği ve filmin İngilizce adı olan ' My Only Sunshine " da tekrarlarıyla hikâyenin çıkışsızlığını vurgulama işlevi üstleniyor . Öte yandan sinematografik olarak da gücünü hissettiren bir film "
Hayat Var " . Boğazda çekilmiş sahneler ve özellikle de final sahnesi , dudak uçuklatacak bir mükemmeliyetin habercisi gibi . Son sahnede yaratılan atmosferin destansı bir görsellik taşıdığını , bir tür ' hayatla düello ' havasına sahip olduğunu ve antolojilere geçeceğini söylemekse yanlış olmaz sanırız . Sinemamız için ' yeni bir kapı ' açacağına inandığımız "
Hayat Var " , Antalya Altın Portakal Film Festivali jürisi tarafından pek sevilmemiş ve herhangi bir ödüle değer bulunmamıştı . Buna karşın , festivaldeki SİYAD Jürisi tarafından ' en iyi film ' seçilmiş ve özellikle eleştirmenlerin gözdesi olmuştu . Seyirciye hazmı zor bir iki saat sunan Reha Erdem , ' şirin ' görünme kaygısı taşımadan ve hiçbir şekilde taviz vermeden hayata geçirdiği çalışmasıyla sapına kadar sinema yapmaya devam edeceğini ve özellikle hikâye anlatımında denemeyi sürdüreceğini işaret ediyor burada . Bu denemelerin nefessiz bırakma riskine karşın , has sinemaseverlerin takipten vazgeçmeyecekleri de bir gerçek .
