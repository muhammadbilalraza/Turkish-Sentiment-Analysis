İngiliz kraliyeti her zaman tiyatro ve sinemanın markajında olmuştur , özellikle Hollywood bu entrikalı tarihi kurcalamayı , karakterleri bir kez de sinemada birbirine düşürmeyi pek seviyor …
Bu kez İskoçya’nın genç kraliçesi Mary Stuart ile İskoçya ve İngiltere’nin yönetimini elinde bulunduran 1. Elizabeth arasındaki hikaye ele alınıyor .
My Heart is My Own : The Life of Mary Queen of Scots biyografisinden uyarlanan İskoçya Kraliçesi Mary , iki genç kadının erkek egemen bir dünyada zaman zaman işbirliği yaptıkları , zaman zaman rekabete geçtikleri entrikalı bir süreci anlatıyor .
Dönem öyle bir dönem ki saflar sürekli değişiyor , kadınların güçlü gibi göründükleri , söz sahibi gibi durdukları dönemde bir anda aslında kendileri için biçilen kaderi yaşadıklarını görmek gerçekten de üzücü oluyor .
Elizebeth’i sinemada fazlasıyla tanıyoruz , tahtta kalmanın hırsıyla ‘erkekleştiğini’ itiraf eden , çocuk yapmayan , evlenmeyen yani kendisine rakip olabilecek her şeyi hayatından uzak tutan , gittikçe beyazlaşan , ifadesizleşen yüzüyle neredeyse görünmez bir kraliçeye dönüşen Elizabeth’i …
Mary de onun kadar hırslı ama maalesef o kadar güçlü ve şanslı değil .
Hayatı da bir o kadar enteresan .
Babasının ölümünden sonra altı günlükken İskoçya kraliçesi olan , 16 yaşında Fransa veliahtı François’yla evlenen Mary , kocasının tahta çıkması üzerine İskoçya ve Fransa Kraliçesi oluyor ama kocasının bir yıl sonra ölmesi üzerine hakimiyetini kaybedip 1561’de tekrar İskoçya’ya dönüyor .
Film o dönüş sürecinden sonra yaşananları anlatıyor .
Bir yandan Katoliklikten uzaklaşan ve Protestanlığın ağırlık kazandığı İskoçya ile karşılaşan , kendini kabul ettirmek için savaşan ve bu konuda kuzeni Elizabeth’le deyim yerindeyse bir iyi bir kötü olan Mary , sonunda onun himayesinde kalıyor ve ölümü de kuzeninin elinden oluyor .
Film şatafatı , dekoru , kostümü öne çıkarmaktansa daha çok dönemin kasvetini öne çıkarmayı seçiyor .
Uzak , gözden ırak , hayatının ve tahtının derdine düşmüş , ego sahibi insanların kaçak göçek yaşamlarını gayet iyi aksettiriyor film .
İki güçlü kadının o dönemin atmosferi içinde bir araya gelmeden , elçiler aracılığıyla sürdürdükleri görüşmeler , hırs ve taht aşkı yüzünden neredeyse aynı erkeği sevmeye kadar varacak taviz vermeleri , acı çekmeleri …
İki kadının birbirlerine hükmedebilmeleri için barış kozunu kullanmaları …
Film bu alışveriş içinde fazlaca barışçıl bir bakış açısı ve ortam sunmaya devam ediyor .
Arada savaşlar , isyanlar , ayaklanmalar olsa da film genelde yüzünü iki kadın açısından olumluya dönüyor .
Filmde Mary’nin tökezleme sebeplerinden biri olarak evlilik ve varis üstünlüğünü ele geçirme handikapı gösterilebilir .
Oysa Elizabeth aşkından bile vazgeçiyor tahtta kalabilmek için .
Öyle bir dönem yani .
Film o döneme , iki kadının arasında yaşanan git gelli hallere ilişkin gayet biyografik ve gerçekçi bir anlatım sunuyor , hayatta kalmak için hırslarına yenik düşen kadınların , erkeklerin çağında öne çıkan karakterleri önümüze getiriyor .
Ama en üst konumla taçlandırsa da kadını elinde tutan erkek güruhunun ve dinin baskıcı etkilerinin hep devam ettiğini de belirtiyor .
Ama olan Mary’e oluyor tabii , elinde avucunda ne varsa hepsini kaybediyor , bir yaşındaki oğlundan ayrılmak zorunda kalıyor .
Ve yaşadıkları acılar ve deneyimler onu tarihe mal ediyor …
 
twitter . com / banubozdemir
