Köpekler sevimli hayvanlar .
Hollywood da bunu yeniden hatırlamış gözüküyor .
Bir iki yıldır köpekler etrafında dönen ve büyük gişe yapan birkaç film çıktı karşımıza .
Amerika'da geçtiğimiz Noel tatili döneminde vizyona giren Marley ve Ben , bu trendin parçası bir bakıma .
Bir köpeğin yaşamı üzerinden bir ailenin hikayesi .
Deli dolu Marley kadar sevimli , eğlenceli bir yapım .
Ama yine de karşımızdaki filmde bundan biraz daha fazlasının bulunduğuna inanıyorum .
John ve Jenny , genç ve mutlu bir çift .
İkisi de gazeteci ama çok hırslı bir adam olmayan John , karısının başarılı kariyeri karşısında biraz eziliyor ister istemez .
Jenny , hayatının her adımını planlayan bir kadın .
Sırada da çocuk sahibi olmak var .
Ama çocuk sahibi olmaya her ikisi de hazırlıklı değiller .
Bir köpek almak , karısının çocuk arzusunu bir süreliğine ötelemeye çalışan John'un fikri .
Ancak Marley gibi laftan anlamaz , yerinde durmaz bir köpek hayatlarını da değiştiriyor .
Marley , bu evliliğin olduğu kadar John'un da bir yansıması aslında .
Zaptedilmek istemiyor .
Ve bu aile , Marley ile birlikte büyüyor .
John'un hayalini kurduğu ama peşinden gidemediği özgür yaşamı , çok yakın bir arkadaşı yaşıyor .
Arkadaşıyla birlikte ideallerinin peşinde gitmek , kariyerinde yükselmek arzusu , çocuk sahibi olunca kendiliğinden geri plana itiliyor .
Hayatı sorumluluklar belirliyor .
Filmin merkezi John olsa da benzer şeyler karısı Jenny için de geçerli .
Başarılı bir kariyerden , çocukları için vazgeçiyor .
Ve çocuklarını ne kadar sevse de kaçırdığı şeylerin acısını içinden atması , elindekiyle mutlu olmaya alışması vakit alıyor .
Zamanla olgunlaşıyorlar .
Ya da sadece kabulleniyorlar .
Yaşamları , her daim güneşli ve hareketli bir tatil beldesi yerine , pastel tonların hakim olduğu büyük kentte sürüyor .
Marley ile birlikte onlar da yaşlanıyorlar .
John kendini fazla şaşırtamıyor belki artık ; bir muhabir gibi de hissetmiyor .
Yıllar sonra yolda karşılaştığı arkadaşı hala hareket halinde , hala çapkın ve hala bekarken ; John kurulu düzeniyle mutlu olmaya alışıyor .
Şeytan Marka Giyer filminden tanıdığımız yönetmen David Frankel , kimi yersiz şok zoomlar dışında , temiz bir şekilde sunuyor bu öyküyü .
Oyunculuklar da aynı ölçüde temiz ; filmin üstüne çıkmayacak denli ekonomik .
Tabii hepsi standart ( belki biraz da karaktersiz ) Hollywood kalıpları içinde .
Ama mütevazı bir aile öyküsünden popüler sinema çıkartmak isteyen bir yapım için bu gayet normal .
Karşımızdaki Noel dönemi Amerikan filmi , bütün bunları mutlu bir aile tablosuna bağlıyor belki .
Güvenebileceğimiz şeyin aile olduğunu söylüyor .
Entelektüel anlamda ciddiye alınmak , bazı eleştirmenlerin takdirini toplamak istiyorsanız , yapmanız gereken son şeydir herhalde bu .
Ama karşımızdaki bir popüler sinema ürünü ; Revolutionary Road değil .
Buna rağmen Marley ve Ben , Sam Mendes'in filminin son derece teatral ve ağdalı yollardan söylediği bazı şeyleri , yer yer gayet basit ve sinemasal şekillerde ifade etmeyi bile başarıyor .
O mutlu aile tablosuna , aslında gayet buruk bir şekilde de yaklaşıyor .
Filmin senaryosundaki Scott Frank ( Minority Report , Out of Sight ) ve dam Roos ( The Opposite of Sex , Single White Female ) imzası sağlıyor herhalde bu farkı .
Şimdi film çok iyi para kazandı diye , bütün bunları yabana mı atalım ?
