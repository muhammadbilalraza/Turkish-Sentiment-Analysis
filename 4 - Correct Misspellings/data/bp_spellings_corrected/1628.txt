Bu yıl Oscar’larda ‘Yabancı Dilde En İyi Film’ adayları arasında yer alan ‘’La Grande Bellezza ( Muhteşem Güzellik ) ’’ , İtalyan yönetmen Paolo Sorrentino’nun son filmi .
Sorrentino , gördüklerinin büyüsüne kapılan Japon turistle ilişiğini acımasızca kesip , gönül rahatlığıyla kalıcı ‘turist’e bırakıyor yedi tepeli Roma’yı .
Merkezde , kendisi gibi sonradan Romalı bir adam ve anlı şanlı Roma var .
Aşıkların , yazarların ilham kaynağı ; Hıristiyanlığın merkezi , kutsal şehir Roma .
Turistlerin , sanatın , Sezar ve Neron’un hatta belki en çok Fellini’nin şehri .
Eminim , ilk başrolü ve tek Oscar’ı nedeniyle ( Roma Tatili ) , Audrey Hepburn için de bir başkadır değeri .
Sorrentino’nun Roma’sında , yarım yüzyıl sonrasında bile , tüm bu şatafatın arasında Fellini ile Marcello ( La Dolce Vita ) ve belki Guido’yu ( Sekiz Buçuk ) , hatta hiç üşenmeden Milano’dan gelecek Lidia – Giovanni çiftini ( La Notte ) hayal etmemizin , kapanış jeneriğinde turladığımız Tevere Irmağı’ndan geçerken ünlü yönetmen Pasolini’yi –hüzünle - anmamızın bir sakıncası yoktur umarım .
Ama bu defalık tüm görkemiyle Sorrentino ve başkarakterinin şehri .
Sadece dekor olarak kalmayıp filmin kahramanı da olan Roma’da , muhteşem teraslı bir evde yaşıyor Jep Gamberdella ( Toni Servillo ) .
Güzellik göreceyse şayet , ‘Muhteşem Gamberdella’nın hayatı da güzelliklerle dolu .
Masumiyetin güzelliğini görmeyeli ( yitireli ) ise çok zaman olmuş .
Yazın hayatına , yıllar öncesinde kalan çok satan bir romanla başlamış ve kendisine ün kazandıran bu tek atımlık başlangıcın ardından , dergi yazarı olmuş .
Artık yaz ( a ) mayan bir yazar , üstelik fena halde karizmatik .
İşte tam da bu sebeple , yüksek sosyetenin içinde ‘ayrıcalıklı’ olarak çıkarıyor şehrin tadını .
Filmin henüz başında Fransız yazar Louis - Ferdinand Celine’den alıntılanan satırların başlığına ( Gecenin Sonuna Yolculuk ) harfiyen uyan , Holly’nin Tiffany önü kahvaltısı misali , ritüele dönüşen uzun yürüyüşlerle bitiyor mesaisi ( gecesi ) . ‘O an’a kadar da , gösterişli partiler ve ‘ilginç’ konuklu akşam yemekleriyle , alaycı sohbetler , savurgan yaşamlar ve duygusal iflaslarla , ‘zengin’ kartvizitliler ve oyun çağındaki çocuklarını birer deha olarak pazarlayan anne babalarla geçiriyor zamanını .
Sorrentino’nun karakter ( fiziksel ) yaratmadaki başarısına , son iki filminde
- Giulio Andreotti ( Toni Servillo - Il Divo ) ve Cheyenne ( Sean Penn - Olmak İstediğim Yer ) - tanık olmuştuk .
Ancak ‘görünürde’ olmak istediği yere en yakın karakteriyle bu filmle tanışmış olmalıyız .
Il Divo , ilginçtir ki , ‘’Bir uzmanlık alanında mütevazi bir özgeçmişim olsun isterdim , kültürel bir meşrutiyetimin olmasını . ’’ sözleriyle tamamlıyordu filmini .
Toni Servillo , sanki bu dileği gerçekleştirmek istercesine , yeniden bir Sorrentino karakterine bürünüp , harikalar yaratıyor !
Jep’in mütevazi bir özgeçmişi yok belki ama artık pek de umursamadığı özgeçmişiyle kültürel bir meşrutiyeti olduğu kesin .
Fitzgerald şöyle der romanında ( Gece Güzeldir ) : ’’Ruhun yaraları yanlışlıkla derideki yaralara benzetilmiştir .
Oysa yitirilmiş bir insan ya da yitirilmiş bir hayat parçası , kaybedilmiş bir organa benzer .
Onsuz yaşaması öğrenilir ; yıllarca akla gelmeyebilir .
Ama günün birinde bu organı özleyecek olursanız , bu sızının devası yoktur . ’’ Yönetmenin diğer karakterleri  geçmişle boğuşup geleceğe küsebilir ya da soğukkanlılıkla görmezden gelebilirdi bu satırları .
Oysa gecelerin efendisi Jeb Gamberdella çok özel bir karakter .
Yeni yaşıyla beraber çıktığı hayat yolculuğunda , istediğinde harika hissedebilir ya da bir nefes sigarayla sıyrılıp , ‘yatak odası’ angaryasına sırtını - hiç tereddütsüz - dönebilir .
Sorrentino , bu görkemli kısırdöngünün kapılarını ‘Far I’Amore’ şarkısı eşliğinde öylesine çılgın bir partiyle açıyor ki , başta doğum günü çocuğu Jep olmak üzere , seyredende tanışma isteği uyandırıyor her biri .
Ya o farkındalığın gövde gösterisine dönüştüğü sahneler ; eleştiri ile özeleştirinin iç içe geçtiği paylamalar , teoriyle pratiğin mükemmelen birleştiği cenaze ya da lüks birer ticarethane olarak yönetilen estetik merkezindeki bekleme anlarında olduğu gibi , hikaye yerine durum üzerinden zarafetle atılan tokatlar .
Filmin senaryosunu da yazan yönetmene şu soruyu sordurduğu için bile şapka çıkarmak gerek : ‘‘Nasıl oluyor da , aslında hiçbir anlamı olmayan yüzeysel ve kopuk ilişkiler arasında , böylesi yapay , kaygan ve görkemli bir zeminde en ufacık bir diyalog bile kaybolmadan yer bulabiliyor kendine ? ’’ Şu satırlar için hiç de erken değil : Sinema sanatının neredeyse tüm enstrümanlarını kullanan ‘Muhteşem Güzellik’ , yılın en iyi filmlerinden biri .
Eklenecek yıllarla birlikte , daha da değerlenecektir eminim .
Ama yazmakla olmuyor , anlamını yitiriyor .
En iyisi filmin başladığı şekliyle , Celine’le noktalayalım yazıyı : ‘’Her yer tiyatro sahnesine döndüğüne göre , rol yapmak gerekiyordu . ’’ Ve en iyisi bu ‘muhteşem’ güzelliği sakın kaçırmayın !
Klasik kadar , klasikleşecek olanı perdede izlemek de ayrıcalık değil midir ? twitter . com / hilalcetinder
