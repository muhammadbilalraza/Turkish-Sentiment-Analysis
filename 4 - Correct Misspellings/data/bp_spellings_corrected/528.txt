İnsanoğlu aklı ve teknolojisi ile besin zincirinin tepesine çıkmayı başarmış bir tür ama bazen tenhada yakalanmıyor da değil !
Tam da bunu mesele eden katil hayvan filmlerine bu hafta yeni bir halka ekleniyor .
Yapımcılığını Sam Raimi'nin yönetmenliğini ise Alexandre Aja'nın yaptığı ve bu yüzden de beklenti yaratan Crawl .
17 milyon USD bütçeli filmin yeni bir Jaws olma iddiası yok elbette ama ortaya çıkan sonuç , 20 yıl önce önce çekilmiş olan Lake Placid'i bile aşamıyor ve hatta epey gerisine düşüyor .
Niyet neydi , akıbet ne oldu diye soralım ve gelin hep birlikte bakalım .
Öncelikle , elimizde neredeyse bir alt tür oluşturacak kadar çok katil timsah filmi var , köpekbalıklarından sonra en popüler ısırıcılar onlar .
Köpekbalığı tarafında müthiş bir enflasyon var , Jaws öyle bir furya başlattı ki hala ekmeği yeniyor ama timsah meselesine herkes bulaşmıyor .
Bu aslında iyi bir şey , o yüzden Crawl gösterime girdiği vakit , yeni bir heyecanmış gibi sinemanın yolunu tutuyoruz ama Hollywood'un yeminli olduğu , " ne gösterirsem göstereyim , merkezine mutlaka Amerikan ailesini koyacağım ve kutsayacağım " saçmalığı yüzünden eğlenceli olabilecek bir macera güme gidiyor !
Amerikan ailesi sınanıyor ; denizde , uzayda , ormanda ve bodrum katında .
Filmdeki kahramanımız Haley , babası tarafından yetiştirilmiş şampiyon bir yüzücü .
Tek başına yaşıyor ve bir gün evli ve çocuklu olduğu ( ve sorumluluk sahibi ) gözümüze sokulan kardeşi Beth tarafından aranıyor .
" Memlekette kasırga çıkmış , kategori 5 diyorlar , babamdan haber alamadım , sen bir yoklasana " diyor ve ortadan kayboluyor .
Haley gönülsüz de olsa ki kahraman formülü hep öyle işler , kimse bu işlere kendi rızasıyla girmez , babasının yaşadığı yere gidiyor .
Güzel , kocaman ve bir zamanlar burada bir aile yaşardı denilen bir ev ama evde köpekten başka kimse yok ama evin köpeği endişeli bir şekilde ortalarda dolanıyor .
Bilirsiniz ki Amerikalılar köpeklerini asla geride bırakmazlar !
Haley bodrum katına iniyor ve aradığını buluyor , yani babasını ama aramadığı şeyler de orada !
Bir sürü dev timsah ( alligator ) .
Filmin geri kalanı , Haley ve babasının timsahlarla , " kim daha Floridalı " tartışmasını kana kan , dişe diş şeklinde yapmalarından ibaret .
Filmin yapım notlarında bazı bilgiler var , diyor ki ; timsahlar dinozorlarla birlikte yaşadı ve bir olimpiyat yüzücüsünden daha hızlı yüzebilirler .
Senaristin Haley'i neden yüzücü yaptığını anladınız herhalde , kasırganın ortasında timsahlarla mücadele ederken hayatının yarışına katılacak .
Bir sınanma daha .
Amerikalıların sürekli olarak kazanmak zorunda olması ne fena , hepsi bu yüzden travma yaşıyor .
Bir İtalyan balıkçısının huzuru lazım bu kıta ülkesine .
Filme dönecek olursak , yapımın en güzel tarafı , 86 dakikalık süresi .
Bu yapımcı ve yönetmenden böylesine sıradan bir işin çıkması onların ismine yeni projelerde endişeyle yaklaşmama yol açacak .
Alexandre Aja'nın ilk katil hayvan filmi değil bu , daha önce Piranha 3D'yi çekti ve o en azından gore seviyesindeki şiddet gösterimiyle ilgi çekiyordu .
Burada öyle bir şey de yok .
Filmin en büyük hatası , timsahların bir belgeselde gördüğümüz hayvanlardan daha korkunç olmaması .
Sürüngen beyinleri yüzünden timsahlara herhangi bir karakter yüklenmemesini anlıyorum ama motivasyonları da yok . " ana şurada insan var , hadi yiyelim " bu mudur yani ?
İş böyle sıradan olunca Jaws'a selam çaktıkları sekansın da bir manası olmuyor .
Yine affedilmeyecek bir şey , kahramanların kurtulmak için yaptıkları zekice planların finale hiçbir etkisi yok .
Olabilecek en düz şekilde kurtarılıyorlar .
İyi ama 20 dakika önce babası , Haley'e , " tekne bizim tek şansımız , onu alamazsak öleceğiz " diyordu !
Kelimenin tam anlamıyla , boşa kürek çektiler !
Filmin katil hayvanları zeki değil ama bari insan karakterlerinde biraz akıl olsaydı !
Uzun lafın kısası ; Crawl yapımcı ve yönetmenin ismiyle iş yapması hedeflenen , ucuza çıkmış bir katil hayvan filmi , bu alt türe hiçbir katkısı yok ama meraklısıysanız ya da bu türdeki , Tobe Hooper'ın Eaten Alive'ı ya da Lewis Teague'nın Alligator'ı gibi gerçekten iyi filmleri izlemediyseniz , çekirdek niyetine çitleyebileceğiniz bir yapım .
Modern timsah filmleri söz konusu olduğunda da benim için türün zirvesinde 2007 yapımı Rogue var .
Kötü senaryo , sıradan oyunculuk , sıradan efektler ve hayal kırıklığı yaratan finaliyle Crawl öylesine bir katil hayvan filmi .
İyi seyirler !
Kritiğimi , podcast kanalımda dinlemek isterseniz : https://open.spotify.com/episode/5NtY3wFFxhbzroJo3nzQI8
murattolga@gmail.com
