Adana Film Festivali’nde Aşkın Gören Gözlere İhtiyacı Yok ile kazandığı En İyi Film ve Yönetmen ödüllerinin çok tartışıldığı şu günlerde , Onur Ünlü’nün yine Limon Yapım için çektiği Cingöz Recai sinemalara geliyor .
İlk kez kendisine ait olmayan bir senaryoyla çalışıyor Ünlü ve belli ki Adana’dan ödüllü diğer filmini finanse ettirebilmek için girişmiş bu işe .
Fakat bu kez zanaatkarlığı denemiş de diyemiyorum çünkü o denli kendini vermemiş projeye .
O denli yönetmen dokunuşundan uzak bir iş Cingöz Recai .
Fakat asıl sorun inanın orada değil !
“Bir Efsanenin Dönüşü” alt ismiyle çıkıyor film vizyona .
Bir tür efsane gerçekten Cingöz Recai .
Peyami Safa’nın takma isimle , Server Bedi adıyla tefrika ettiği seri , aslında tam da yerli karşılığı olduğu Sherlock Holmes , Arsen Lüpen gibi ucuz romanlardan oluşuyor .
Yazarın adını gizleme ihtiyacı bundan muhakkak .
Holmes ve Lüpen’in dünya sinemasında çokça uyarlaması mevcut .
Onur Ünlü’nün yönettiği filmse sinemamızdaki üçüncü Cingöz Recai denemesi .
İlki 1954 tarihli ,  Metin Erksan imzalı Beyaz Cehennem .
Başrolünde Turan Seyfioğlu’nu , sağ kolu ve sevgilisi rolünde Neriman Köksal’ı ve Recai’nin peşindeki Başkomiser Mehmet Rıza rolünde Avni Dilligil’i izlediğimiz film , sadece ikinci işini çeken Erksan’ın ve genel olarak Türk sinemasının acemilik dönemine denk gelmiş bir yapımdır açıkçası .
Erksan belirgin bir şekilde film noir yapısını ve estetiğini çalışmış olsa da ortaya çok primitif bir polisiye denemesi çıkarabilmiştir ancak .
Fakat daha o zamandan , Cingöz Recai’nin James Bond gibi serileri ve kahramanları çağrıştıran yapısını anladığı ortadadır yine de .
Safa Önal’ın çektiği 1969 yapımı uyarlama , Ayhan Işık’ın bedeninde daha başarılı bir Recai ortaya koyar ve artık James Bond filmlerinin yapılageldiği bir dönemin işidir .
Kılık değiştiren , ustaca dövüşen bir adamdır artık kahramanımız .
Önünde sonunda Cingöz Recai’yi tanımlayan şeyler de bellidir zaten .
Aslında hali vakti yerindedir , bu işleri biraz keyfinden biraz da vicdanından dolayı yapar .
Hırsızdır ama prensipli bir hırsız olarak zengin eşkıyadan çalıp ihtiyacı olan fakirlere dağıtır her zaman .
Zekidir , karmaşık gizemleri çözer .
Çapkındır , bu yolda çok canlar yakar .
Gözüpektir , Mehmet Rıza’ya karşı da çok gizlemez kendini .
Onur Ünlü’nün filmi , Erksan ve Önal’ın filmlerinden birçok şeyler almış ama kendi dünyasını kurmaya gayret ediyor .
Önceki Cingöz Recai filmleri gibi , karakteri ve öyküyü projenin çekildiği döneme uyarlıyor , yani günümüze .
Fakat geçmişe dair retro bir yaklaşımla geleceğe dair daha fantastik bir kafayı aynı gerçekliğin içinde birleştirmeyi deniyor .
Bu işin altından başarıyla kalkılabildiğini söylemekse ne yazık ki güç .
Cingöz Recai ve ekibi ,  Fatih Artman tarafından canlandırılan genç işadamının elindeki bir tabloyu çalmanın peşindeler .
Artman’ın yeni sevgilisinin ( Meryem Uzerli ) bir başka soygun çetesiyle bağları olduğunu bilen Recai , buradan yürümeye karar veriyor .
Onun asıl niyetinin , Hayalet adlı daha karanlık bir suç liderine ulaşmak olduğunu anlıyoruz .
Burada çok klişe bir kaybedilmiş baba ve onun intikamını almaya yemin etmiş oğul teması devreye giriyor .
Ayrıca Artman’ın karakterinin de başka kötücül işler peşinde olduğunu öğreniyoruz .
Filmin önemli kısmını önce Uzerli’nin canlandırdığı Göze’yle , sonra Göze’nin kendini kurtaramadığı diğer çetenin karikatür kötüleriyle , Artman’ın gizli ajandasıyla ve en nihayetinde Hayalet’i çökertme çabalarıyla geçiriyor Recai .
Bunca kötü karakter zaten filmin odağını zedelerken , bir Cingöz filmini en keyifli kılabilecek Recai ile Mehmet Rıza çekişmesi çok arka planda kalıyor .
Şunu kabul etmek gerek : Kenan İmirzalıoğlu , bir Ayhan Işık olmasa da karizmatik bir Recai tiplemesi çıkarabilmiş .
Ancak Uzerli’yle aralarındaki çekime , aşk hikayesine inanmak mümkün değil .
Bunun tek sebebi Uzerli’nin sınırlı oyunculuk yetenekleri de değil .
Bir kere senaryo bizi bu ilişkiye ikna etmek için yeterince uğraşmıyor ; uğraştığı kadarı da zaten girişteki St .
Petersburg sekansıysa , hiç denemeseler daya iyiymiş diyor insan .
Ayrıca çikolata düşkünlüğü gibi çocukça detaylarla ortaya bir Göze karakteri çıktığını söylemek imkansız .
Diğer tüm yan karakterlerin de çeşitli casusluk ve aksiyon filmlerinden fırlamış karikatür tiplemeler olduğu yadsınamaz .
Dolayısıyla geriye karakter diyebileceğimiz Recai dışında sadece Mehmet Rıza kalıyor .
Ve fiziksel görünümüyle her ne kadar bir animasyon film karakterini ya da bir tür Hercule Poirot’yla Müfettiş Gadget kırmasını andırsa da Haluk Bilginer çapında bir aktör bu role bir boyut kazandırmayı , onu ilginç kılmayı başarıyor .
Filmde izlemeye değer belki de tek oyuncunun , filmin orta bloğunda uzun süre görünmüyor olması , Recai’nin ezeli rakibinin geri planda kalması , proje adına doğru bir adım değil ne yazık ki .
Projenin işlemeyen her unsuru dönüp dolaşıp senaryoya dayanıyor kanımca , her filmde olduğu gibi .  Kerem Deren ve Pınar Bulut , vakti zamanında Ezel dizisiyle edindikleri prestijden yemeye devam ediyorlar bu örnekte de .
Senelerce Cingöz Recai sinema filmi fikriyle ortalıkta dolanmış bir yazar olarak naçizane fikrim , bu karakteri Guy Ritchie’nin Sherlock Holmes filmleri kafasında bir sinemasal dünyayla ve tercihen bu sefer günümüze uyarlamadan , dönem işi olarak perdeye taşımanın daha ilgi çekici olacağı yönündeydi .
Onur Ünlü de İtirazım Var filminde söz konusu Holmes filmlerinin parodisini yapmaya girişmişti , dolayısıyla bu formül çalışır gibi gelmişti bana .
Ancak Deren ve Bulut daha ziyade Görevimiz Tehlike , James Bond , Kingsman gibi yakın tarihli aksiyon / casusluk serilerini çalışmayı tercih etmişe benziyorlar .
Kurmaya çalıştıkları dünyanın Türkiye sinemasıyla mayasının tutabileceğine ben şahsen inanmıyorum en azından .
Bu örnekte de tutmuyor zaten .
Fakat karşımızdaki öyle büyük bir hezimet ki bunu açıklamak için daha fazlası lazım .
Kilit nokta da şu diye düşünüyorum : Cingöz Recai filminin zekası yok .
Her adımda seyircinin iki adım gerisinde , seyircisini şaşırtamayan , karakterlerin veya entrikanın zekasına ikna edemeyen bir iş karşımızdaki .
Bir misal , Haluk Bilginer ile Kenan İmirzalıoğlu’nun bir telefon sahnesi .
Recai , Mehmet Rıza’yı evinden arıyor , onun kızının okul çıkışında bir yavru köpeği bulup eve getirmesini sağlayacak olaylar zincirini kendisinin tetiklediğini belli eden laflar ediyor .
Sonra aniden Mehmet Rıza , konuşulanlardan asla çıkarılamayacak bir karakter analizi yapıyor Recai hakkında .
Bu tür filmlerde hep öyle olur ya .
Zeki karakter , ince detaylardan rakibini tanımayı başarır .
Fakat sırf senarist öyle istedi diye olmaz işte o .
Yazar , seyirciyi o dinamiğe ikna eder .
Seyirci o analizin nereden geldiğini karakter izah ettikçe anlar , noktaları kafasında birleştirir .
Cingöz Recai’nin senaryosu , birleştirilecek noktaları kuramıyor önce , sonra karakterlerin bunları birleştirdiğini gösteriyor ve bu zekadan etkilenmemizi istiyor .
Halbuki ortada bir zeka yok .
Senaristler varmış gibi yapıyor sadece .
Bunun üstüne , eminim ki senaryonun tüm zaaflarının farkında olan Onur Ünlü , bunları telafi etmek yerine hiçbirini umursamadan sadece havalı bir casus filmi taklidi çekmekle yetinince ortaya bu sonuç çıkıyor işte .
Ne kamera arkasında ne önünde kimse bir parodi yapıyormuş , kendilerini ciddiye almadan işin mizahını çıkartmaya çalışıyormuş gibi de davranmıyor ki öyle diyelim .
Herkes öyle ciddiye alarak yapıyor ki işini , kimse yaptıklarının gülünçlüğünü fark etmemiş demek diye düşünüyor insan .
Olduğu şey de maalesef bu Cingöz Recai’nin .
Gülünç .
Hepsi o .
Ve seyircinin de farklı düşüneceğini zannetmiyorum açıkçası .   
Twitter : aliercivan
