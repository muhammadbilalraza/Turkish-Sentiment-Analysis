Henüz 17 yaşındayken yazdığı romanı “L'homme facile” , Fransız hükümeti tarafından 18 yaşından küçüklere yasaklanan Catherine Breillat bu bilgiden de anlaşıldığı üzere sinemanın en cesur ve zor yönetmenlerinden biri .
Kariyerindeki birçok filminde cinselliği en saf ve aynı anda en karmaşık haliyle , seyirciyle perdedeki tenler arasına hiçbir duvar örmeden yansıtan Breillat , 2009’da yaptığı masal uyarlaması Barbe bleue’dan beri ortalarda görünmüyordu .
Yönetmenin her zaman ilgilendiği konulara farklı bir yaklaşımı olarak görülebilecek ‘Zayıflığın Esareti '  hem Breillat’ın geri dönüşü , hem farklı bir üsluba sapması hem de sinemayı daha fazla kişiselleştirme yolundaki ilk adımı olarak addedilebilir .
Zayıflığın Esareti , tıpkı Brelliat’ın kendisi gibi bir kadın yönetmeni odağına alıyor .
Henüz felç geçirmiş , artık kendi kendine yetmek konusunda problemleri olan ve hayata karşı duran kalkanlarını aşağı indirmek zorunda olan Maud , yeni filminde canlandırılacak bir karaktere çok uygun bir surat ve ‘tip’ olarak gördüğü Vilko ile tanışıyor .
Vilko , daha önce işlediği dolandırıcılık suçu sebebiyle 12 yıl hapis yatmış ; etrafına güven vermeyen bir adam .
Ancak hayatına dair daha radikal kararlar vermek durumunda kalan Maud’un kanı hızlıca Vilko’ya ısınıyor ve ikilinin arasında ne aşk ne de cinsellik üzerine kurulu olduğu iddia edilebilecek , tuhaf bir dostluk ilişkisi başlayıveriyor .
Tabii bu süreçte Vilko’nun yeni kurbanının Maud olacağı kısa sürede anlaşılıyor .
Catherine Breillat kendi hayatından da etkiler taşıdığını söylediği bir hikayeyle belki de ilk kez izleyeni zorlamaktan bu kadar uzak bir iş ortaya çıkarıyor .
Zayıflığın Esareti , izleyene psikolojik ya da görsel bir tokat atmanın peşinde değil .
Sadece günden güne kendinden çok Vilko’ya güvenmeye başlayan , güçlü görünümünün altında ağır bir acizlik taşıyan ve bu halini geçirdiği felcin getirisi olarak gören bir kadını izlemek belli oranda acı verici .
Ancak Brelliat , ‘kişisel’ filminde bir noktadan sonra kişiselliğin sınırlarını da aşarak filme bocaladığı yan karakterleri büsbütün unutarak sadece işin ‘kendi’ boyutuna odaklanmaya başlıyor .
Filmin ilk anlarında mevzuyu ayakta tutacak gibi görünen birçok karakter , filmin ortalarında tamamen kayboluyorlar .
Filmin dalları budandıkça etkisi de bir o kadar azalıyor .
Zayıflığın Esareti , sığ sularda yüzen , hatta , çoğu açıdan hiçbir önem teşkil etmeyen bir hikayeye en azından farklı bir göz bile kazandıramıyor .
Bir kısa film süresiyle kendine yeter hale gelebilecek bütün bu vasatlığın altında çırpınan Isabelle Huppert ise filmin belki de tek övgüye mazhar tarafı .
Maud’un bedenindeki fiziksel eksikliği , bunun getirisi psikolojisindeki dalgalı mevsimi en ince ayrıntısına kadar canlılaştıran Huppert , kendi ayakları üzerinde duramayan filmi bir noktaya kadar taşımayı başarıyor .
Zayıflığın Esareti , hiçbir zaman Catherine Breillat’ın en iyi filmlerinden biri olarak anılmayacak ; hatta en iyi ihtimalle , izleyenin aklını ve midesini zorlayan onca Brelliat filminin yanında bir nazar boncuğu olarak kabul görecektir .
