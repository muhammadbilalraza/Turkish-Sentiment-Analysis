Russell’ın önceki filmlerini seyredenler , yönetmenin karakter analizi konusunda ne denli başarılı olduğunu , seçtiği oyuncuların ise bu amaç doğrultusunda yapılacak en iyi tercihlerden oluştuğunu bilir .
The Fighter bilindik bir spor filminden ziyade ağır bir aile draması iken Silver Linings Playbook yaratıcı ve sinema - edebiyat ilişkisine hizmet eden bir uyarlamaydı .
American Hustle içinse böylesi övgü dolu tanımlar yapmak kolay değil .
Yönetmenin deneyip de bir türlü kazanamadığı altın kaplama ödüllere ulaşma hevesiyle kağıda döktüğü aşikar bir dönem filmi var karşımızda .
Üstelik bu uğurda işe yarayacak formül de tam kıvamında uygulanmışa benziyor : Şehvet var , eğlence var , ihtiras var , ihanet var , para var , skandal var ; var da var …
Hollywood’un bu temalarla yoğrulmuş filmlerine alışkın olan sinemaseverler için American Hustle hiçbir yenilik yahut özgünlük barındırmadığı gibi ucuz ters köşeye yatırma oyunları ve basit aşk mevzuları kokan senaryosuyla da Russell’ın kariyerinin samimiyetten ve ustalıktan en uzak filmi oluyor .
Formüle hizmet eden görkemli kostümler ve mekanlar yalnızca göz boyuyor .
Yıldız oyuncu kadrosuna bakınca ise yine Amerikan usulü , unutulmaya hazır bayat bir Christian Bale performansı ( kilo alıp vermenin övgü gerekçesi olduğu tek sektörün Hollywood olması … ) göz yorarken şimdiden Meryl Streep’in en büyük rakibi haline gelen Jennifer Lawrence en olgun ve iddialı performansını sergiliyor .
Jeremy Renner filmin gizli ve hak ettiği değeri görmeyen en büyük artısıyken Bradley Cooper da ucuz komedilerden sıyrılıp daha oturaklı karakterlerin adamı olma yolunda olduğunu gösteriyor .
Esas kadına hayat veren Amy Adams içinse fikirlerim oldukça muallak .
Yetenekli olduğuna sonuna kadar inandığım ve her performansını beğeniyle seyrettiğim Adams , American Hustle’da kötü bir işe imza atmıyor fakat şahsi beklentilerimi karşıladığını da söyleyemem .
Daha doğrusu aktrisin ne kendisi ne de karakterinin ( film boyunca gözümüze sokulan dekoltesi dışında ) ben buradayım diye bağıran bir çizgisi yok - ya da bana öyle hissettirmedi .
