Dergilerde , televizyonda sorulur bazen ; " Çoğunluğun beğendiği ama sizin beğenmediğiniz bir film var mı ? "
İleride bir gün ünlü olursam ve karşıma böyle bir soru gelirse , vereceğim isimler arasında Skyfall da var .
Bakıyorum da sanal alemde herkes filme methiyeler düzüyor , öve öve bitiremiyor .
Öncelikle , belki bir Bond hayranı olarak ( ama özellikle Sean Connery dönemi ) beklentilerimi kendi adıma acımasızca yüksek tutmuş olabilirim , bunu kabul ediyorum .
Ama kim gelirse gelsin şu savımı da sonuna kadar savunurum ; " Bu filmin yaklaşık 1 dakikalık , evet 1 dakikalık bir kısmını kesip atın , karşımızda bildiğiniz bir Bourne serisi , bir Die Hard serisi , normal bir aksiyon filmi duruyor . "
James Bond bunun neresinde ?
Tamam son moda şık takım elbiseleri kuşanmış Daniel Craig ( ki kendisini başından beri Bond rolü için uygun bulmuşumdur , beğenirim ) , ama Bond'u Bond yapan , serinin hayranlarını mutlu edecek yalnızca 1 dakikalık bir kısım var .
Bu kısmı da geçtim , film çok dağınık .
Alakasız yerlerde alakasız sahneler , sığ diyaloglar , oradan oraya geçişler .
Sam Mendes'den daha oturaklı bir film beklerdim .
Casino Royale iyiydi , ama Quantum of Solace'tan itibaren bir düşüş var bence .
Girişteki Adele - Skyfall ve jenerik sanırım gelecekte film ile ilgili aklıma gelen ender şeylerden biri olacak .
Tabii bir de Türkiye'de geçen , saçmalıklarla yoğrulmuş , yalnızca iki dakika süren ama bu iki dakika bile keşke olmasaydı dedirten sahnelerimiz var .
Haydi hiç olmazsa şöyle saniyelik bir helikopter çekimini koysaydınız Boğaz'ın , köprünün falan .
Konuşulacak çok şey var ama pek beğenmediğimi rahatlıkla söyleyebilirim .
İkinci yarı daha iyi gibiydi .
Bardem bazı artıları olsa da pek karakteristik ve iz bırakan bir kötü adam gibi de gelmedi bana .
Zaten ilk 15 dakikadaki absürtlük yağmuru , filmin devamındaki olası bazı artıları da göremememe sebep oldu zannedersem .
Tabii ki gidip görülmesi gereken , konuşulması gereken bir halka Skyfall , kendisini de sonuna kadar izletiyor bir lafım yok , ama beklentilerimi karşılayamadı .
Bu arada " Bond kızı " kavramı da biraz değişmiş bu filmde .
Skyfall'da Bond kızımız Judi Dench .
