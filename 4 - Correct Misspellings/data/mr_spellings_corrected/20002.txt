Senaryosunu , Nick Schenk ve Bill Dubuque ikilisine ait hikâyeden uyarlayarak David Dobkin ile Nick Schenk’in birlikte yazdıkları “The Judge” , yönetmen koltuğunda aynı zamanda filmin yapımcısı da olan David Dobkin’in oturduğu oldukça etkileyici bir drama …
Dünya prömiyerini , 4 Eylül 2014’de Toronto Uluslararası Film Festivalinde yaptıktan sonra 10 Ekim 2014’de vizyona giren filmin , 7.4 / 10 ( 159.329 oy ) ve 3.8 / 5 ( 47.645 oy ) olan IMDB ve Rotten Tomatoes izleyici puanı ortalamalarıyla 5.6 / 10 ( 193 yorum ) ve 48 / 100 ( 39 yorum ) olan Rotten Tomatoes ve Metacritic yorum ortalamaları , izleyicinin göstermiş olduğu sıcak ilgiye rağmen profesyonel sinema eleştirmenlerinin biraz mesafeli durmaya çalıştıkları bir filmle karşı karşıya olduğumuzu söylüyor gibi …
Gerçekte ne olup bittiğini daha iyi anlamak için , 50 milyon dolarlık bir bütçeyle çekilen ve 84,4 milyon dolarlık bir gişe yapan filmimize , her zamanki gibi önceliği yine oyuncu kadrosuna vermek suretiyle biraz daha yakından bakalım …
Robert Downey Jr . , Robert Duvall , Vera Farmiga , Billy Bob Thornton ve Ken Howard gibi isimler sizin için ne ifade eder bilemeyiz .
Fakat bizim açımızdan bir filmi , “ölmeden önce izlenmesi gereken filmler” kategorisine almamız için yeter de artar bile …
Yurt içindeki değil ama yurt dışındaki pek çok olumsuz eleştiri de , ağırlıklı olarak 141 dakikalık sürenin uzunluğu ile ağdalı hukuki konuşmalar içeren klişe duruşma sahnelerinden dem vurulmuş …
Kimse kusura bakmasın …
Sanki yaşamakta olduğumuz gerçek hayatın her anı , sürekli bir sıra dışılık ve benzersiz deneyimlemeler ile doluymuş gibi , filmlerin hikâyelerine ilişkin olarak kullanılan , “klişe doluydu” tanımlamalarını , biz bir türlü anlayamamışızdır …
Nihayetinde , ortada 141 dakika boyunca izleyiciyi koltuğuna mıhlayan bir hikâye ve Robert Downey Jr . ile Robert Duvall gibi iki iyi oyuncunun muhteşem bir performansı var …
Bu türden , tam bir kimyasal uyum içeren bir oyunculuk , sık rastlanılan şeylerden değildir …
O yüzden , bu filmin tadını çıkartmasını bilmek lazım …
Tabii bu arada , küçük bir bilgi notu olarak , filmin görüntü yönetmeninin 2 Academy ve 1 BAFTA ödüllü Janusz Kaminski , müziklerini yapan bestecinin de kazandığı 1 Primetime Emmy ve 2 BAFTA ödülünün yanı sıra 14 kez Academy ödülüne aday olmasına rağmen şu ana kadar bir türlü şeytanın bacağını kıramamış olan Thomas Newman olduğunu söyleyelim …
Sonuç olarak , büyük bir ilgi ve beğeni ile izlediğimiz bu film için puanımız 3,5 önerimiz ise , halen izlemediyseniz “kendinize bir şans verin ve mutlaka izleyin” şeklinde olacak …
Keyifli seyirler , Son bir not : Tüm hakları bize ait olan bu yorumun orijinali ; bir başka mecrada tarafımızca , 1 Ocak 2019 günü saat 00.12’de yazılarak paylaşılmıştır .
