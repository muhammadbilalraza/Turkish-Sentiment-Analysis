Bu yılın en çok beklediğim filmlerinden birisi olan Karayip Korsanları 5 için çok heyecanlıydım , bu yüzden filmin erken bir gösterimi olduğunu öğrenince direk filmi izlemek için yola koyuldum .
Karayip Korsanları serisini iyi ve kötü yanlarına rağmen çok seviyorum .
İlk film harika bir macera filmiydi , ikinci film bazı mantıksız yerlerine rağmen harika aksiyon sahnelerine sahipti , üçüncü film aşırı uzun ve fazla karışık olsa da tatmin edici bir finale sahipti , dördüncü filmse serinin en zayıf filmi olmasına rağmen korsanların dünyasına geri dönmek hoş bir histi .
Bu yüzden filmi büyük bir ilgiyle izledim .
" Yeniden denizlere açılan Kaptan Jack Sparrow'un aradığı şey , Poseidon'un mızrağıdır . Ona yolda eşlik edecek kişiler , Will Turner'ın oğlu Henry Turner , bir gökbilimci olan Carina ve eski mürettebatıdır . Ama mızrağı bulmak hiç de kolay olmayacaktır . Çünkü Jack'in eski düşmanı Salazar , Jack'den intikam almak için yola çıkmıştır . Jack de bu durumun içinden kurtulmaya çalışır . "
Aslında film sadece bundan ibaret değil ama spoiler veremeyeceğim için anca bu kadarını yazabildim .
Peki film nasıldı ?
Oldukça eğlenceliydi .
Karayip Korsanları serisini seven birisi olarak sonuçtan oldukça tatmin oldum .
Gerçi film mükemmel değildi , bazı sorunları vardı ama sorunların hiçbiri gözüme batacak kadar büyük değildi .
Bu arada eğer merak ediyorsanız Karayip Korsanları 5 , serinin son filmi değil .
Bu konuda spoiler vermemek için kendimi zor tutuyorum ama filmin yazılardan sonra çıkan sahnesi gerçekten de çok iyiydi ve bir devam filminin sinyalini verdi .
Yani Karayip Korsanları 5 , serinin son filmi değil de , daha çok bir geçiş filmi gibi hissettiriyor .
Gerçi bu Ocak ayında vizyona giren xXx : Yeni Nesil Ajan filmi de bir geçiş filmiydi ve çıkan sonuç çok zayıftı .
Ama Karayip Korsanları 5 , bundan çok daha fazlası .
Önce sevdiğim yanlardan başlayayım .
Görsel efektler inanılmaz derecede başarılıydı .
Filmde yaşanan şeyler her ne kadar absürt olursa olsun çok gerçekçiydi .
Salazar başta olmak üzere korsanların görüntüsüne bayıldım .
Bunun dışında klasik Karayip Korsanları müziklerini duymak çok güzeldi .
Ayrıca aksiyon sahneleri filmde çok olmasa da olduğu zaman yaratıcı ve eğlenceliydi .
Mesela açılıştaki banka soygunu bölümü , Jack'in giyotinden kurtulmaya çalıştığı sahne ve özellikle de son 20 dakika çok akılda kalıcıydı .
Filmin en sevdiğim sahnesiyse , fragmanda gösterilmiş olan genç Jack'in Salazar'a karşı savaştığı bölümdü .
Oyunculuklar ise beklediğimden çok daha iyiydi .
Javier Bardem'in karakteri Salazar , filmde çok fazla olmasa da bulunduğu her sahneyi çalmayı başarmış , akılda kalan bir kötü adam olmuş .
Bu filmde Geoffrey Rush'ın biraz harcandığını düşünsem de onu yeniden görmek güzeldi .
Ekibe yeni katılan oyuncularsa çok sempatikti .
Maze Runner'dan tanıdığımız Kaya Scodelario ve The Giver'da oynamış olan Brenton Thwaites'in birlikte olan kimyaları çok hoştu ve oldukları her sahnenin bir dinamiği vardı .
Keira Knightley ve Orlando Bloom'un filmdeki süresi çok kısa olsa da onları görmek çok güzeldi .
Peki Johnny Depp nasıldı ?
Depp , Jack Sparrow'u yaklaşık 15 yıldır oynadığı için karaktere oldukça aşina .
Gerçi bu filmde Sparrow'un işleniş bende ufak bir hayal kırıklığı yarattı .
Jack Sparrow , serinin ilk filminde zekiydi , komikti ve kelimenin tam anlamıyla bir korsandı .
Bu filmdeyse daha çok kazara bir şeyden kurtuluyor ve genel anlamda tam olarak karakterin eski halini göremiyoruz .
Sparrow , bu filmde daha çok komedi açısından kullanılmış ve bu haliyle senaryo için işe yaramış olsa da böyle efsane bir karakterden daha fazlasını beklerdim doğrusu .
Ama yine de , Johnny Depp'in Sparrow'u canlandırmasını izlemek her türlü bir zevk .
Şimdi de filmin kötü yanlarına gelelim .
Filmin kötü yanları benim için büyük bir sorun oluşturmasa da genel anlamda bunlar değiştirilse ortaya daha iyi bir film çıkabilirdi bence .
Mesela filmin süresi çok kısaydı .
Serinin en kısa filmi olan Karayip Korsanları 5 , bittiği zaman sizde bir tatminsizlik uyandırıyor ve filmin birazcık daha uzun olmasını istiyorsunuz .
Çünkü her şey çok hızlı gelişip birdenbire sona ermiş gibi bir his uyandırıyor .
Bunun dışında filmde birkaç tane gereksiz sahne vardı .
Mesela düğün sahnesi filmden çıkarılsaydı , sonuç olarak hiçbir şey değişmezdi .
Ayrıca filmdeki bazı şakalar bir süreden sonra gereksiz yere uzatılmış .
Carina'ya sürekli " cadı " denilip ona yapılan şakalar bir süreden sonra çekiciliğini kaybetti benim için .
Genel anlamda film nasıldı peki ?
Kesinlikle mükemmel değildi ama Karayip Korsanları'nı severek izlediğim için bu filmi de izlerken çok iyi vakit geçirdim .
Jack Sparrow'u ve korsanların dünyasını yeniden görmek çok güzeldi , oyunculuklar başarılıydı , aksiyon sahneleri yaratıcı ve heyecanlıydı .
Yani bir Karayip Korsanları filminde isteyeceğiniz her şey bu filmde var .
Sadece bundan fazlasını beklemeyin yeter .
Sinemalarda kafanızı dağıtacak , eğlenceli bir film arıyorsanız Karayip Korsanları 5'i izlemenizi kesinlikle tavsiye ederim .
FİLMİN İYİ yanları : + Javier Bardem , Kaya Scodelario ve Brenton Thwaites . + Jack Sparrow'u yeniden görmek . + Yaratıcı ve heyecanlı aksiyon sahneleri . + Ağız sulandıran görsel efektler .
FİLMİN KÖTÜ yanları :
- Süresinin çok kısa olup serinin son filminden çok bir geçiş filmi gibi hissettirmesi .
- Gereğinden fazla uzatılan şakalar .
- Senaryoya hiçbir katkısı olmayan yan karakterler ve bazı gereksiz sahneler .
TOPLAM PUAN : 7.1 / 10
