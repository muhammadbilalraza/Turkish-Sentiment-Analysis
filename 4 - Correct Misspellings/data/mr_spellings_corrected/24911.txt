2014 yılında Lego Filmi'nin yarattığı büyük başarıdan sonra bu evrende geçen başka bir filmin gelmesi kesin gözüküyordu .
Ve bu evrende geçen ilk filmin de Batman hakkında olacağını duyunca herkes heyecanlandı .
Ben her ne kadar ilk Lego Filmi'ne bayılmış olsam da bu film hakkında ne düşüneceğimi bilemedim çünkü filmin fragmanları ve konusu kendisini tekrar eden bir filmmiş gibi oldukça tahmin edilebilir gözüküyordu .
Bu yüzden beklentilerimi minimal tutarak bu filmi izledim .
Ve daha filmin ilk saniyesinden itibaren bu filmin inanılmaz olacağını anladım ( Batman'ın açılış logolarını anlatması ) .
Ve sonuç inanılmazdı !
Filmin fragmanları konuya pek fazla değinmediği için ben de size filmin konusunu hiçbir sürpriz vermeden anlatacağım : " Kötüleri pataklayarak ve aşırı havalı bir yaşam geçiren Batman'e bütün Gotham şehri bayılıyordur . Fakat işin aslında Batman , çok yalnızdır ve malikanesinde aşırı sıkılıyordur . Ve bir gün evinde farkında olmadan yetimhaneden evlat edindiği bir çocuğu görünce ona suçla savaşmayı öğretir ve bir yandan da bir aile haline gelmeye başlarlar . Ama Joker'in başında olduğu kötüler ordusu Gotham şehrine gelince Batman , Joker'i alt etmeye çalışır . "
Öncelikle Lego Batman Filmi mükemmel değil .
Filmin içinde geçen aile dramı hikayenin hızlı temposunu biraz yavaşlatabiliyor ve aynı Lego Filmi'nde olduğu gibi filmde geçen şakalar o kadar hızlı oluyor ki , bir kısmını kaçırabiliyorsunuz ( gerçi bu da nasıl bir kötü yan , bilmiyorum ) .
Bunun dışında , Lego Batman Filmi hakkında hiçbir sorunum yok .
Bu film beklediğimden çok ama çok eğlenceliydi ve her saniyesinden keyif aldım .
O zaman iyi yanlara değinelim .
Öncelikle filmdeki animasyon kalitesi muhteşem .
Her kareye baskın olan turuncu ve yoğun siyah renkler , filme çarpıcı bir hava getirmiş .
Ayrıca filmin seslendirmeleri de çok başarılıydı .
Lego Batman Filmi'nin en sevdiğim yanı , göndermeleriydi herhalde .
Bu göndermeler daha çok çocuklara değil de Batman ile diğer çizgi roman kahramanlarını yakından takip edenlere yapılmış .
Marvel evreni , DC evreni , çizgi romanlar , Batman'in sinemada geçmişten günümüze olan macerası .
Yani aklınıza gelebilecek her türlü gönderme mevcut ve film bunun altından başarıyla kalkmış .
Eğer Batman'i yakından takip ediyorsanız , bu filmi izlerken yüzünüzde kocaman bir gülümseme olacak .
Filmin beni en çok şaşırtan yanı , hikayenin ne kadar aksiyonlu olmasıydı .
Filmdeki aksiyon sahneleri başlar başlamaz sizi de içine çekiyor ve sürüklüyor .
Ayrıca , filmde yapılan şakalar da inanılmazdı .
Aksiyon ile espri anlayışının kurduğu denge mükemmeldi .
Ayrıca filmin mesajı da çok güzeldi .
Filmin uzun bir süre aynı çizgide ilerleyeceğini düşünsem de sonlara doğru hikayenin birazcık duygusallaşması ile verilen mesajlar çok iyiydi .
Hatta , bu filmde verilen mesajın orijinal Lego Filmi'nden daha iyi olduğunu düşünüyorum .
Kısacası , bu film inanılmaz derecede eğlenceliydi .
Komik , göndermesi bol , aksiyon dolu ve yaratıcıydı .
Lego Filmi mi yoksa Lego Batman Filmi mi daha iyiydi diye sorarsanız , bence iki film de benim için eşit .
Her iki film de kendi alanında çok başarılı .
Size abartılı gelebilir belki ama Lego Batman Filmi , Kara Şövalye Yükseliyor'dan beri çekilmiş en iyi Batman filmi benim gözümde ve kesinlikle izlenmeyi hak ediyor .
Pişman olmayacağınıza eminim .
FİLMİN İYİ yanları : + Göndermeler .
Ardı ardına kesilmeyen göndermeler . + İnanılmaz espri anlayışı . + Seslendirmeler , mesajlar , animasyonun kalitesi . + Hikayenin şaşırtıcı derecede aksiyon yüklü olması .
FİLMİN KÖTÜ yanları :
- Filmde yapılan şakalar o kadar hızlı ki , birkaç tanesini kaçırabiliyorsunuz ve bir şakaya güldüğünüz sırada gelen diğer şaka biraz zorlama gelebiliyor ( gerçekten garip bir kötü yan olduğunun farkındayım ) .
- Filmdeki aile dramı , hikayenin dinamik temposunu biraz yavaşlatmış .
TOPLAM PUAN : 8.5 / 10
