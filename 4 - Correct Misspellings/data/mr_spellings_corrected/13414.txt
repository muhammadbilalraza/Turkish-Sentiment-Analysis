Liza Alert isimli gönüllülerden oluşan arama kurtarma ekibinin çalışmalarından esinlenilen senaryosunu da Oleg Negin ile birlikte yazan Andrey Zvyagintsev’in yönetmen koltuğunda oturduğu “Nelyubov / Loveless” , başta mevcut ebeveynler olmak üzere evlilik yapmaya hazırlanan sorumluluk sahibi herkesçe mutlaka izlenilmesi gereken bir drama …
Evet belki biraz “sert” olmuş …
Ancak kendinden başkasını düşünmeyen bencil bireylerden anne ve baba olamayacağını hatta olmaması gerektiğini : Mikhail Krichman’ın kamerasıyla tespit ettiği nefes kesen görüntüler ve Evgueni – Sacha Galperine biraderlerin müzikleri eşliğinde çok net bir biçimde ortaya koymuş Zvyagintsev …
Yalnız bunu yaparken , yorumumuzda sadece “üç tanesine” işaret edeceğimiz kıvrak bir zekanın ürünü olan “dark comedy / kara mizah” unsurları kullanmayı da ihmal etmemiş …
Filmin ana karakterleri , boşanma arifesindeki Zhenya ( Maryana Spivak ) ile Boris ( Aleksey Rozin ) ve on iki yaşındaki oğulları Alyosha’dır ( Matvey Novikov ) …
Gerek elinden cep telefonu hiç düşmeyen Zhenya , eşinden üç yıl önce ayrılmış olan kırk yedi yaşındaki Anton ( Andris Keiss ) gerekse de Boris hamile bıraktığı gencecik maşa ( Marina Vasileva ) adında birer sevgili yaptıkları gibi artık tamamen “ağırlık” olarak görmeye başladıkları Alyosha’yı da birbirlerine itelemenin peşindedirler …
Üstelik şu an oturmakta oldukları ev de satılma aşamasındadır …
İşin daha da kötüsü , olan biten her şeyin farkındaki küçük Alyosha’nın üzüntüden kahrolarak kendini yiyip bitirmesidir …
Halbuki babası Boris’in tek derdi , çalıştığı şirket de boşanmanın , “Rusya’daki Ortodoksluğa” yapılan şahane bir gönderme ( KM 1 ) ile radikal dinci patronları tarafından yasaklanmış olmasıdır …
Narsist kişilik yapısının tipik özelliklerini sergileyen annesi Zhenya ise , Orhan Veli’nin “Cımbızlı Şiir”inin dizelerindeki gibi : “Ne atom bombasıNe Londra KonferansıBir elinde cımbız , Bir elinde ayna ; Umurunda mı dünya”Şeklindeki bir ruh haline sahiptir …
Ki geçen dakikalar içinde bu kadının , kendi öz annesi ( Natalya Potapova ) ile de arasının açık olduğu gibi yaptığı zor doğumdan sorumlu tutarak neredeyse nefret ettiği oğlunu hiç emzirmediğini de öğreniyoruz …
Feneri biri Anton’un diğeri de Masha’nın evinde söndürmeleri nedeniyle evle alakalarını iyiden iyiye kestikleri için Alyosha’nın iki gündür kayıp olduğundan , okul müdürünün telefonu sonrasında haberdar olur bu anne baba …
Devlet aygıtının hantallığının resmedildiği bölümde ( KM 2 ) , polisin elinden pek fazla bir şey gelmez ve Zhenya ile Boris’i , Türkiye’deki AKUT benzeri bir arama kurtarma örgütüne yönlendirir …
Bundan böyle konuyla bu kuruluşun grup liderlerinden Ivan ( Aleksey Fateev ) ilgilenecektir …
Yapılan karşılıklı görüşmelerin ardından , Alyosha’nın anneannesinin yanına gitmiş olabileceği ihtimali üzerinde durulur …
Ve işin gönüllü uzmanlarından Lena’nın ( Varvara Shmykova ) gözetiminde yola çıkılır …
Ama orada da değildir Alyosha …
Peki nerede bu talihsiz çocuk ?
Eğer merak ediyorsanız , finalde Zvyagintsev’in Zhenya’ya giydirdiği üzerinde “Rusya” yazılı eşofmanla yürüme bandında yaptırdığı koşu ( KM 3 ) ile sporsever devlet başkanı Putin ve ülkesine dair ilginç bir mesaj da içeren bu filmi kaçırmayın diyoruz …
Keyifli seyirler , Son bir not : Filmdeki “kara mizah” sahneler için ( KM ) ekini kullandık …
