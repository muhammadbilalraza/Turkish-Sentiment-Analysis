1971 yılında The Washington Post gazetesinin editörü Ben Bradlee ile yayıncısı Kay Graham'ın eline Vietnam Savaşı hakkında çok gizli belgeler geçer .
Diğer gazetelerin önüne geçmek isteyen ve aynı zamanda halka her şeyi açıklamak isteyen Kay ile Ben , bu haberi hükümetin uyarılarına rağmen gazetelerinde basmaya çalışır kısaca .
" Bu yıl yaşanan politik olaylardan sonra Steven Spielberg , bunlara karşılık bir cevap olarak The Post'u çekmeye karar verdi . Ready Player One'ı çektiği esnada bu ilkbaharda senaryosu yazılan , bu yılın sonundaki Oscar sezonuna kadar çekimleri bitirilen ve editlenen bir filme göre The Post , hiç de aceleye gelmiş hissi uyandırmıyor ( buradan Justice League iyi bir ders çıkartmalı ) . Bu konuda filmin prodüksiyon ekibi harika bir iş çıkartmış . Filmde yaratılan 70'li yılların atmosferi , kostümler , gazetecilik sahneleri , kısaca teknik bakımdan her şey tek kelimeyle harikaydı . Filmdeki performanslar ise tahmin edebileceğiniz gibi çok iyiydi zaten . Meryl Streep'i uzun zamandır bu kadar sürükleyici bir rolde izlememiştim . Ve Tom Hanks de harika bir yardımcı oyuncu olmuş . Bu ikilinin bir arada olduğu sahnelerse benim için filmin en ilgi çekici bölümleriydi . Bu arada Bob Odenkirk ile Sarah Paulson'ın performansları da es geçilemeyecek kadar başarılıydı . Bunların dışında John Williams'ın müziğini de oldukça etkileyici buldum . Hikayenin iniş ve çıkışlarında sadece Williams'a özgü olan sade ama etkili ritmlerinden dolayı bundan daha iyi bir besteci seçilemezdi . Muhtemelen The Post hakkında en çok sevdiğim şey , ikinci yarının sonunda her şeyin bir araya gelme şekli ve bütün bunların altında yatan mesajdı . The Post'un taşıdığı önemli mesajlarla birlikte filmin kendisi oldukça zamansal ve önemli bir hal alıyor . Bu da ikinci yarıda ortaya çıkan sonucu daha da etkili yapıyor . Yine de iyi mesajına ve hareketli geçen ikinci yarısına rağmen The Post , en büyük sıkıntısını senaryodan yana yaşıyor . Konu tarihi filmler olduğunda Steven Spielberg , Munich ile Bridge Of Spies gibi harika filmler yapmış birisi . Fakat The Post ise bunların yanında fazla "
Oscar için yapılmış " hissi uyandırıyor . Film iyi olmasına iyi de , zaman zaman hikaye sırtını türünün klişelerine yaslanarak ilerlemeyi tercih ettiğinden , bir sonraki sahnede nelerin olacağını önceden kestirebiliyorsunuz . Bu yüzden bu hikayenin hazırlanış biçimine - yani filmin ilk yarısına - bir türlü ısınamadım . İlk yarıda film kendisini izlettirmesine izletiyor ama harika performansların dışında hikayeye dair bir türlü ilgi çekici bir neden bulamıyorsunuz . Yine de ikinci yarıda hikaye asıl konuya giriş yaptıktan sonra The Post öyle sürükleyici bir hal alıyor ki , kendinizi birdenbire filmin bitiş jeneriklerini izlerken buluyorsunuz . Bu yüzden ikinci yarı , ilk yarının ağır temposunu biraz düzeltmeyi başarıyor . Yine de , ilk yarının da en az ikinci yarı kadar sürükleyici olmasını isterdim . Konu gazetecilik filmleri olduğunda , al The President's Men gibi bu konuyla direk alakalı veya Spotlight gibi yeni çıkmış filmler , bana göre The Post'dan çok daha sürükleyici ve etkileyiciydi . Yine de güncel mesajı , harika oyunculukları ve sürükleyici ikinci yarısı , The Post'u kesinlikle bir göz atılması gereken bir film yapıyor . Türünün yeni kurallarını yıkmasa da , gazetecilik filmlerini sevenlerin kaçırmaması gereken bir iş . The Post , normalde çok daha iyi olabilecek ama bu haliyle de sade ve etkili olmayı başarmış bir film . İyi seyirler . FİLMİN İYİ yanları : + Bütün harika performanslar . + Güncel mesajlar . + Sürükleyici bir ikinci yarı . + Kısa zamanda yaratılmış olan etkileyici atmosfer . FİLMİN KÖTÜ yanları :
- Biraz fazla ağır ilerleyen ilk yarı .
- Zaman zaman fazlasıyla " Oscar için yapılmış " hissi uyandırması .
- Türünün yeni kurallarını yıkmaması .
TOPLAM PUAN : 7.3 / 10
