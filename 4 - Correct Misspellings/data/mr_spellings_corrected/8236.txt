“Todos lo saben / Everybody Knows” , senaryosunu da yazan Asghar Farhadi’nin yönetmen koltuğunda oturduğu gerilim dozu hayli yüksek bir drama …
Prömiyeri , 8 Mayıs 2018’de Cannes Film Festivalinde yapılan ve 14 Eylül 2018’de İspanya’da vizyona giren filmin , 8 Şubat 2019 tarihinde de Amerika’da gösterime girmesi bekleniyor …
11,8 milyon dolarlık bir bütçeyle çekilen ve şu ana kadar da 13,8 milyon dolarlık bir gişe yapabilmiş olan filmin , 7.1 / 10 ( 7.104 oy ) olan IMDB izleyici puanı ortalamasıyla 6.3 / 10 ( 55 yorum ) ve 66 / 100 ( 20 yorum ) olan Rotten Tomatoes ve Metacritic yorum ortalamaları , her ne kadar oylamaya katılan izleyici ve eleştirmen sayısı çok yüksek olmasa da , orta karar bir filmle karşı karşıya olduğumuzu söylüyor gibi …
Yine de , gelin isterseniz ; gerçekte neler olup bittiğini anlayabilmek için , her zamanki gibi önceliği yine oyuncu kadrosuna vermek suretiyle filmimize biraz daha yakından bakalım …
Ancak başlamadan , “Neden Asghar Farhadi gibi oldukça etkileyici bir kariyere sahip olan İranlı bir yönetmen , İspanya’da ( Arjantinli Ricardo Darín hariç ) İspanyol oyuncularla hem de tek kelime anlamadığı İspanyolca dilinde üç gün sonra unutulacak bir film çeker ? ” sorusunu yanıtlamamız gerekiyor …
Zira iyi oyuncu kadrosu dışında “sabun köpüğü” tarzındaki bu filmin görünürde , Farhadi klasındaki bir yönetmenin filmografisine yapabileceği hiçbir katkı yok …
Gerçi insan kendini Farhadi’nin yerine koyup , “Devlet sansürü ile uğraşmak yerine bu kez de kafamıza göre takılalım dedik” der miydik demekten de alamıyor …
Hani sürekli sağlıklı yiyecekler tüketerek yaşayan birinin senede bir gün bu diyete ara verip abur cubur takılması gibi …
Evet , olaya bu şekilde yaklaşılınca en zararlı atıştırmalık bile insana , masum bir diyet molasıymış gibi görünebiliyor …
Tabii , söylediğimiz gibi senede bir kez olması koşuluyla …
Eğer bu diyet bozma işi alışkanlık yaparak süreklilik arz etmeye başlarsa işin seyri o zaman değişir …
Örneğimizde olduğu gibi , bugüne kadar başarılarla dolu işlere imza atmış olan sıra dışı İranlı yönetmen Farhadi gider yerine sıradan bir İranlı yönetmen gelir …
Elbette , bu durumda yapımcılar da ; bir İspanyol filmini , sanki mevcut İspanyol yönetmenlerin köküne kıran girmişcesine bir İranlı yönetmene çektirme işini de ciddi şekilde sorgulamaya başlarlar …
Yalnız bütün bu söylediklerimiz kesinlikle , ” Asghar Farhadi , bu filmde çok kötü bir iş çıkartmış” şeklinde de algılanmamalı …
Bizim vurgulamaya çalıştığımız şey tamamen farklı …
Umarız Farhadi bundan sonra çekeceği filmde tekrar kendi özgün tarzına döner ve bizde o filmi yorumlarken bu filme de göndermeler yaparak Farhadi’ye ve sinemasına ilişkin görüşlerimizi daha ayrıntılı bir şekilde paylaşırız …
Gerçi bu karşılaştırmalı değerlendirmeyi , bir fırsat yaratabilirsek , önceki filmlerini yorumlarken yapmamız da pekâlâ mümkün …
Sonuç olarak , oyuncu kadrosunun kalitesi ve hikâyesindeki gizem nedeniyle 132 dakika boyunca irtifa kaybetmeden aynı tempoda devam eden bu film için puanımız 3 önerimiz ise , “bir şans verilebilir” şeklinde olacak …
Keyifli seyirler , Son bir not : Tüm hakları bize ait olan bu yorumun orijinali ; bir başka mecrada tarafımızca , 28 Aralık 2018 günü saat 01.11’de yazılarak paylaşılmıştır .
