“Official Secrets” , senaryosunu da Marcia ve Thomas Mitchell’ın " The Spy Who Tried to Stop a War : Katharine gün and the Secret Plot to Sanction the Iraq Invasion "
( 2008 ) isimli kitabından uyarlayarak Gregory ve Sara Bernstein ile birlikte yazan Gavin Hood’un yönetmen koltuğunda oturduğu biyografik bir drama …
Dünya prömiyeri , 28 Ocak 2019’da Sundance Film Festivalinde yapılan ve 30 Ağustos 2019 tarihinde Amerika’da , 18 Ekim 2019 tarihinde de İngiltere’de vizyona giren filmin , 7.3 / 10 ( 34.755 oy ) ve 4.3 / 5 ( 250 üzeri oy ) olan IMDB ve Rotten Tomatoes izleyici puanı ortalamalarıyla 6.9 / 10 ( 164 yorum ) ve 63 / 100 ( 28 yorum ) olan Rotten Tomatoes ve Metacritic yorum ortalamaları , orta karar bir filmle karşı karşıya olduğumuzu söylüyor gibi …
Ama biz yine de , Ocak 2016’da oyuncularının arasında Harrison Ford , Anthony Hopkins , Paul Bettany , Natalie Dormer ve Martin Freeman’ın bulunacağının açıklandığı , aynı yılın Şubat ayında ise Tahar Rahim ile Gillian Anderson gibi isimlerinde eklendiği ( ancak 2018 yılı içinde “sil baştan” yapılarak yeniden şekillendirilen mevcut yapısında bunlardan tek birine dahi yer verilmediği ) bu filmi , her zamanki gibi önceliği oyuncu kadrosuna vermek suretiyle bizzat kendimiz mercek altına alarak incelemeye ardından da puanlamaya çalışacağız …
Bunun içinde insanda , eldeki sıra dışı konuya karşın sinema salonlarında izdihama neden olacak seyirci kitleleri için değil de düşük bir bütçeyle BBC’nin TV için sessiz sedasız çektiği daha az iddialı dramaları andırır tarzda kurgulandığı izlenimi yaratan filme ilişkin ilk tespitimizi , sonrasında da naçizane ilk önerimizi paylaşalım istiyoruz …
Bu bağlamda da işe ; karşımızdakinin , eğer ( kendisine verilen her rolü ağlak bir yüz ifadesiyle oynayan ) Keira Knightley’in ( yapılan haksızlıklar karşısında “isyan edercesine” değil de ) “kıvranır” ile “kıpırdanır” arasındaki hâl ve tavırları da olmasa , bırakın ( nam - ı diğer doktor Who ) Matt Smith’i , yılların Ralph Fiennes’inin bile misafir oyuncu gibi takıldığı bu filme sabır göstermenin çok da kolay olmadığını söyleyerek başlayabiliriz …
Hâlbuki yukarıda da vurguladığımız gibi filmin yaşanmış gerçek olaylara dayanan senaryosu oldukça etkileyici …
Fakat “dağ fare doğurdu” hesabı , ne oldu nasıl olduysa artık ortaya bu kadar “çapsız” bir film çıkmış …
Ki , gördüğümüz kadarıyla ilk büyük talihsizlik , aralarında Harrison Ford ile Anthony Hopkins gibi dev oyuncuların da bulunduğu castingin iptali ile başlamış ve proje , 2016 – 2018 arasındaki iki yıllık süre boyunca askıda kalmış …
Her ne kadar tahminimiz bütçe ( yahut da benzeri “kirli” planları önce Suriye sonra da İran’da uygulamak isteyen emperyalist savaş lobisi ) ile alakalı olsa da elbette filmi bu hale getiren gelişmelerin ardındaki gerçek nedenleri bilemiyoruz …
Bildiğimiz tek şey , filme konu olan gerçek Katharine Teresa Gun’ın “takdire şayan” çabalarının ziyan edildiği …
Yoksa emin olun , ciddiyetle ele alınsaydı bu hikâyeye sahip olan bir film , aynı dönemin şahin politikacılarından ABD Başkan Yardımcısı Dick Cheney’in hayatının anlatıldığı birer Academy , Golden Globes ve BAFTA ödüllü “Vice” ( 2018 ) filminin karşısına savaş karşıtı bir “anti – tez” olarak bal gibi de çıkartılabilirdi …
Tam da bu noktada diyebilirsiniz ki , “Ne yani şimdi bu film izlenilmez mi ? ”Tabii ki de izlenilir …
Zaten bizim anlatmaya çalıştığımız şey de çok farklı …
Biz olaya biraz da sinema estetiği açısından bakıyor ve öyle de değerlendiriyoruz …
Lütfen sizlerde yorumlarımızı , anlık ( ve birkaç paragraflık ) SMS mesajları tarzındaki “duygu patlamaları” gibi değil de sinema sanatına duyulan heyecan ve kaygılar çerçevesinde yazılmış bilgi ve sürprizler de içeren standart formatlı eleştirel makaleler biçiminde okuyarak değerlendiriniz …
Belki biraz tarzımızın dışında olacak ama tek bir “spoiler vermeden” buraya kadar yazdıklarımızın tamamı , zımnen de olsa ikisini de içerdiği için filme ilişkin hem ilk tespitimiz hem de ilk önerimiz olsun …
Artık ayrımı gönlünüze göre siz kendiniz yaparsınız …
Sonuç olarak , kendi değerlendirme sistemimiz içinde puan olarak 2,5 verdiğimiz bu film için önerimiz de çok büyük beklentilere girmeden , “bir şans da siz verebilirsiniz” şeklinde olacak …
Keyifli seyirler …
