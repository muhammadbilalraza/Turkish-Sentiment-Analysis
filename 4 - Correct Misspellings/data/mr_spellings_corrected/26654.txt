İngiliz rock grubu The Smiths’in kurucularından Steven Patrick Morrissey’in ( Jack Lowden ) 1976’daki ilk gençlik günlerinden ( aynen filmin afişindeki gibi ) Johnny Marr’ın ( Laurie Kynaston ) kapısını çaldığı 1982 arasındaki altı yıllık “sancılı” dönemin anlatıldığı bir biyografik drama olan “England is Mine” , senaryosunu da William Thacker ile birlikte kaleme alan Mark Gill’in yönetmen koltuğunda oturduğu “ilk ( debut ) ” uzun metrajlı sinema filmi …
Yani bu da demek oluyor ki : Eğer Morrissey ile The Smiths’in isimlerini hiç duymadıysanız veya müzikleriyle pek alakalı değilseniz , oldukça mütevazı bir bütçeyle çekildiği her halinden belli olan bu “bağımsız ( indie ) ” film kesinlikle size göre değil …
Boşuna zaman harcayıp canınızı sıkmayın …
Bu küçük uyarının ardından yeniden filmimize dönecek olursak …
1976 yılının Manchester’ındayız …
Henüz on yedi yaşında olan Steven , o günlerde sıklıkla Anji Hardie ( Katherine Pearce ) ile takılmaktadır …
Yine beraberce dolaştıkları bir günün ardından bu iki ergen Steven’ın evine geldiklerinde , babası Peter Morrissey ( Peter McDonald ) “işsiz güçsüz” dolaştığı gerekçesiyle oğluna parlar …
Hani neredeyse haşlar …
Neyse ki , anne Elizabeth Morrissey ( Simone Kirby ) anında oğlunun imdadına yetişir ve böylelikle her zaman olduğu gibi karı koca arasındaki hırgür de başlamış olur …
Sürekli bir arayış içinde olan Steven o günlerde ; şarkı sözü , şiir türü şeylerin yanı sıra “acımasız sertlikteki” müzik eleştirileri de yazmaktadır …
Bir plakçı dükkanındaki panoda genç gitarist Billy Duffy’nin ( Adam Lawrence ) , “bir gruba katılmak veya grup kurmak” istediğine dair el yazısıyla yazılarak iliştirilmiş ilanını görerek alan Steven ile Anji , Billy’i telefonla arayarak ondan ertesi gün için bir randevu da koparırlar …
Koparırlar koparmasına da ( vakti zamanında bizim de müdavimlerinden olduğumuz ) Melody Maker okuyarak buluşma saatini bekleyen Steven , Billy’nin gelmesine karşın aniden görüşme fikrinden vaz geçerek oradan uzaklaşıverir …
Gerçekten de içine kapalı , sürekli depresif , somurtkan , tatminsiz ve utangaç bir kişilik yapısına sahip olan Steven için bu durum , hiç de şaşırtıcı değildir …
O andan itibaren , tepesi atan Anji’yi bir daha onun “yanında” hiç göremeyiz …
Unutmadan bu arada , babası Peter’ın da Steven’ı , annesi Elizabeth ve bir market de reyon görevlisi olan ablası Jackie ( Vivienne Bell ) ile baş başa bırakarak evi terk etmiş olduğunu da belirtmiş olalım …
Hatırlarsanız yukarıda Steven’ın müzik eleştirileri karaladığını da söylemiştik …
İşte bunlardan birisi sonrasında Linder Sterling ( Jessica Brown Findlay ) yazdığı yorumunda , Steven’a yönelik ne yenilir ne de yutulur tarzda olmayan çok ağır ifadeler kullanmıştır …
Neyse , onu öylece orada bırakır Steven …
Zira evlerinin kirası dahil ödenecek faturaların tamamı kendisi , annesi ve ablasının üstüne yıkıldığı için başları fena halde derttedir …
İlk halletmesi gereken şey , bir an önce para kazanarak eve katkıda bulunacağı bir iş bulmaktır …
Elindeki kalemle gözü de ilanlarda olan Steven , gazeteleri tarayarak Gelir İdaresinde küçük bir memuriyet işi bularak oraya yerleşir de …
Derken , her zamanki gibi bira içmek üzere gittiği canlı müzik yapılan mekânda sonradan “arkadaş” da olacağı Linder , Steven’ın yanına gelerek yazdıkları için kendisinden özür diler ve beraberce davet edildiği partiye giderler …
Bütün bunlar yaşanırken yaşamındaki önemli kırılma anlarından birine neden olacak olan Christine’de ( Jodie Comer ) Gelir İdaresinde çalışmaya başlamış olup amiri Bay Leonard ( Graeme Hawley ) Steven’ı , onu gezdirmek ve işi anlatmakla görevlendirmiştir …
Biz tam derin bir üzüntüyle , “Hadi ya ! ” derken …
Ardından artık her şeyin bittiğini düşünerek umutsuzluk dolu bir melankoliye kapılacağı , Linder ve Billy’nin yol açtıkları iki “hayal kırıklığını” daha peş peşe yaşayacaktır Steven …
Ki bunlar aslında Steven’ın şansının , olumlu anlamda dönmesine sebep olan kilometre taşları olarak yer alacaklardır biyografisinde …
İzlediğinizde göreceksiniz ki : Her ne kadar , “çölde kutup ayısı ile karşılaşan bedevi misali” talihsizlikler yaşasanız da bizzat hayat , “bitti” demeden hiçbir şey bitmiyor ve umutlar taptaze kalabiliyor …
Yeter ki siz , doğru bir hedef ve sağlam bir irade ile yola koyulmuş olun …
Keyifli seyirler ,
