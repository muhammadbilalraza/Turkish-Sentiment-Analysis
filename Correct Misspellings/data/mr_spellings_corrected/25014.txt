Kariyerinde pek çok klasiğe imza atmış Woody Allen'ın çok kolay izlenebilen , ancak sinema otoriteleri tarafından pek de beğenilmeyen son filmi .
Baş rollerde çok beğendiğim başarılı oyuncular Phoenix ve Stone var .
Aslında yine tematik olarak önceki filmlerine benzer karakterler ve olaylar yaşanıyor .
Bir felsefe profesörü Abe , Kant , Heidegger veya Kierkegaard gibi filozoflardan alıntıladığı pek çok aforizma eşliğinde varoluşsal bunalımların içinde yüzen , karizmatik , kasabaya yeni gelen , gizemli bir adam .
Jill de onun hayranlarından biri , kendisinin de vakit geçirmekten en fazla zevk aldığı .
Emma Stone bu tip rollere öteden beri oldukça yakışıyor zaten .
İşlenen bir cinayetin ardından akış tamamen değişiyor haliyle .
Filmin baştan itibaren tutturduğu komedi tonu ise hiç zedelenmeden devam ediyor .
Cinayet veya diğer yaşananlara rağmen .
Daha derinlikli , daha özenli olabilirdi gibi sanki " Irrational Man " .
Ünlü yönetmenin kendini ciddiye almadığı , bilinçli olarak böyle hafif bir filme imza attığı , bunu yaparken de amacının keyifli vakit geçirmek olduğu hissi uyandı bende .
Yani çok da kasmadığı ortada .
90 dakikalık kısa süresi sonucunda da keyifli , bir çırpıda izlenen , sürükleyici bir yapım çıkmış ortaya .
Aslında film tüm bu hafifliğine rağmen çok önemli ve üzerine uzun uzadıya tartışılabilecek bazı sorular da bırakıyor seyirciye , onları düşünmeye ve içgüdüsel olarak bir karara varmaya iterek .
Cinayetteki ahlaki kaygılar mesela , bunlardan en fazla göze çarpanı .
Yönetmenin sinemasına aşina olanların rahatlıkla beğeneceği bir film .
Beklentileri yüksek tutmadan izlemek kaydıyla .
