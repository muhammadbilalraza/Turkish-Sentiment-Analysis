“The Aeronauts” , senaryosunu , yönetmen koltuğunda oturan Tom Harper ile birlikte kaleme aldıkları hikâyeden uyarlayarak Jack Thorne’un yazdığı yarı biyografik bir drama …
Dünya prömiyeri , 30 Ağustos 2019’da Telluride Film Festivalinde yapılan ve 4 Kasım 2019 tarihinde ( 4DX ve IMAX formatlarında ) İngiltere , 6 Aralık 2019 tarihinde de ( sınırlı salon gösterimiyle ) Amerika’da vizyona giren filmin , 6.6 / 10 ( 27.696 oy ) ve 4.2 / 5 ( 50’den daha az oy ) olan IMDB ve Rotten Tomatoes izleyici puanı ortalamalarıyla 6.5 / 10 ( 187 yorum ) ve 60 / 100 ( 37 yorum ) olan Rotten Tomatoes ve Metacritic yorum ortalamaları , her ne kadar oylamaya katılan izleyici sayısı çok düşük olsa da , orta karar bir filmle karşı karşıya olduğumuzu söylüyor gibi …
Ama biz yine de Felicity Jones ile Eddie Redmayne’in , pek çok Marvel prodüksiyonunda da imzaları bulunan Rodeo FX ve Framestore firmalarının CGI teknolojisi ile sonradan ürettikleri uygulamalara sanki zaten gerçekten de varmış gibi ayak uydurarak rol kesmeye çalıştıkları bu filmi , her zamanki gibi önceliği oyuncu kadrosuna vermek suretiyle bizzat kendimiz mercek altına alarak incelemeye ardından da puanlamaya çalışacağız …
Bunun içinde , ( büyük çoğunluğunun görsel efektlere gittiğini tahmin ettiğimiz ) 40 milyon dolarlık bir bütçeyle çekilen ve işi 20 Aralık 2019’da Amazon Prime Video devraldığı için gişede 3,8 milyon dolarlık hasılat rakamı ile yetinmek zorunda kalan filme ilişkin ilk tespitimizi , sonrasında da naçizane ilk önerimizi paylaşalım istiyoruz …
Bu bağlamda da işe karşımızdakinin ; tarihi gerçeklere birebir bağlı kalmak yerine içine “kurgusal ( fiction ) karakter ve hikâyelerde” ilave edilerek farklı bir atmosfer yaratılmaya çalışılan filmlere dair özgün örneklerden biri olduğunu söyleyerek başlayabiliriz …
Zira Richard Holmes tarafından yazılan ve filme temel olan “Falling Upwards : How We Took to the Air : An Unconventional History of Ballooning” ( 2013 ) isimli kitabın ( ve yaşanan olayın ) gerçek kahramanları arasında , filmde Felicity Jones’un canlandırdığı Amelia Wren diye biri yok …
5 Eylül 1862 tarihinde o yolculuğu gerçekleştiren iki baloncu , filmde Eddie Redmayne’nin oynadığı James Glaisher ile ( artık her nedense ) bahsi tek kelimeyle dahi geçmeyen Henry Coxwell …
Ki bu durum , ( Başkanlarından biri Sir Isaac Newton olan ve Birleşik Krallık Ulusal Bilimler Akademisi olarak da bilinen ) “The Royal Society of London for Improving Natural Knowledge” tarafından “büyük bir utanç” olarak nitelenmiş bulunmaktadır …
Tabii böyle olunca da herkes , Amelia Wren karakterinin kimliğini merak etmeye başlamış …
Doğrusunu isterseniz bu konudaki rivayetler muhtelif …
Yalnız içlerinden bizzat Felicity Jones tarafından da onayladığı için en fazla kabul göreni , ( Amelia’nın kocası gibi ) kocasının adı Pierre olan ilk profesyonel kadın baloncu Sophie Blanchard’a ( 1778 – 1819 ) yönelik olarak yapılan atıf …
Amelia’nın kocası Pierre’in dramatik ölüm biçiminde de 25 Mayıs 1824 tarihinde balonla uçarken geçirdiği elim bir kaza sonucunda hayatını kaybeden İngiliz baloncu Thomas Harris’in ölümünden esinlenildiği düşünülüyor …
Elbette hikâyeyi gerçeklerden uzaklaştıran bu sıraladıklarımız filmi değersiz kılmıyor …
Tam tersine , böylelikle “Gravity” ( 2013 ) dekine benzer tarzda gerilimde içeren tehlikeli sahneler de eklendiği için film , ilgiyle izlenilen bir yapıya bürünmüş oluyor …
Hele de bir balonun içine sıkışıp kalmış olan Amelia Wren ( Felicity Jones ) ile James Glaisher ( Eddie Redmayne ) , aynı elmanın iki yarısı gibi tam bir kimyasal uyum içindeyken …
Belki biraz tarzımızın dışında olacak ama tek bir “spoiler vermeden” buraya kadar yazdıklarımızın tamamı , zımnen de olsa ikisini de içerdiği için filme ilişkin hem ilk tespitimiz hem de ilk önerimiz olsun …
Artık ayrımı gönlünüze göre siz kendiniz yaparsınız …
Sonuç olarak , kendi değerlendirme sistemimiz içinde puan olarak 3 verdiğimiz , izleyicisine “üst seviyede adrenalin vadeden” bu film için önerimiz de , olumsuz yorum ve puanlara aldırmadan , “bir şans da siz verin” şeklinde olacak …
Keyifli seyirler …
