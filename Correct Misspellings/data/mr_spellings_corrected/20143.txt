Fareyi Öldürmek Filmi Üzerineİrfan Yalçın’ın “Fareyi Öldürmek” adlı romanından yola çıkılarak senaryolaştırılan , yönetmen , senaryo yazarı Aydın Sayman tarafından sinemaya aktarılan İçimdeki İnsan filmine bakarak , toplumu , günümüzü , nasıl bir ortamda yetiştiğimizi anlayabilir miyiz ?
Film , gazeteci , yazar Nuri’nin , doğup büyüdüğü , uzun yıllar sonra döndüğü , çok değiştiğini fark ettiği küçük bir taşra kentinde başlar .
Kenti dolaşırken eski arkadaşlarından tapu memuru , karısıyla çocuğunu yıllar önce kaybettiğinden ikinci evliliğini yapmış olan Sabri’yle karşılaşır .
Sabri , aradan uzun yıllar geçtiğinden önce Nuri’yi tanıyamaz .
Daha sonra iki arkadaş , mesai bitimi , kahvehanede buluşmak üzere sözleşip ayrılırlar .
Sonraki sahnede Sabri’nin kriz geçirerek , eline geçirdiği demiri mesai arkadaşlarından birinin kafasına vurarak cinayet işlediğini görürüz .
Sabri kriz esnasında çevresindekileri fare gibi gördüğünden , aslında birine vurduğunu değil , fareye vurduğunu sanmıştır .
Kente geliş amacı babasından kalan bahçeyi satmak olan Nuri olayı öğrenince Sabri’yi tanıyan herkes gibi çok şaşırır .
Sabri’nin karıncayı incitmeyecek kadar kibar , duyarlı biri olduğu düşünüldüğünden bu cinayet gerçekten de hayret vericidir .
Gazeteci Nuri bu olay üzerine bir süre daha şehirde kalarak , olayın detaylarını öğrenmek ister .
Eskiden beri kişiliğini bildiği Sabri’nin neden cinayet işlediğini merak ettiğinden konuyu , Sabri’nin çevresindekilerle görüşerek anlamaya çalışır .
Önce tutuklanan , tutuklandıktan sonra da intihar eden ya da üzüntüden ölmüş olabileceği söylenen Sabri’yle cezaevinde görüşür .
Sabri Nuri’ye bir sırını açıklar gibi , o sırada her yerde fare gördüğünü , fareyi öldürmek isterken kendine geldiğinde mesai arkadaşlarından birisinin kafasına demirle vurduğunu anladığını söyler .
Sabri’nin ölümünden sonra Nuri , Sabri’yi tanıyanlara fare olayı hakkında sorular sorar .
Sabri daha önce de fareden söz etmiş midir ?
Filmin konusu bu soruya cevap bulmaktır da denebilir .
Farenin kim ya da ne olduğunu anlamaya ve anlatmaya mahallenin delisi olarak bilinen Naci’yle başlayalım .
Çocuklar sokakta gördükleri , Naci adındaki ihtiyarı kızdırmak için alay etmektedir .
İyi eğitim almadıkları , en basit ahlak kurallarını dahi öğrenmedikleri anlaşılan bu çocuklar , bastonla yürüyen , dedeleri yaşındaki Naci’nin , dağılın ısrarına rağmen iki de bir toplanarak çirkin davranışlarını sürdürmeye , kızılacak şeyler söylemeye , kötü , istenmeyen davranışlar sergilemeye , kızdığını anladıkları yaşlı adamı daha çok kızdırmaya devam etmektedirler .
Diyebiliriz ki , iş yerinde görevini yaparken kriz geçiren Sabri’nin kafasına demirle vurduğu ilk fare bu sahnede karşımıza çıkar .
Anne babalar , toplum , okul , öğretmenler , nasıl çocuklar yetiştirmişse bu çocuklar sokaktaki , dedeleri yaşındaki ihtiyarı kızdırmaktan zevk duyarlar .
Yaşça büyük ya da engelli birine nasıl davranmaları gerektiğini öğrenmemişlerdir .
Farklı , güçsüz gördüklerini alaya alıp ilkellik içinde eğlenmeye çalışırlar …
O sırada çocukların ihtiyarla alay ettiği sahneyi gören , Nuri’yi gezdiren taksi şoförü şöyle der : “Biz akıllılarımızı sevmeyiz ama delilerimize düşkünüzdür . ” Halbuki sahnede insan sevgisinden eser yoktur , sadece alaya alma vardır .
İkinci fareyi , Nuri ile Sabri’nin karşılaştığı sahnede görürüz .
Bu sahnede okula ait olduğu anlaşılan bahçede dövülmekten eli yüzü morarmış , burnundan kanlar sızan , kavlamış derileri kan içinde , canından bezmiş , mutsuz görünen , başlarında polisin durduğu , gıda çalmak suretiyle hırsızlık yaptıkları konuşulan üç ortaokul öğrencisi vardır .
Yoldan geçenler , çocuklara bakarak durumu anlamaya çalışır .
Olayı görenlerden biri , soru üzerine , ne olup bittiğini anlamadan , çocuklara atılan dayak için , “Kim pataklamışsa iyi etmiş , ” der. Genç kadınsa bu söze itiraz eder , ne olduğunu bilmeden konuşmamak gerektiğini söyler .
O sırada olayı gören Sabri , üzgünce , kendi çocukluğunu görmüş gibi elbiseleri toz toprak ve kan lekeleri içindeki çocuklara bakmaktadır .
Daha sonra , yeni karşılaştığı arkadaşı Nuri , olayı fazla önemsemezken , şöyle diyecektir : “Yazık , daha çok gençler . ”Filmin sonraki bölümlerinde Sabri’nin iş arkadaşlarını tanırız .
Amiri konumundaki Hulusi Bey dışında insan ilişkilerinden anlayan kimse yok gibidir .
Kimi memurlar , eğlenmek için Sabri’nin ceketine kuyruk niyetine kâğıt iliştirirler .
Sonra da sinir bozucu çocuklar gibi kahkahayla gülüp eğlenirler .
Sabri’nin kibarlığını , çaycıya bile saygıyla teşekkür etmesini saflık olarak gören bu memurlar , tıpkı sokaktaki ihtiyarı rahat bırakmayan çocuklara benzerler .
Halden anlamadıkları gibi kendileri gibi hoyrat olmayan birini küçük düşürmenin yollarını ararlar .
Kendilerince de buldukları bu yolları kullanarak güzel vakit geçirirler .
Kötü olanın , yanlış davranış sergileyenin kendileri olduğunu görmezler , hiçbir zaman da göremeyecekleri toplumsal bir ortam içinde yaşarlar .
Eğlencelerinden biri de Sabri adına , kadın memur Necla’ya yazdıkları aşk mektuplarıdır .
Necla aşk mektuplarını aldıkça Sabri’nin karşılıksız aşkından rahatsızlık duyduğunu söyler .
Necla da ihtiyarla dalga geçen çocuklar kadar insan ilişkilerinden habersizdir .
Gerçekte bütün ilgisi kendi üzerine çevrili , kendini beğenmiş , “Gencim , güzelim , elbette herkes bana âşık olacaktır ama yeter ettiniz , düşün yakamdan , aynaya bakın kendinize gelin , babam yaşındasınız , ” diyen bir karakterdir .
Halbuki hem kendisiyle hem Sabri Bey’le dalga geçildiği çok açıktır .
Değişik vesilelerle bu konu gündeme geldiği halde öfkesini sürekli Sabri Bey’e yansıtır .
Sabri Bey'se bir türlü durumu anlayamaz .
Sonunda olay iyice büyür ; eğlenenler bu olmayan aşkı , Sabri Bey’in ikinci karısı olan Şükran Hanım’a kadar bildirirler .
Şükran Hanım da olayı araştırmadan , sorup soruşturmadan daireye kadar gelerek kocasını rezil eder , olmayan ilişkiyi varmış gibi herkesin içinde konuşmaya , koca adamı gerçek olmayan davranışlar üzerinden eleştirmeye başlar .
Sabri’yi filmin kimi bölümlerinde çevresindekilere benzemeyen , mesela kitap okuyan , kendini yetiştirmeye çalışan , dünya klasiklerine kadar pek çok kitabı okumaktan zevk alan bir karakter olarak da görürüz …
Okumasından rahatsız olanların başında karısı Şükran gelir .
Öyle ki , Şükran , kocasının elindeki kitabı alıp yırtacak kadar saygı sınırlarını aşan , “Oku sen , başkaları ev bark sahibi olurken sen bir şey yapma , oku , sadece oku , ” diyen bir kadındır .
Bu yönüyle kafasına demirle vurulan farelerden biri olduğunu rahatlıkla söyleyebiliriz .
Şükran karakteri aynı zamanda okuma özürlü , kitap okumayı gereksiz bulan toplumu simgeliyor dersek yanlış bir şey söylemiş olmayız .
Kafasına demiri hak edenlerden birinin de Sabri’nin evlat ayırt eden babası olduğunu rahatlıkla söyleyebiliriz .
Sabri’nin babası rolündeki Yüksel de tıpkı sokaktaki çocuklar , dairedeki memurlar , hırsızlıkla suçlanan çocuklara dayak atan yetişkinler gibi büyümemiştir , insan ilişkilerinde bir arpa boyu yol gidemeyecek olanlardandır .
Oğlunun birini diğerine göre neden üstün tuttuğunu anlamanın imkânı yoktur .
Sonraki yıllarda sevdiği oğlunun hizmetine girerek terzi yanında çalışmaktan ayrılacak , diğer oğlundan nefret etmeyi sürdürürken , büyük oğlundan sevgi dilenecektir .
Halbuki en büyük desteği de hep horladığı , sevmediği oğlundan görecektir .
Buna rağmen tutumu değişmeyecek , seneler önce nasılsa hep öyle kalacaktır .
Üzerinde durulması gereken , demiri kafasına hak eden bir diğer karakterde Sabri’nin annesi Sebahat karakteridir .
Kazayı gören kocası rüşveti kabul etmediği halde Sabahat , para karşılığında , hiç görmediği , kocasından duyduğu trafik kazasına , mağdur yakınlarının aleyhine olacak şekilde tanıklık etmeyi kabul eder …
Aslında filme konu olan karakterlerin hemen hepsi kötülüğü , kötülük olsun diye yapmazlar .
Temel neden , cahillik , bilgisizlik , sosyal ortamda kendini geliştirme yollarının kapalı olmasıdır .
Mesela Sabri’nin annesini para karşılığında yalan ifadeye teşvik eden şey , yoksul hayatın , işsizliğin neden olduğu sıkışmışlık durumudur .
Tapuda çalışanlar da rüşvet alır .
Bir tek Sabri’dir rüşveti görünce gülmeyen , kızan , tepki gösteren .
Sabri’nin bir diğer özelliği de siyasi nedenle polisten kaçan birine sadece insan olduğu için , bir şey sormadan yardım etmesidir .
Bilmediğimiz olaylara karıştığı anlaşılan yaralı adamın yardıma ihtiyacı vardır ve Sabri için bunun dışındaki olayların önemi yoktur .
Kuşkusuz film , psikolojik özellikleri bakımından bunların dışında da konuyu değerlendirmek isteyenlere pek çok malzeme sunmakta .
İnsan malzememiz filme konu olan karakterlerde gözlediğimiz gibiyse , neden bugün bu durumda olduğumuz da iyi anlaşılır diye düşünüyorum .
Mesela Sabri gibi kriz noktasında yaşayanların sayısı 2021 yılının bu hukuk tanımaz , liyakatin değil , torpilin öne çıktığı siyasal ortamında , fareyi öldürme arzusu sizce az mıdır ?
Sabri gibi olmayanlar , başkalarının eteğine kâğıttan kuyruklar takıp eğlenirken , kitap okuyan , karıncayı bile incitmemek için bastığı yere dikkat edenler , torpile , rüşvete karşı çıkanlar , insan olan herkese mesleğine bakmadan saygı duyanlar kriz noktasında , bunalım içinde yaşamıyor mu ?
Yazan : Yusuf Solmaz / https://twitter.com/yusuf35solmaz
