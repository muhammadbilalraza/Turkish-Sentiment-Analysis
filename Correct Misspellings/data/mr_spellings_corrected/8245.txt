DÖRT DÖRTLÜK BİR SÜPERKAHRAMAN FİLMİ Wonder Woman filmi beni fazlasıyla şaşırtan ve heyecanlandıran bir film oldu .
Gerek senaryosu , gerek grafikteki başarısı ve kameranın sizi içine çeken hareketleriyle bambaşka bulacağınız fantastik bir film .
Yönetmen koltuğunda ise ödüllü yönetmen Patty Jenkins oturuyor .
Oldukça güçlü bir Amazon savaşçısı olan Diana’nın yaşadığı tanrıların yarattığı ve cennetin yeryüzündeki yansıması olan Themysciria adasına bir savaş uçağı düşer ve Diana , bu uçağı kullanan Steve Trevor’ı kurtarır .
Amazon kadınlarına şu an I. Dünya Savaşı’nın yaşandığını anlatan Steve , Diana’nın ilgisini çeker ve Diana , savaşa katılmak için gerçek dünyaya atılır .
Bu sırada da gerçek dünyanın işleyişini öğrenir ve düşmanları yenmek için her şeyini ortaya koyar .
Tüm savaşları olduğu gibi , 1. Dünya Savaşını da Savaş Tanrısı’nın yaptığını düşünmektedir ve tek amacı Savaş Tanrısı’nı yenerek dünyaya barışı getirmektir .
Batman v Superman filminden sonra ‘Wonder Woman’ karakterini ikinci kez ortaya koyan Gal Gadot , seçilmesinin ardından gelen tüm eleştirilere , filmde ışık saçarak cevap veriyor .
Gadot ; karakterinin savaşçı ruhunu , samimiyetini ve kararlılığını çok iyi ortaya koymuş .
Trevor karakterinde izlediğimiz Chris Pine ise , gerek idealist asker rolünde gerekse aşkı için her şeyi yapmaya hazır bir aşık rolünde oldukça başarılı .
Filmin 141 dakika süreceği gerçeğiyle ilk yüzyüze geldiğimde oldukça gerildim çünkü 2 saat 21 dakika değil bir fantastik film , herhangi bir film için bile oldukça uzun bir süre olmasına rağmen filmden hemen hemen hiç kopmadan izledim ve film keyifli bir şekilde aktı .
Çizgi roman mantığına sadık kalan dondurma sahneleri ise , kötü düşünülmüş bir fikir olmamasına rağmen filmin yapısına çok mu uyuyor kısmı tartışılır .
Bana kalırsa , günümüz teknolojisi ve filmin yapısı göz önüne alındığında biraz bayağı kalıyor .
Filmin oldukça başarılı yan / kötü karakterlerine ise yeteri kadar odaklanılmadığınıdüşünüyorum ama final sahnesi beklentilerin üzerinde ve şaşırtıcı .
Kesinlikle izlenmesi gereken , renkli bir film olduğunu düşünüyorum .
