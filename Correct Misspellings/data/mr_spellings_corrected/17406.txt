Birbirine oldukça yakın tarihlerde gösterime giren " Olympus Has Fallen " ile neredeyse aynı konuya sahipti " White House Down " .
Benzer aksiyon sahneleri , Amerikan Başkanının iç veya dış güçler tarafından bertaraf edilmeye çalışılması , son ana kadar mücadele eden bir güvenlik görevlisinin onu kurtarma girişimleri , aynı dakikaya aynı sahneler düşecek derecede benzerlikler gösteriyor denebilir bu iki film arasında .
Aksiyon beklentisiyle bir " popcorn " tadında izlenirse tatmin edecektir ikisi de .
Ancak biraz Amerikan propagandasına gözlerinizi ve kulaklarınızı kapatmak zorundasınız rahatsız olmak istemiyorsanız .
Birebir Beyaz Saray ve Amerika'nın kurtuluşu söz konusu olduğunda tabii ki bu propagandalar da eksik olmuyor .
Tatum bu gibi rollerin adamı zaten .
Foxx da üzerine düşeni yapıyor ve diğer pek çok karakterinde olduğu gibi esprili hareketler eşliğinde aksiyonun ortasında yer alıyor .
Her şeyi ayrıntısıyla belli olan bir filmi aksiyon açlığınızı doyurmak amacıyla tercih edip etmemek size kalmış .
Felaket filmleri denince akla gelen ilk isimlerden Emmerich'in konuyu ele alışını görmek istiyorsanız da tercih edebilirsiniz .
