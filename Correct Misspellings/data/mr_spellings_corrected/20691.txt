Overlord Operasyonu'nu doğru bir sinemada , doğru bir ses düzeniyle izlediğinizde ilk on beş dakikanın verdiği heyecanı başka bir yerde bulmak zor doğrusu .
Filmin bu ilk on beş dakikası çok iyi çekilmiş , gerilimi çok iyi ayarlanmış ve hem korku hem gerilim filmleri için çok iyi bir açılış sekansı sayılabilecek ve örnek gösterilebilecek kadar iyi .
Filmin geri kalanı için aynı şeyi diyemeyiz , çünkü klişelerle klişe olmamaya çalışan klişeler bir arada loş ışıklı , insanı yerinden sıçratmak amacıyla çekilmiş , benzerlerini izlemiş olduğumuz nice filme benziyor filmin geri kalanı , ama yine de bir şekilde bir tazelik hissi de veriyor .
Filmi izlerken hem ben bu filmi defalarca izledim hissi alıyoruz hem de sanki yeni bir şey izlediğimizi bir şekilde hissediyoruz .
Bu yeni şeylerden biri 2. dünya savaşında geçen ama yahudilerden söz etmeyen bir film olması olabilir .
Fransız kasabasında yaşanan bütün vahşi olaylarda imalar var ama aleni işaret etmeler yok .
Bir yandan da sanki bütün olup biten vahşilik , gaddarlık ve kötülüğün hepsinin bir çizgi roman öyküsüne dönüştürülmüş olması gibi bir hafife alma da var diyebiliriz , belki , çünkü filmin sırrını öğrendikçe yaşanan şeylerin bir senaristin hayal gücü değil de tarihsel bir gerçek olduğunu bilmemize rağmen yine perdede izlediğimiz şeyin hakikat olamayacağını ve hayal edildiğini düşünüyoruz .
Oysa hayal değildi .
Overlord Operasyonu , bütün kusurlarına rağmen insana heyecan dolu anlar yaşatabilecek , bir eğlencelik tüketim aracı .
Bunu yapmak yerine filmin başından sonuna egemen olan bütün o pas rengine yakın atmosferiyle ciddi bir savaş eleştirisi de olabilirdi ; ama Overlord Operasyonu gerçek dünyayı değil heyecan ve tüketim dolu , hayali bir dünyayı hedef alıyor ve amaçladığı şeyi de büyük ölçüde başarıyor bence .
