Bir yönetmenin her filminden sonra " ya nefret edeceksin , ya da çok seveceksin " deniyorsa , aslında bu benim için bir başarı sayılabilir .
O yönetmenin sürekli farklı , sınırları zorlayan , ana akıma hizmet etmeyen , garip işler ürettiğinin göstergesidir bu .
Lars von Trier ise abartısız her filminden sonra işte tam da bu cümleyi söyletiyor seyircilere .
" Melancholia " da böyle .
Bana kalırsa biraz zayıf .
En azından " Antichrist " kadar çarpıcı değil .
Ancak yönetmen bir dönem kendisinin de ağır bir şekilde yaşadığı depresif ruh halini , melankoliyi , o çıkmazları hem ilk bölümde , hem de ikinci bölümde başarı ile işlemiş .
Bunu rahatlıkla söyleyebiliriz .
Tabii ki alışılmış bir işleyiş değil bu .
Çeşitli metaforlar , imalar , göndermeler ile dolu bir işleyiş .
İlk bölümde Dunst , ikinci bölümde de Gainsbourg üzerinden tanık oluyoruz bu hislere .
Yönetmenin kesinlikle iyimser olmadığını söyleyebilirim .
Önceki pek çok filminde olduğu gibi karanlık bir atmosfer yaratmış yani .
Sinemasal anlamda özellikle görüntü yönetmenliği açısından ilk saniyeden itibaren fark edilen bir başarı var .
Çoğu izleyici özellikle birinci bölümde gereğinden fazla sahne olduğunu ve ağır ilerleyen , düşük tempolu bir film olduğunu düşünecektir .
Ki gerçekten de öyle .
Üzerine uzun konuşmaların , tartışmaların yapılabileceği bir başka Trier filmi kısacası .
Oyuncular kaliteli , ancak tarihe geçen performanslardan bahsedemem sanırım .
Sırıtmayan , üst düzey performanslar desek yeterli .
Sizleri düşünmeye sevk edecek olan bir film .
Ya çok seveceksiniz , ya nefret edeceksiniz .
