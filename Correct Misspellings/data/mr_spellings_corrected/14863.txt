“Halloween” ; senaryosunu , John Carpenter ve Debra Hill ikilisince yaratılan karakterler üzerinden Jeff Fradley ve Danny McBride ile birlikte yazan David Gordon Green’in yönetmen koltuğunda oturduğu “slasher” tarzı ( yani kısaca içinde psikopat bir katil barındıran ) bir korku – gerilim filmi …
Aynı isimli serinin on birinci devam filmi olarak kurgulanan bu 2018 model “Halloween” in yapımcıları arasında , serinin yaratıcılarından John Carpenter ile serinin önceki yedi filminde daha imzası bulunan ( Türkiye’de “The Message / Çağrı” ( 1976 ) filmi ile tanınan Moustapha Akkad’ın oğlu ) Malek Akkad’ın yanı sıra korku – gerilim türünün önemli yatırımcıları arasında yer alan Blumhouse Productions’ı yani aslında Jason Blum’un bizzat kendisini de görüyoruz …
10 milyon dolar gibi son derece mütevazı bir bütçeyle çekildikten sonra prömiyeri , 8 Eylül 2018’de Toronto Uluslararası Film Festivalinin Midnight Madness bölümünde yapılan ve 19 Ekim 2018’tarihinde de vizyona giren filmin , şu ana kadar ki gişe hasılatı tamı tamına 253,5 milyon dolar …
Filmin , 7 / 10 ( 56.132 oy ) ve 3.8 / 5 ( 7.600 oy ) olan IMDB ve Rotten Tomatoes izleyici puanı ortalamalarıyla 6.8 / 10 ( 320 yorum ) ve 67 / 100 ( 51 yorum ) olan Rotten Tomatoes ve Metacritic yorum ortalamaları , bu tarz bir film için yeterince iyi …
Gelin isterseniz , serinin ilk filmi “Halloween” ( 1978 ) ile sonraki birkaç devam filmini de vizyona girdikleri yıl sinema salonunda izlemiş türün meraklısı biri olarak bu filme de , her zamanki gibi önceliği yine oyuncu kadrosuna vermek suretiyle biraz daha yakından bakalım … “Halloween” ve oyuncu kadrosu denilince de , sanıyoruz herkesin aklına aynı anda gelen ilk ve tek isim Laurie Strode karakterini canlandıran Jamie Lee Curtis ile o meşum maskenin ardındaki Michael Myers tiplemesi oluyor …
O yıllarda henüz dünyaya gelmemiş olanlar ile gelmiş olsalar bile sinema dünyasını takip edebilecek erginlikte olmayanlar için söyleyelim , 1978 tarihli orijinal “Halloween” de karşımızda yirmi yaşında ve oldukça alımlı bir Jamie Lee Curtis vardı …
Ki bu film , onun aynı zamanda ilk sinema filmi deneyimiydi de …
Ancak , ne yalan söyleyelim : O yıllarda nam - ı , biz yeni yetme ODTÜ öğrencisi şehirli bir genç grup arasında " Cemile Körtis " olan ve okulumuzun " Ankara / Tunus Caddesi " ne de çıkartma yapan , o ( işçi , öğrenci ile profesörünün eşit olduğu ve ilk gelenin oturup diğerlerinin ayakta kaldığı ) unutulmaz mavi Mercedes servis otobüslerimizin herhangi birinden inerek ; kendimizi Akay'daki sinemalardan birine attığımız bu çıtır hatunun , bu ilk filmi bile onun ( ve elbette filmlerinin ) müptelası olmamıza yetmiş de artmıştı bile …
Şimdi , o günden bugüne aradan geçen koskocaman bir kırk yıl mevcut …
Ve doğal olarak 2018 tarihli yeni “Halloween” de karşımıza çıkan Jamie Lee Curtis’de artık yirmi yaşında bir genç kız değil , tam tersine o yaşlarda bir torunu olan altmış yaşında bir büyükanne …
Fakat kim ne derse desin , biz bu filmdeki Jamie Lee Curtis’in oyunculuğunu da 1978 tarihli ilk filmdeki kadar etkileyici bulduk …
Zaten bu ( şimdilik ) son filmde , o ve maskenin ardındaki Michael Myers ( James Jude Courtney - Nick Castle ) kadar hissederek oynayan bir başkası da yoktu …
Filmin teknik detaylarına gelince …
Elbette burada , John Carpenter ile David Gordon Green’i ve çektikleri “Halloween” ile karşılaştırmaya kalkmanın çok fazla bir anlamı yok …
Zira arada , tam kırk yıllık bir süre söz konusu …
Dolayısı ile bu hususta edebileceğimiz tek anlamlı laf , ikisinin arasına sıkıştırılmış tamamen gereksiz diğer “Halloween” ile görmezden gelerek , puan olarak 3 verdiğimiz 2018 tarihli bu “Halloween” i , puanlamış olsaydık 3,5 vereceğimiz 1978 tarihli “Halloween” ile peş peşe izlemenizi önermek şeklinde olacak …
Emin olun böylesini daha çok seveceksiniz …
Keyifli seyirler , Son üç not : 1.	Michael Myers’ın yukarıda sözünü ettiğimiz o " meşum " ( yani uğursuz ) maskesi , William Shatner’in yüzünden alınma bir kalıpla üretilen ( koleksiyon niteliğindeki " remastered " 3 sezonluk DVD setleri ile arşivimizin demirbaşları arasında yer alan " Star Trek " 1966 - 1969 isimli , " cell phone / cep telefonu " teknolojisi ile özellikle de , 21. yüzyıl " management / administration / yönetim " biliminin habercisi de olan efsanevi TV dizisinin ana karakteri ) “Kaptan Kirk”ün maskesinin beyaza boyanmış halidir …
Bu maske ilk olarak “The Devil's Rain” ( 1975 ) filminde William Shatner’in kendisi tarafından kullanılmıştır …
2. Tüm hakları bize ait olan bu yorumun orijinali ; bir başka mecrada tarafımızca , 23 Aralık 2018 günü saat 00.14’de yazılarak paylaşılmıştır .
3. Bu yorumda yazdıklarımızın tamamı ; şu an hayatta olmayan ve mezarının üzerindeki topraklarda , misler kokan çiçekler açmasını dilediğimiz , ilk " Halloween " i beraberce izlediğimiz değerli dostumuz ve " sınıf arkadaşımız "
Ümit Altuğ'a gelsin .
