Sanatçı olmak zordur , hele ki Türkiye gibi ülkelerde daha da zordur .
Ne hak edilen değer verilir sanata , sanatçıya ; ne de bir el uzanır yardımına .
Sanatçı yalnızdır bu ülkede , ne bir kimsesi vardır ne de bir hayatı .
Yalnızca birkaç hayatı ziyaret eder ve gider , tıpkı Arif gibi …
Çiğdem Vitrinel’in son filmi Fakat Müzeyyen Bu Derin Bir Tutku , “farklı” düşünenleri ve onların farklı süren hayatlarını anlatıyor .
Bir yazar olan , daha doğrusu olmaya çalışan Arif ( Erdal Beşikçioğlu ) sevgilisi tarafından terk edilir ve otel odalarına geri döner .
Kendini yeni ancak tanıdık bir boşlukta bulan Arif’in hayatı , arkadaşının düğününde tanıştığı bir kadınla değişecektir .
Müzeyyen ( Sezin Akbaşoğulları ) , diğer kadınlardan farklıdır .
Konuşması , oturması , yatması , kalkması …
Tüm kadınlardan farklıdır Müzeyyen .
Kendine has tavırlarıyla , bilmişliğindeki ukalalık ve mütevazılığı ile diğer tüm diğer kadınlardan ayrılmayı bilir .
Kimse dayanamaz ona , kurtaramaz kendini onun bakışlarından , kokusundan .
Hele ki Arif gibiler ; sokaktaki herhangi biriyle yetinemeyen , sıra dışılık arayanlar ondan vazgeçemez .
Ancak Müzeyyen bir şişe dolusu içki gibidir .
Her yudumda farklı bir keyif , farklı bir haz , farklı bir zevk verir ; bittiğinde ise yerini derin bir hüzne , derin bir kedere ve kaybolmuşluğa bırakır .
Arif de kaybolanlardan , kendini ve hayatını kaybedenlerden olacaktır .
