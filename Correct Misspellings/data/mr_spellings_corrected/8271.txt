Bu yıl Blade Runner 2049 ve Star Wars : The lastik Jedi'den sonra en çok beklediğim film Thor : Ragnarok'du .
Çünkü filmin yönetmeni Taika Waititi'nin tarzına ve espri anlayışına bayıldığım için , bu etkileyici karaktere nihayet renkli bir film kazandırabileceğini düşünüyordum .
Fakat şu ana kadar gelen eleştiriler son derece karışık olduğu için beklentilerimi biraz düşürmeye karar verdim ve sadece eğlenceli bir film izlemek istedim .
Thor : Ragnarok'u izledikten sonra bundan çok daha fazlasını buldum .
Pekala , bu seferki konumuz ne ?
Thor serisinin üçüncü filminde Ölüm Tanrıçası Hela , Asgard'ı işgal etmeye geliyor ve Thor'u Sakaar adında hiç bilmediği bir gezegene sürgün ediyor .
Jeff Goldblum'un canlandırdığı ve buranın yöneticisi olan Grandmaster karakteri , Thor'u bir kafes dövüşçüsü olarak esir tutuyor .
Bundan sonra Thor , Valkyrie ve Hulk ile karşılaşıyor ve birlikte bir takım oluşturarak Hela'yı Asgard'ı işgalinden durdurmaya çalışıyorlar .
MCU'da bulunan , en az ilgi çekici süper kahraman benim için Thor sayılır .
Çünkü ilk iki Thor filminde Chris Hemsworth'un karakteri son derece havalı , kaslı ve normal bir süper kahraman gibiydi , karakterinde pek yeni bir şey yoktu .
Bu yüzden onu görmek eğlenceli olsa da , karakterini hiç doğru düzgün umursayamadım .
Fakat Thor : Ragnarok filminde ise bambaşka bir Thor ile karşılaşıyoruz .
Bu filmindeki Thor , son derecede komik ve hiç olmadığı kadar samimi birisi .
Eğer Thor'un diğer Marvel filmlerindeki karakterine bayıldıysanız , onun bu filmindeki haline pek alışamayabilirsiniz .
Ben ise Thor'un bu filmdeki haline bayıldım .
Çünkü diğer Marvel süper kahramanların aksine Thor , başlı başına bir Tanrı olduğundan en özgün ve en sürükleyici filmlere sahip olması gereken şahıs aslında .
Ve yönetmen Taika Waititi de Thor'un hak ettiği filmi yapmayı başarmış .
Taika Waititi'nin yönetmenliği tek kelimeyle harikaydı .
Her ne kadar onun What We Do In The Shadows filmine pek ısınamamış olsam da Hunt For The Wilderpeople'ın samimi stiline bayılmıştım ve Thor : Ragnarok'da da buna benzer bir hava görüyoruz ( hatta Hunt For The Wilderpeople filminden Sam Neill ve Rachel House bile var bu filmde ! ) .
Ve bu samimi hava , son zamanlarda çıkan süper kahraman film furyasının içerisinde seyirciye eşsiz bir şeyler sunmayı başarmış .
Neredeyse bütün MCU filmlerinin aksine , Thor : Ragnarok , kendisini " gökyüzüne çıkan ışın " , " karakterin geçmişini görme " , " çok fazla açıklama içeren konuşmalar " ve " sırtını sürekli aksiyona yaslama " gibi şeylerle kendisini kısıtlamamış .
Bu film , bu yıl çıkan Logan , Galaksinin Koruyucuları 2 , Wonder Woman ve Spider - Man : Homecoming gibi filmlere benzemek yerine ve " hikayesini diğer süper kahraman filmlerine bağlamaya çalışma " olaylarından uzak , kendi kafasında bir iş olmaya çalışmış ve sırtını bu sefer komediye yaslamış .
Doğru , günün sonunda bu yıl çıkan diğer süper kahraman filmleri belki bu filmden daha akılda kalıcı olacak ama Thor : Ragnarok'un bu yıl izlerken en çok eğlendiğim filmlerden birisi olduğunu da inkar edemem .
Hatta süper kahraman olayı bir yana , Thor : Ragnarok şu an vizyonda oynayan en komik film olabilir .
Öncelikle oyunculuklar harikaydı .
Az önce dediğim gibi , Chris Hemsworth nihayet komik yanıyla bu filmde parlama fırsatı bulmuş .
Onu izlemesi çok keyifliydi .
Ayrıca Tom Hiddleston'ın filmdeki rolü daha büyük olabilirdi ama yine de bir sürü şey içeren bu hikaye , onu filmde gayet iyi bir şekilde kullanmış .
Cate Blanchett ise Hela rolünde etkileyiciydi , hatta Marvel'ın en iyi kötü adamlarından birisi olabilir .
Çünkü karakterinin amacı netti ve son derece etkiliydi .
Ama şaşırtıcı derecede benim için ön plana çıkan karakterler ; Tessa Thompson'un izlemesi çok eğlenceli olan Valkyrie karakteri , Jeff Goldblum'un döktürdüğü Grandmaster'ı ve Mark Ruffalo'nun Hulk'ıydı .
Thor : Ragnarok , bu filmde Hulk ile Bruce Banner'ın kişiliklerini daha fazla ön plana çıkarmayı başarmış .
Bu arada unutmadan , filmin en komik karakteri yönetmen Taika Waititi'nin canlandırdığı Korg'du .
Korg ne zaman sahnede olsa salon gülmekten yerlere yattı .
Bu arada Thor : Ragnarok , içinde çok fazla aksiyon sahnesi barındırmayan bir film olsa da , aksiyon olduğu zaman son derece tatmin ediciydi .
Özellikle de son 25 dakikası .
Üstelik bu sahnelerle iç içe geçmiş olan 80'li yılların şarkıları filmi daha da iyi bir hale getirmiş .
İlk fragmanda geçen " Immigrant Song " şarkısının çalmaya başladığı sahnelerde ise salondan tezahüratlar geldi .
Filmle ilgili sadece bir tek büyük sorunum var , o da dramın ağırlığıydı .
Thor : Ragnarok , çok şükür " epik bir sahnenin ortasında bir şaka söyleme " gibi bir sorundan muzdarip değil ama yine de filmin o kadar büyük bir kısmı komediye ayrılmış ki , bu yüzden ortada olan tehlikenin boyutu küçülmüş .
Mesela Hela , Asgard'ı işgal ediyor ve bir sürü asker öldükten sonra içinden diyorsun ki ; " Vay be , Hela amma da güçlüymüş . Eğer film böyle giderse Marvel'ın en iyi kötüsü olabilir bence " .
Peki film bundan sonra ne yapıyor ?
Asgard'da bir sürü kişinin acı ölümünden , Hela'nın şehri ele geçirmesinden , Ragnarok'un ortaya çıkma tehlikesinden ve Dokuz Krallığın yok olabilme ihtimalinden sonra bunlara odaklanmak yerine filmin büyük kısmını Thor'a ve komik şakalara adıyor .
Beni yanlış anlamayın , filmde Thor'un olduğu sahneler ve şakalar harikaydı fakat ortada bu kadar ciddi bir durum olunca , film bütün bunlara daha fazla vakit ayırmalıydı .
Bu yüzden Hela , sadece arada sırada görünen başka bir Marvel kötüsü olarak akıllarda kalıyor ve ortada bulunan tehlikenin ne kadar ölümcül olabileceğini bir türlü göremiyoruz .
Bu yüzden eğer Thor : Ragnarok'un " epik " veya " son yılların en iyi süper kahraman " filmi olmasını bekliyorsanız , filmden ufak bir hayal kırıklığı ile ayrılabilirsiniz .
Fakat bu filmin iyi yaptığı bir şey varsa , o da türünün klişeleriyle harika bir şekilde dalga geçebilmesi .
Bu filmdeki her sahne son derecede yaratıcı , komik ve genel anlamda gözlerini üzerinden alamadığım bir filmdi .
Taika Waititi , bu film ile son zamanlarda çıkan tahmin edilebilir süper kahraman filmlerinin arasında seyirciye ufak bir nefes aldıran , son derece komik bir film sunmayı başarmış .
2 saat boyunca hiçbir şeyi düşünmeden izleyebileceğiniz , harika bir patlamış mısır filmi adeta .
Ortaya daha iyi bir film çıkabilir miydi ?
Elbette .
Ama ben şu anki sonuçtan son derece memnunum .
Üstelik filmde bu kadar fazla materyalin başarıyla dengelenmiş olduğunu düşünürsek , ortaya gayet etkileyici bir iş çıkmış .
Sinemada keyifli vakit geçirmek isteyenlere tavsiye ederim .
İyi seyirler .
FİLMİN İYİ yanları : + Taika Waititi'nin harika espri anlayışı , filmin samimi havası . + Hemsworth , Thompson , Goldblum ve Ruffalo'nun oyunculukları . + Taika Waititi ve birkaç tane daha ünlünün ufak cameoları . + Son 25 dakika . + Marvel evrenini genişletmeye çalışmaktan ziyade sadece eğlenceli bir film oluşu .
FİLMİN KÖTÜ yanları :
- Bu yıl çıkan diğer süper kahraman filmleri arasında o kadar da akılda kalıcı değil .
- Filmin ciddi tonu daha da ön plana çıkartılabilirdi .
TOPLAM PUAN : 8.5 / 10
