Film star Don’t Die In Liverpool , aynı adlı kitabından uyarlanmış olan bir film ve hikaye , gerçek hayatta Oscar almış olan ünlü kadın oyuncu Gloria Grahame'in yaşlandığı sırada ondan genç olan komşusu Peter'a aşık olmasını , birlikte geçirdikleri birkaç yıldan sonra Grahame'a kanser teşhisi konulmasıyla birlikte ilişkilerinin kötüleşmesine odaklanıyor .
Film bu bölümleri flashback yardımıyla anlatmayı tercih etmiş ; günümüz zamanında Peter'ın hasta olan Gloria'ya bakmasını izlerken bir yandan da ikilinin birbirine ilk defa aşık olduğu zamanı görüyoruz .
Öncelikle herkesin çoktan bildiği şeyi belirtecek olursam ; oyunculuklar gayet başarılıydı .
Her türlü role bürünebilen Annette Bening , bu filmde de harika bir performansa imza atmış .
Film boyunca karakterinin kendi içinde yaşadığı çelişmeleri ve zorlukları Bening'den daha iyi bir oyuncu ortaya koyamazdı herhalde .
Fakat en az Bening kadar başarılı olan Jamie Bell'i de es geçmek istemiyorum .
Bell , filmde en çok umursadığım karaktere sahipti ve onu Bening'le karşılıklı izlemek gerçekten de keyifliydi .
Bunun dışında senaryonun ortaya attığı bazı düşünceler gerçekten ilgi çekiciydi ve bu sayede film biraz ilginç bir hal almayı başarmış .
Fakat genel itibariyle bu filmin beni biraz hayal kırıklığına uğrattığını söylemeliyim .
Bu film hakkında sevilecek bir sürü şey var ama bazı tarafları da hikayedeki harika potansiyeli epey zayıflatmış .
Mesela Bening ile Bell'in performanslarını çok sevmeme rağmen , bir türlü aralarındaki aşkı umursayacak bir sebep bulamadım .
Bu kısım filmde gerçekten de hızlı geçiştirilmiş ve sürekli bu bölümlere yapılan flashbackler , sonucu epey dikkat dağıtıcı bir hale getirmiş .
Eğer film daha uzun bir süreye sahip olsaydı ve hikayesini kronolojik bir şekilde anlatmayı tercih etseydi , filmde yaşanan duygular seyirciye daha iyi yansıtılabilirdi .
Çünkü filmi bu haliyle izlerken ileride nelerin yaşanacağını biliyorsunuz zaten .
Ve film de geçmiş ile günümüz arasındaki zaman aralığını doldurmak için en klişe senaryo numaralarına başvurmuş .
Ama filmin tamamı bu şekilde ilerlemiyor .
Filmin son 20 dakikasında karakterlerin yaşadıkları duyguları gerçekten hissetmeye başladım mesela .
Bu kısımda aralarındaki aşk gerçekten net bir hale bürünüyor ve bu kısmın sade işlenmiş olması da gerçekten ferahlatıcıydı .
Çünkü filmin geri kalanı öyle monoton ve klişe bir havaya sahipti ki , son 20 dakika esnasında " Bu tempo filmin geri kalanında nerelerdeydi acaba ? " diye düşünmeden edemiyor insan .
Bir de bu tam olarak bir negatif sayılmaz ama nedense film boyunca sahnelerin ışıklandırması biraz canımı sıktı .
Sırf açılış sahnesindeki yazıların ekrana geliş şekli ve filmin tamamına hakim olan karanlık bir renk paleti , adeta düşük bütçeli bir korku filminden çıkmış gibiydi .
Bu türdeki bir film için bir hayli garip bir seçim olmuş .
Genel itibariyle , Film star Don't Die In Liverpool hakkında yeterince sevdiğim ve sevmediğim şeyler vardı .
Senaryodaki farklı fikirler ve harika performanslar bu filmi izlenebilir kılsa da , tahmin edilebilir konusu ve tonundaki tutarsızlıklar yüzünden türünün sıradan filmlerinden birisi olarak akıllarda kalıyor .
Sonuçta izleseniz de , izlemeseniz de bir şey kaybetmeyeceğiniz filmlerden .
Sadece beklentinizi biraz düşük tutmanızı tavsiye ederim .
FİLMİN İYİ yanları : + Annette Bening ile Jamie Bell'in performansları . + Bazı yaratıcı fikirler . + Son 20 dakikası .
FİLMİN KÖTÜ yanları :
- Filmin çok monoton ve klişe bir senaryoya sahip olması .
- Ana karakterler arasında gereğinden hızlı gelişen romantizm .
- Dikkat dağıtan flashback sahneleri .
TOPLAM PUAN : 5.2 / 10
