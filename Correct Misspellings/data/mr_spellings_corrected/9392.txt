Japonya'da gişe rekorlarına imza atan ve oldukça popüler bir hale gelmiş olan bu animeyi uzun zamandır izlemeyi sabırsızlıkla bekliyordum .
Ve filmi ilk izlediğimde ortaya çıkan sonuçtan epey etkilendim ama kafama bir sürü soru takılmıştı .
Bu yüzden filmi ikinci bir defa izledim ve ortaya çıkan sonuç çok daha etkileyici oldu diyebilirim .
Tıpkı geçen yılki Arrival'da olduğu gibi , ikinci izlemeden sonra hikaye daha elle tutulur bir hale geldi ve film daha derin bir hal aldı .
" Your Name , her gün birbirlerinin vücutlarına giren iki yabancıyı konu alıyor . Bunlardan birisi Mitsuha , ufak bir kasabada yaşayan normal bir genç kız ve diğeriyse Taki , Japonya'da yaşayan bir erkek öğrenci . Mitsuha ve Taki , bedenlerini değiştirdiği zaman kendi hayatlarını normal bir şekilde geçirmeye çalışırlar ve bu esnada da bunun nedenini bulmaya çalışırlar . "
Lafı uzatmadan direk konuya gireceğim , Your Name beni her şeyiyle etkiledi .
Uzun zamandır bu kadar kusursuz ve etkileyici bir animasyon filmi izlememiştim .
Üstelik daha önceden herhangi bir filmin ya da animasyonun böyle bir konuya değindiğini hatırlamıyorum .
Ya da hiç olmazsa romantik türden .
Ayrıca arada şunu da eklemek istiyorum , Japonya'nın hala animasyonlarını elle çizmesini görmek çok güzel .
Yani Disney'in CGI animasyonları oldukça başarılı olsa da bu tarz animelerin kendine has bir tarzı var hep .
Ve bu filmdeki çizimler de çok başarılıydı .
En ince detayına kadar ortaya koyulan büyük emeği takdir etmemek elde değil .
Bunun dışında filmin senaryosu çok başarılıydı .
Sıradan bir gençlik filmi olmak yerine Your Name , büyük sorular sormuş ve çok özel bir felsefik hava yaratmış .
Bir de film , komedi ile dramatik tonu harika tutturmuş .
Çoğu filmlerde bu bir sorun oluşturuyor , bilirsiniz .
Komik bir sahnenin ardından millet hüngür hüngür ağlamaya başlayınca ne olduğunu şaşırırsınız ve hikayeden koparsanız .
Your Name ise bunu harika bir şekilde dengelemiş .
Film , istediği zaman sizi güldürebiliyor ( bu arada Japon kültürüne harika göndermeler yapılmış ) ve özellikle de sonlarına doğru sizi duygulandırabiliyor .
Bu yüzden Your Name , gerçekten de özel bir anime .
Japonya'nın daha önceden hiç kalkışmadığı bir iş belki de .
Peki filmin kötü yanları var mıydı ?
Bu eleştirinin başında önce dediğim gibi , hikayeyi tam olarak kavrayabilmek için filmi iki kere izleme gereği duydum .
Çünkü ilk izlemeden sonra Japon kültürü hakkında aklınıza bir sürü soru takılıyor ve bazı olayların nasıl işlediğini anlayamıyorsunuz .
Bu yüzden filmi iki defa izlemenizi şiddetle tavsiye ediyorum .
Bu sayede tam da gözünüzün önünde olan detayları kolaylıkla fark edebiliyorsunuz .
Bu yüzden Your Name , benim için kusursuz bir anime .
Animasyonun kalitesi inanılmaz derecede başarılı , ana karakterler çok samimi , senaryonun taşıdığı ağırlık çok derin ve genel anlamda ortaya çıkan sonuç , enfes olmuş .
Bu filmi benim sevdiğim kadar sever misiniz , bilmiyorum .
Ama kesinlikle vaktinizi ayırmaya değer , pişman olmayacaksınız .
İyi seyirler .
FİLMİN İYİ yanları : + Kusursuz animasyon . + Samimi karakterler . + Komedi ve dramın harika dengelenmesi . + Senaryonun özgünlüğü ve taşıdığı derinlik . + Kafanıza takılan müzikler .
TOPLAM PUAN : 10 / 10
