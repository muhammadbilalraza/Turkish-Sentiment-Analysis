“The Help” , senaryosunu da Kathryn Stockett’in aynı isimli ilk romanından ( 2009 ) uyarlayarak yazan Tate Taylor’ın yönetmen koltuğunda oturduğu bir drama …
Prömiyeri , 9 Ağustos 2011’de Beverly Hills’de yapılan ve 10 Ağustos 2011 tarihinde de Amerika’da vizyona giren filmin , 8.0 / 10 ( 434.229 oy ) ve 4.2 / 5 ( 100.0 üzeri oy ) olan IMDB ve Rotten Tomatoes izleyici puanı ortalamalarıyla 7.0 / 10 ( 230 yorum ) ve 62 / 100 ( 41 yorum ) olan Rotten Tomatoes ve Metacritic yorum ortalamaları , yeterince iyi bir filmle karşı karşıya olduğumuzu söylüyor gibi …
Ama biz yine de 25 milyon dolarlık bir bütçeyle çekilen ve 216,6 milyon dolar gibi yapımcılarını fazlasıyla mutlu eden bir hasılat rakamına ulaşmış olan bu filmi , her zamanki gibi önceliği oyuncu kadrosuna vermek suretiyle bizzat kendimiz mercek altına alarak inceleyecek ardından da puanlamaya çalışacağız …
Bunun için de doğup büyüdüğü Jackson , Mississippi’nin 1960’lardaki ırkçılık yıllarını Psychologies’e göre , “Baş döndüren kurgusu , dokunaklı yan hikâyeleri , oldukça eğlenceli anekdotlarıyla sizi büyüleyecek .
Bittiğinde de üzüleceğiniz” bir dille anlatan Stockett’in romanının son derece büyük bir beceriyle beyazperdeye aktarılmış hali olan bu filmin ayrıntılı incelemesine geçmeden önce filme ilişkin ilk tespitimizi , sonrasında da naçizane ilk önerimizi paylaşalım istiyoruz …
Bu bağlamda da işe ; karşımızdakinin , yıldızlar geçidine dönüşmüş olan castingi ve Tate Taylor’ın ustalık dolu yorumu nedeniyle 146 dakikalık koskocaman bir sürenin nasıl geçtiğini anlayamadığımız sıra dışı bir film olduğunu söyleyerek başlayabiliriz …
Gerçekten de , Minny karakterindeki performansı nedeniyle “En İyi Yardımcı Kadın Oyuncu” kategorisinde 2012 yılının Academy , Golden Globes ve BAFTA ödüllerinin tamamını kucaklayan Octavia Spencer’ın yanı sıra Emma Stone , Viola Davis , Bryce Dallas Howard , Jessica Chastain , Allison Janney ve Sissy Spacek gibi isimlerden oluşan oyuncu kadrosu son derece göz kamaştırıcı …
Ki , bu oyunculardan 1 Academy , 1 Golden Globes , 1 BAFTA ve 6 Primetime Emmy ödüllü Allison Janney , bugüne kadar Taylor tarafından çekilmiş olan bütün filmlerde oynarken Octavia Spencer’da , onun “The Girl on the Train” ( 2016 ) filmi hariç diğer hepsinde rol almış …
Elbette bu filmin başarısındaki temel faktörlerden bir diğeri ve belki de en önemlisi , Kathryn Stockett’in yazımı beş yıl süren ve başlangıçta 60 yayın danışmanı – temsilcisi tarafından reddedilen sonrada Türkçe’nin de aralarında olduğu 42 dilde basılan , ırkçılığın bugüne kadar pek tanık olmadığımız farklı bir yüzünün betimlendiği romanının bizzat kendisi …
Zira Skeeter , Aibleen ve Minny’nin yaşadıkları pek çok fantastik öyküyü gölgede bırakabilecek türde bir yapıya sahip …
Bunu fark eden Chris Columbus , Michael Barnathan ve Mark Radcliffe gibi film yapımcıları da bu romanı sinemaya uyarlamak için çok fazla beklemeden harekete geçerek filmin senaryosunun yazımı ve çekimi işini , kendisi de Jackson , Mississippi doğumlu ve romanın yazarı Kathryn Stockett ile çocukluk arkadaşı olan Tate Taylor’a ihale etmişler …
2008 Temmuz’unda daha roman henüz basılmadan , kitabın film haklarını Stockett’den almış olan Taylor’da , görüldüğü kadarıyla yüzünün akıyla çıkmış bu işin içinden …
Belki , yine klasik bir laf olacak ama diğer yorumlarımızda da olduğu gibi yazılmayanları yazmaya , anlatılmayanları anlatmaya , söylenilmeyenleri söylemeye çalıştığımız bu satırlar başta Chubby Checker’ın o ölümsüz “Let’s Twist Again” isimli şarkısı olmak üzere Johnny Cash , Ray Charles ve Bob Dylan’ın da müzikleriyle renk kattıkları bu filme ilişkin ilk tespitimiz olsun …
İlk önerimize gelince : O hakkımızı da bu kez ; “Ma” ( 2019 ) filmindeki yorumumuzun bir kısmını bir kez daha tekrarlamış olmak pahasına , nitelikli film izlemeyi alışkanlık haline getiren sinemasever dostlara , “Tate Taylor gibi az ama öz işe imza atan yönetmenlerin filmlerine , yapılan olumsuz eleştiri ve verilen olumsuz puanların hiçbirini ciddiye dahi almadan izleme listelerinizde yer vermeyi unutmayın” diye seslenerek kullanmak istiyoruz …
Sonuç olarak , kendi değerlendirme sistemimiz içinde puan olarak 3,5 verdiğimiz bu film için önerimiz de eğer halen izlemediyseniz bu arşivlik Tate Taylor filmine “mutlaka bir şans da siz verin” şeklinde olacak …
Keyifli seyirler ,
