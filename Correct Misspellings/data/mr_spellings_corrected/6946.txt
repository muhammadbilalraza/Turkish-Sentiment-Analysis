“Get Out” , senaryosunu da kaleme alan Jordan Peele’nin yönetmen koltuğunda oturduğu ilk ( debut ) uzun metrajlı sinema filmi …
Yapımcıları arasında , korku ve gerilim sinemanın “dahi çocuklarından” Jason Blum’ın da bulunduğunu görür görmez de her zaman olduğu gibi herhangi bir tereddütte kapılmadan izleme programımıza dahil ettiğimiz bir film oldu “Get Out” …
Ki bittiğinde , yanılmadığımızı da bir kez daha fark ettik …
Hani zaten ortaya 4,5 milyon dolar koyarak çektikleri ve yazdığı “ters köşe” hikayesi ile Peele’ye “En İyi Özgün Senaryo” kategorisindeki Academy Ödülünü de kazandıran bu film , gişede brüt 255,4 milyon dolarlık bir hasılat rakamına da ulaşmış …
Gelin isterseniz , biraz daha yakından bakalım filmimize …
Film Edgewood isimli bir bölgede , o an için anlamlandıramadığımız bir biçimde , “beyaz” bir otomobilden inen maskeli birinin karanlıkta yürümekte olan Afro – Amerikan kökenli bir erkeği darp ederek kaçırdığı sahneler ile start alır …
Henüz izlememiş olanlardan ricamız , söz konusu bu “beyaz” otomobili akıllarının bir köşesine kaydetmeleri olacak …
Derken konu aniden “romantizme” dönüşüverir …
Bu kez karşımızda , hafta sonunu geçirmek üzere çıkacakları yolculuğa hazırlanan “Afro – Amerikan” Chris Washington ( Daniel Kaluuya ) ve çok geçmeden kapıda biten sevgilisi “beyaz” Rose Armitage ( Allison Williams ) vardır …
Rose’un niyeti , beş aydır birlikte oldukları Chris’i “gözlerden uzak” bir yerde yaşamakta olan annesi ve babası ile tanıştırmaktır …
Gitmekte oldukları SUV aracı yolda Rose kullanırken Chris , yakın dostlarından havalimanında özel güvenlik görevlisi olarak çalışmakta olan Rod Williams’ı ( Lila Rel Howery ) arar ve üçünün de içinde olacakları son derece samimi bir sohbet ortamı oluşur …
Yani göründüğü kadarıyla şimdilik her şey tam anlamıyla yolunda gitmektedir …
Üstelik bu durumu , karşıdan karşıya geçmek üzere yola fırlayan bir geyiğe çarparak ölümüne yol açmaları ve sonrasında telefonla aradıkları için gelen ırkçı tavırlara sahip polis memuru Ryan’ın ( Trey Burvant ) davranışlarının bozmasına da izin vermezler …
Zaten güler yüzle karşılandıkları , Armitage’ların “malikane yavrusu” evlerine de varmışlardır sonunda artık …
Psikolog anne Missy ( Catherine Keener ) ve beyin cerrahı baba Dean ( Bradley Whitford ) oldukça sempatik davranmaktadırlar …
Hatta Dean Chris’e evi gezdirirken : 1936 olimpiyatlarında Hitler’in önünde altın madalya kazanan Jesse Owens’a eleme turlarında kaybeden atlet babası Roman’ın ( Richard Herd ) gençlik fotoğrafını gösterirken , kendilerine ev işlerinde yardımcı olan Georgina ( Betty Gabriel ) ve bahçıvanlıkla uğraşan Walter’ın ( Marcus Henderson ) kalma nedenlerinden de bahseder …
Elbette aynı Dean , ırkçı olmadığını üstüne basa basa vurgulayarak Chris’in “güvenini kazanma” işini tam anlamıyla garantiye almak için en sevdiği ABD Başkanının Obama olduğunu söylemeyi de ihmal etmez …
Çok geçmez ve Rose’un “sevimsiz” erkek kardeşi Jeremy’de ( Caleb Landry Jones ) gelince Armitage ailesi “tamamlanmış” olur …
Dikkat ederseniz “dörtlendi” değil de “tamamlandı” dedik …
İsterseniz aklınızın bir diğer köşesine de bu detayı kaydedin …
Gece uykusu kaçtığı için sigara içmek üzere bahçeye çıkan Chris , Walter ve Georgina’nın oldukça garip davranışlarına tanık olur …
Missy’de uyanıktır ve kendisiyle oturması için Chris’i çalışma ofisi olarak kullanmakta olduğu odaya davet eder …
Aslında en başından beri Missy’nin niyeti , sigara bıraktırma bahanesi ile Chris’i hipnotize ederek kontrolünü ele geçirmektir …
Ve ne yazık ki , Chris gafil avlandığı için bunu başarır da …
Artık Chris için kâbus dolu saatlerin başlayacağı anlar gelmiş de çatmıştır filmde …
Hele görme engelli sanat galerisi sahibi Jim Hudson ( Stephen Root ) ile karşılaşarak konuşacağı hafta sonu partisi de bir başlasın …
İşte o andan itibaren de , Jack Finney’in aynı isimli “bilim – kurgu” ve “korku” romanından ( 1954 ) üretilen “Invasion of the Body Snatchers” filmlerinin bambaşka bir versiyonu ile karşı karşıya olduğunuzun ayırdına varacaksınız …
Keyifli seyirler ,
