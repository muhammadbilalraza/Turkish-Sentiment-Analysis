Akşamdan kalma üç şapşalın , aksiyon dolu " son " macerası .
Aslında komedi çok zor bir tür .
İyi komedi yapmayı çoğu kişi beceremiyor .
Bu iş ülkemizde de böyle , Avrupa'da da böyle , Amerika'da da böyle .
Hele hele Amerikan komedi filmleri beni çok nadir güldürebiliyor .
" Evde Tek Başına " , " Maske " , " Pembe Panter " ve " Garfield " gibi daha çok çocuk / aile filmi gibi görünen ama hoş bir şekilde güldürüp eğlendiren filmler ve animasyonlar dışında aklımda kalan önemli bir Amerikan komedi filmi , yok denecek kadar az .
Mesela Jay Roach'ın " Zor Baba ( Meet the Parents ) " ve " Zorba Baba ve Dünür ( Meet the Fockers ) " gibi karın ağrıtana kadar güldüren komedi filmleri ve aslında sampur sumpur ama güldürmeyi başaran " Müzede Bir Gece " gibi filmler var .
Son yıllarda , bu iyi saydığım Amerikan komedilerinin arasına girmeyi rahat rahat hakeden " Felekten Bir Gece " filmini de konumuz olduğu için ayrıyeten belirtiyorum .
" Felekten Bir Gece " filmi ; kaba ve belden aşağı pis esprilerin olduğu bir film .
Bu tür filmler genelde izlenmeyecek kadar kötü olur .
Bunun en iyi örneği yerli bir film olan " Recep İvedik " .
Maalesef Recep İvedik'in üç filmi de iğrenç sıfatından daha da ağır sözler hakkediyor ve Türk Filmlerini küçük düşürüyor .
İşte , bildiğiniz gibi " Felekten Bir Gece " filmi de ( Recep İvedik kadar olmasa da ) belden aşağı ve kaba saba espriler barındırıyordu .
Ama bu tip esprilerle nasıl oluyorsa bizi imanımıza kadar güldürmeyi başarıyordu .
Todd Philips bu iyi komedisinden sonra yine Zach Galifianakis ile Robert Downey Jr . ' lı " Git Başımdan " filmine imza atmıştı .
" Felekten Bir Gece " filminin havasını bulamadığımız için bir parça hayal kırıklığı yaşamıştık .
Ama ondan sonra gelecek faciayı bilmediğimiz için o filmle hayal kırıklığına uğrayarak biraz şımarıklık yapmıştık .
" Felekten Bir Gece Daha " denen kepazeliğin ilk film ile , çocuğu maymunla değiştirip filme kaplan koyup mekanı da Las Vegas yerine Bangkok yapmaktan başka bir farkı yoktu .
Bu kötü devam filminden sonra açıkçası ben bu kadar başarılı bir üçüncü film beklemiyordum Philips'ten .
Başarılı dememin sebebi " Git Başımdan " ve " Felekten Bir Gece Daha " filmlerinden daha iyi olması .
Yoksa baktığımızda ortada yine kusursuz başarıya sahip bir komedi filmi yok .
Fakat , en azından senaryo ve filmin havası farklılık ve yenilik kokuyor bu üçüncü filmde .
Yenilik de Philips için bir yenilik , yoksa " gırgır bir mafya senaryosu " hiç taze bir hikaye değil bence .
Kara Komedi türü de bayağı zor bir tür .
Mesela benim beğendiğim ; yerli bir film olan " İnşaat " , İngilizlerin " Sıkı Aynasızlar " ı ve Amerikalıların da " Yeşil Yaban Arısı " filmi var .
Ama aklımda kalan başka iyi bir kara mizah yok .
Felekten Bir Gece serisinin bu üçüncü ve son filmine de kara komedi katılmış .
Gerçi akşamdan kalan insanların karanlık bir macera yaşaması ne kadar doğru ve mantıklı bir fikir , bilemem .
Ama filmdeki ( güya akşamdan kalmış ) bu üç şapşal kahramanın hafif gizem ve aksiyon dolu macerasını izliyoruz ve tatmin oluyoruz .
Filmin konusunu anlatmayacağım bile .
Zaten fragmanı veya önceki filmleri izlerseniz kolaylıkla anlarsınız .
Her zamanki gibi Bradley Cooper ( Phil ) , Ed Helms ( Stu ) ve Zach Galifianakis ( Alan ) iyi performanslar sergiliyor .
Ken Jeong ( Chow ) da kırıp geçiriyor yine .
Her ne kadar eleştirsem de filmin komik olmadığını söyleyemem .
İzlerken gerçekten keyifli dakikalar yaşıyorsunuz , bazen gülmekten bir sonraki espriyi bile kaçırabiliyorsunuz .
Kara mizah katmaları da fena olmamış ; ikinci film gibi bayat bir tekrar izlemektense , saçma da olsa böyle yeni bir " Felekten Bir Gece " izlerim daha iyi .
Bu arada , filmi izlerken ilk iki filmdeki gibi ; üç alık tiplemenin içip içip sarhoş olduğu , gece de başlarına kötü şeylerin geldiği bir sahne görmüyoruz .
Hatta ben açıkçası izlerken ; " filmin adı ; "
Hangover " ama film aksiyon komedi ağırlıklı . Nasıl iş bu ? " diye düşündüm .
Film bitince , çoğu kişinin yapmadığı , benim hep yaptığım şeyi yaptım ; 2 dk bekledim .
Soruma çok iyi bir cevap veren ve merakımı fazlasıyla dindiren , bu yüzden de bana bu yönde fazla bir eleştiri imkanı tanımayan , belki de filmin en komik sahnelerinden biri filmin sonunda , jeneriklerin hemen ardında !
