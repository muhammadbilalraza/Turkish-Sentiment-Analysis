“The Devil al the Time “ , senaryosunu da biraderi Paulo ile birlikte filmin anlatıcılığını da ( narrator ) üstlenmiş olan Donald Ray Pollock’un aynı isimli romanından ( 2011 ) uyarlayarak yazan Antonio Campos’un yönetmen koltuğunda oturduğu baş döndürücü bir drama …
Film 1957 yılında , oldukça sağlam bir “öğrenilmiş çaresizlik” örneği olarak başına gelen her türlü musibetten , bol miktarda “dua ederek” ve “Tanrı’ya adaklar sunarak” kurtulabileceğini zanneden zavallı Willard Russell ( Bill Skarsgård ) , 9 yaşındaki oğlu Arvin ( Michael banka Repeta ) ile beraber dua ederken başlar …
Ki , bu dua ritüeli seanslarının her seferinde de Willard anılarında , 12 yıl önce Güney Pasifik’ deki Solomon Adaları’nda Japon askerlerince çarmıha gerilerek ölüme terk edilmiş olan Topçu Çavuşu Miller Jones’u buldukları güne gider …
Savaşın bitmesinin ardından Batı Virginia Coal Creek’deki evine dönerken ( kitabın yazarı Pollock’un yanı sıra babası ve dedesinin de çalıştığı kâğıt fabrikasının yer aldığı ) Ohio Meade’de bulunan bir restoranda garson olarak görev yapan ve daha sonra karısı da olacak olan Charlotte’a ( Haley Bennett ) rastlar …
Aslında bu , tam anlamıyla bir yıldırım aşkıdır …
Yine aynı mekânda , ileride bir çift seri katile dönüşecek olan Carl ( Jason Clarke ) ile Sandy’de ( Riley Keough ) göz göze gelirler …
Kendisini karşılamaya gelen Earskell ( David Atkinson ) dayısı ile evine giden Willard , annesi Emma’ya ( Kristin Griffith ) adını dahi bilmediği bir kıza âşık olduğunu söyler …
Ancak son derece dindar olan annesinin niyeti , bu konuda ( yine bir tür “adak” olarak ) Tanrı’sına söz de vermiş olduğu için onu , tüm yakınlarını bir yangında kaybetmiş olan Helen Hatton ( Mia Wasikowska ) ile baş göz etmektir …
Yoksa Emma’ya göre çok kötü “felaketler” yaşanacaktır …
Fakat Helen , kendisine ilahi güçlerin verildiğine inanan evanjelik vaiz Roy Laferty ( Harry Melling ) ile evlenecek ve Lenora ( Eliza Scanlen ) adında bir kızları da olacaktır …
Bu arada , daha pek çok gelişme meydana gelir ama filmi henüz izlememiş olanlar için “spoiler” oluşturmaması adına hiçbirine değinmeyeceğiz …
Tek söyleyeceğimiz şey , birbirlerini kardeş gibi gören Arvin ( Tom Holland ) ve Lenora’yı , Arvin’in babaannesi Emma ile büyük dayısı Earskell’ın büyüttüğü olacak …
Nedenini de izleyerek artık bizzat kendiniz öğrenirsiniz …
Bütün bunlar olup biterken hikâyede birdenbire Earskell’ın , doğum gününde Arvin’e , babasının Luger marka tabancasını hediye ettiği 1965 yılına gelinir …
O arada , Arvin ve Lenora’nın yaşadığı kasabanın kilisesine , yaşlı rahip Albert Sykes’ın ( Michael Harding ) yerine , rahibin kız kardeşinin Tennessee’deki dini kolejlerin birinden yeni mezun olan ve “cinsel şehvetin” tuzağına düşmüş olan oğlu Preston Teagardin ( Robert Pattinson ) isimli genç bir rahip atanmıştır …
Unutmadan , Carl’ın karısı Sandy’nin ağabeyi de olan ve yapılacak olan yeni dönem seçimlerine hazırlanan Şerif Lee Bodecker ( Sebastian Stan ) diye her şeyi ile tamamen yozlaşmış önemli bir figür daha vardır filmde …
İşte kısaca tanıtmaya çalıştığımız ve nitelikli bir oyuncu kadrosu tarafından canlandırılan bu karakterlerin yolları , 1945 – 1965 yılları arasındaki dönemi kapsayacak bir tarzda ve acımasızca kesişecektir …
Peki , “Anne ve babaanne Emma’nın ‘felaket’ kehaneti , gerçekleşecek mi ? ” diye soracak olursanız da yanıtımız : “Tamam , film biraz uzun ama sakın kaçırmayın” olur …
Bitirmeden yorumumuza ilave edeceğimiz son husus ise , hamuru ; “dini radikalizm” , “kadercilik” ve “çürüme” ile yoğrulmuş “içine kapalı” geleneksel yapıların eninde sonunda varacağı yerin çok net olarak resmedildiği filmin , Netflix platformunun en yeni yüz aklarından biri olduğunu belirtmek biçiminde olacak …
Keyifli seyirler ,
