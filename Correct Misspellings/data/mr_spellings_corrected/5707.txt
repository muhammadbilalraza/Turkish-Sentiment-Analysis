Çok özel bir film incelemesi : Ölümlü DünyaÜlkemizde gerçekten kaliteli ve özgün filmler çok nadir vizyona giriyor .
Çünkü geçtiğimiz aylarda vizyona giren Arif V 216 , Aile Arasında veya Ayla gibi istisnai filmlerin yanı sıra , ülkemizdeki dev stüdyolar daha çok " Recep İvedik " veya " Evim Sensin " gibi sadece belli bir kitleye hitap eden ve bol gişe getirecek olan zayıf filmlere yönelmeyi tercih ediyor .
Bu esnada da " İşe Yarar Bir Şey " ve " Kedi " gibi ufak bir bütçeyle yapılan kaliteli filmler hep arka planda kalıyor .
Bu yüzden TAFF gibi dev bir stüdyonun Ölümlü Dünya kadar orijinal ve belli bir kitleye hitap etmek için yapılmamış bir filmi vizyona sokması gerçekten de cesur bir hareket doğrusu .
Peki Ölümlü Dünya bu beklentilerin karşılığını veriyor mu ?
Kesinlikle .
Bu yazıyı yazmadan önce düşüncelerimin kesinleşmesi için filmi 3 kere izledim ve size şunu rahatlıkla söyleyebilirim ki , Ölümlü Dünya son yılların en iyi Türk komedi filmlerinden birisiydi .
Oyunculuğuna ve ilk yönettiği filmi " Limonata " ya bayıldığım Ali Atay , ikinci uzun metrajlı işi Ölümlü Dünya'da çok daha büyük bir bütçe ve daha geniş bir kadroyla olabilecek en alışılmışın dışında bir komedi filmine imza atmış .
Normalde bu tarz filmler " farklı olmak adına farklı olmak " gibi olmaya çalışırken , Ölümlü Dünya ise nasıl bir içeriğe sahip olduğunu çok iyi biliyor .
Filmdeki ana karakterlerin her birinin kişiliği son derecede net , yaşanan durumların hiçbiri gereğinden fazla büyük olmaya çalışmıyor ve hikayenin ilerleyişi sürprizlerle dolu .
Ölümlü Dünya , türünün bütün tabularını yıkan bir yapım .
Bu arada eğer bilmeme ihtimaliniz varsa diye buraya filmin konusunu yazmayacağım .
Çünkü Ölümlü Dünya hakkında ne kadar az şey bilirseniz , sonuç sizin için daha eğlenceli olacak .
Ölümlü Dünya'nın en çok sevdiğim yanı , hikayenin taşıdığı tonları dengelemesiydi .
Çünkü Türkiye'de daha önce böyle dev bütçeli bir komedi - aksiyon filmi çekildiğini hatırlamıyorum doğrusu .
Özellikle de filmin içeriğini göz önünde bulundurduğunuzda , çıkan sonuç rahatça bir sulu komedi veya aşırı ciddi bir aksiyon - dram filmi olabilirdi .
Hele bir de ana karakterlerin gerçek işlerini göz önünde bulundurursak .
Ama Ali Atay , normalde kimsenin bağdaşamayacağı bu karakterlere samimi kişilikler yüklemiş ve aralarında gerçek bir aile ortamı oluşmasını sağlamış .
Bu yüzden filmi izlerken ana karakterleri izlemeye doyamıyorsunuz .
Ve bu ana karakterleri canlandırmak için yapılan oyuncu seçimleri kusursuzdu .
Bu filmdeki oyuncu kadrosu karakterlere bürünmekle öyle iyi bir iş çıkartıyor ki , film esnasında bu kişilerin başka oyuncular tarafından oynandığını aklınızdan geçiremiyorsunuz bile .
Ahmet Mümtaz Taylan'ın ağırbaşlı havası , Alper Kul'un çeşitli ses kabiliyeti ve Sarp Apak'ın dinamik kişiliği gibi etmenler ana karakterleri normalden çok daha anlaşılır bir hale getirmiş .
Filmin içinde bulunduğu sıra dışı durumlara karşılık ana karakterlerin verdiği sıra dışı tepkiler hikayeyi hep taze ve eğlenceli tutuyor .
Benim için filmde bulunduğu her sahneyi çalan oyuncular Doğu Demirkol ve özellikle de Feyyaz Yiğit'di .
İşin ilginç yanı da , Doğu ile Feyyaz'ın daha önceden hiçbir sinema filminde yer almamış olmalarıydı ( Feyyaz'ın 30 saniyeliğine göründüğü Sabit Kanca sahnesini saymazsak ) .
Fakat bu iki oyuncunun stand - up veya komedi skeçlerle uzun süre uğraştığını göz önünde bulundurursak , bu filmde resmen parlamışlar .
İkilisinin de performansları tek kelimeyle harikaydı .
Ali Atay , bir filmi nasıl yöneteceğini iyi biliyor doğrusu .
Aksiyon sahnelerinde farklı stillerde kamera kullanımından ilk izleyişinizde anlamayacağınız ufak esprilere kadar Ölümlü Dünya , keşfedilmeyi bekleyen ufak detaylarla dolu .
Ayrıca filmin dev bütçesine rağmen yine de hikayenin küçük hissettiriyor olması , yaşanılan durumları ve ana karakterleri normalden daha da ön plana çıkartmış .
Çünkü Ölümlü Dünya , hikayenin hangi noktalara geleceğini daha önceden açıklıyor fakat o noktaya nasıl geleceğini bir sürpriz kılıyor .
Bu yüzden film hikayeyi takip etmek yerine karakterleri takip etmeye başlıyor .
Ve az önce belirttiğim gibi karakterlerin her birini izlemek bir ayrı zevkli olduğu için , filmi izlerken hiç sıkılmıyorsunuz .
Bu tarz filmlerde alışılmışın dışında olan bu yaklaşım , Ölümlü Dünya'yı türünün en özgün filmlerinden birisi haline getirmiş .
Filmin sıkıntıları var mı peki ?
Evet , film hakkında birkaç sorunum var .
Fakat günün sonunda o kadar eğlendiğim için bu sorunlar film esnasında canımı sıkan şeyler değildi , sadece film bittiğinde " bu kısım daha geliştirilebilirdi " diye düşündüğüm şeyler sayılır .
Yine size bahsedeyim ; filmin ikinci yarısında bazı sahneler ekranın siyaha dönmesiyle sonlanıyor ve bu sahneler arasında çok alakasız geçişler yaşanıyor .
Mesela oteldeki bölümden sonra film birdenbire arabalar arasında bir silahlı çatışmaya odaklanıyor ve siz de " bu noktaya hangi ara geldik yahu ? " diyerek kalıyorsunuz .
Ayrıca ikinci yarıda hikayede çok fazla şey yaşanmıyor doğrusu .
Film bu anlarda eğlenceli yapısını korusa da , bu özgün hikayeyle bazı sahneler " gördüğümüzden daha fazlası olabilirmiş " hissi de uyandırmıyor değil .
Yine de bu tarz ufak negatif yanlar , filmin yaratıcı esprilerini ve özgün karakterlerini bir anlığına bile zayıf hale getirmedi .
Filmi şu ana kadar 3 kere izledim ve bir 3 kere daha izlesem sıkılmam .
Sırf gişe kaygısı nedeniyle yapılan klişe Türk filmlerinin yanında vizyona giren Ölümlü Dünya'ya mutlaka bir şans verin .
Filmi benim kadar sever misiniz bilmem ama izlerken iyi vakit geçireceğiniz kesin .
Peki bu yazım burada bitti mi ?
Hayır .
Şimdi soruyor olabilirsiniz ; bu yazıyı " çok özel " yapan şey ne ?
Şöyle ki , bu filmi ilk izlediğim sırada bütün film ekibi de oradaydı .
Bütün ekip filmi seyirciyle beraber izledi ve filmden sonra 1 saat boyunca soru - cevap bölümü yapıldı .
Hatta bundan sonra Ali Atay , Feyyaz Yiğit ve Meltem Kaplan ile tanışma fırsatı buldum .
Bu gerçekten de eşsiz bir deneyimdi .
Filmin soru - cevap bölümünde ekibin sorulara verdiği cevaplar ve açılan konular , benim için filmi daha da eğlenceli bir hale getirdi .
Ali Atay , bu filmin senaryosunu 3-4 yıl önce yazdıklarını ve ancak şimdi çekebildiklerini açıkladı .
Bunun nedenlerinden birisi de oyuncu seçimlerinden kaynaklanıyormuş .
Hatta normalde Feyyaz Yiğit'in karakterini Ali Atay canlandıracakmış fakat daha sonra Feyyaz ekibe katılınca , rol ona gitmiş .
Bunların dışında Ali Atay bir devam filmi çekmeyi düşünüyormuş , hatta akıllarında olan ilk hikaye ; Mermer Ailesi'nin çantadaki paraları almak için bankaya geri gitmesi fakat dolar çok düştüğünden dolayı parayı almaktan vazgeçmeleriymiş ( bu da ekibin yaptığı bir şakaydı ) .
Bir de burası ufak bir spoiler sayılır ; filmin final sahnesine gelecek olursak , normalde senaryoda bütün ana karakterlerin o evde " ölelim be " dedikten sonra ölmesi gerekiyormuş .
Fakat Ali Atay ve oyuncu ekibi bu karakterlerle o kadar bağdaşmış ki , en sonunda kimsenin ölmemesine karar vermişler .
Soru - cevap bölümü bunun gibi cevaplarla doluydu ve orada bulunmuş olmak gerçekten de eğlenceliydi .
Eğer bu yazıyı bir sona bağlayacak olursam , Ölümlü Dünya'yı mutlaka izleyin .
Türkiye sinemasının böyle özgün ve gerçekten de komik olan işlere ihtiyacı var doğrusu .
Vizyonda iyi bir Türk filmi arayanlara veya gerçekten komik bir film izlemek isteyenlere kesinlikle tavsiye ediyorum .
Sakın kaçırmayın .
FİLMİN İYİ yanları : + Özgün hikaye , harika şakalar , samimi karakterler . + Ali Atay'ın yönetmenliği . + Feyyaz Yiğit'in sahneleri . + Hikayenin sürprizlerle dolu olması . + Etkileyici aksiyon sahneleri .
FİLMİN KÖTÜ yanları :
- Bazı ani sahne geçişleri .
- İkinci yarıda hikayede çok fazla şeyin yaşanmaması .
TOPLAM PUAN : 8.3 / 10
