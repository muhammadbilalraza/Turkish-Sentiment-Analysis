Amacım asla bir Marvel - DC kıyaslaması yapmak , o iyidir bu kötüdür demek değildir ; böyle bir sonuca varmaya ne bilgim ne de gücüm yetmez .
Amacım herkes gibi küçükken çizgi romanlarını okuduğumuz kahramanların perdedeki yansımalarına kendi fikirlerimi not düşebilmektir .
Bana göre DC evreninin Marvel'e göre en büyük artısı karakterlerin ve senaryoların tabiri caizse daha dolu olmasıdır .
Marvel kahramanları daha eğlenceli , daha hareketli , daha adrenalin yüklü iken , DC elemanları ise daha nevrotik , daha karanlık , daha problemlidir .
açıkçası bu ayrım filmlerine de yansımıştır .
Thor , K. Amerika ve ( R. Downey'in sayesinde ) İronman bizleri yeterince eğlendiriyorken , özellikle C. Nolan'ın Batman serisi tam da DC tarzı karanlık ve sağlam bir evren sunmuştur .
Her ne kadar farklı görüşler olsa da Man Of Steel filmi de bana göre son derece sıkı bir başlangıç yapmıştır .
Kendi adıma şu ana kadar ki tüm Marvel filmlerinde eğlenmişimdir , bazılarından çok seyir zevki almışımdır , fakat " K. Amerika Kış Askeri " hariç hiçbir filminde o bahsetmeye çalıştığım senaryo doluluğunu hissedememişimdir .
Bu filme gelirsek , izlemeden önce DC'nin amiral gemisi olan bu iki kahramanını buluşturan böyle bütçeli bir filmde senaryo konusunda eksiklik hissi yaşayacağım aklımın ucundan geçmezdi .
Reklamlar ve ara dahil geçen üç saatten sonra salondan çıkan bir çok izleyici gibi , arkadaşımla ben de öylece bakışıp kaldık ne anladık diye .
The Dark Knight Rises'in sonunda servetini , evini , şehrini bırakıp sır olan Bruce Wayne'nin şehrine ne zaman dönüp , ne zaman yine zengin olduğunu görmek yerine , ezbere bilinen o travmasını yani anne - babasının ölme sahnesini gördüğümüzde birşeylerin yolunda olmadığını anlamıştık .
Daha sonraki iki saat boyunca böyle bir filme yakışmayacak kadar çok diyalog izledik .
Hatta film arası geldiğinde arkadaşım çok şükür diye bir tepki bile vermişti .
Son yarım saatte biraz olsun aksiyon kendini göstermişti ; onda da tasvir edilen Doomsday karakteri o kadar yavan ve basitti ki o sahnelerde bence hep havada kaldı .
Ne Batman'in Süperman'e duyduğu kızgınlığın temeli , ne Süperman'in kendi içinde yaşadığı kavgalar , ne Lethor'un amacının ne olduğu v . s. gibi tüm konular sağlam bir senaryo üzerinden gitmedi .
" Onu yok etmeliyim " , " Ben iyimiyim yoksa kötümüyüm " , " Kırmızı mı yoksa siyah pelerin mi " diyaloglarına esaslı bir temel kendi adıma oturtamadım .
Buradan filmde aksiyon olmadığı anlamı çıkmasın , filmde aksiyon var , efekt var tamam ama yazının en başında belirttiğim gibi DC evreninde görmeye alıştığımız o sağlam konu ve o konu etrafındaki kurgu uyumu maalesef bu filmde yoktu .
Mahallenin abisi benim diye birbirine kafa tutup didişen , sonra da bir anda kanki olan iki bıçkın delikanlının hikayesi ne kadar yavan ise maalesef bu filmde de Batman ve Süperman arasındaki düşmanlık ve işbirlik o kadar basit ve yalın kalmış .
Senaryo böyle olunca oyuncular da filmi kurtarmaya yetmiyor fakat böyle uzun bir yazıda bir cümle de olsam belirtmez isem haksızlık olur ; bir çok insan gibi başından yanlış bir seçim olduğunu düşündüğüm B. Affleck'in Batman yorumu o kadar da göze batmadı , en azından karakterin içinde bulunan öfkeyi dışa yansıtma konusunda oldukça başarılıydı , hatta bu eleştiriyi yazarken bile filmden oyunculuk anlamında gözümün önüne sadece o geliyor .
Ayrıca çok doğru bir seçim olduğunu düşündüğüm ve ekranda her gördüğümde mutlu olduğum Gal Gadot'u bu kadar uzun bir filmde bu kadar az görmek de ayrıca bir hayal kırıklığı oldu .
Sonuç olarak , " beklentin ne kadar yüksek ise yaşayacağın hayal kırıklığı da o kadar büyük olur " kuralı bir kez daha kanıtlanmış oldu maalesef .
