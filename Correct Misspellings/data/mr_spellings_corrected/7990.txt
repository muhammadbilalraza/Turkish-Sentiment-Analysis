4 X 4 YİNE TARANTİNO YİNE BİR BAŞYAPIT “Quentin Tarantino’nun 8. Filmi” sloganıyla gösterime girecek olan The Hateful Eight uzun bir bekleyişin ardından 8 Ocak 2016’da nihayet seyirciyle buluşacak .
Gerek 70 mm film kullanılarak çekilmiş olması , gerek Ennio Morricone’nin 40 yıl sonra bir westernin müziğini yapmış olması , gerekse Tarantino’nun filmde kullanılan lenslerin Ben Hur’da kullanılanların aynısı olduğunu söylemiş olması ve senaryonun basına sızdığı söylentileri The Hateful Eight’i adeta heyecandan tırnaklarımızı yiyerek beklememize sebep oldu .
Vizyon tarihinden kısa bir süre önce internete düşen bir kopyası olsa da siz siz olun bu görsel anlamda çok özel filmi sinemada izlemeye çalışın .
Django Unchained’den sonra tekrar bir western çekeceğini açıklayan Tarantino’nun neden böyle bir tercih yaptığını bilmiyoruz ama bu iki film aynı türe ait olmak dışında birbirine pek benzemiyor , bunu söyleyebiliriz .
Çizgiromanları , anti - kahramanları , B sınıfı filmleri , bolca kan dökmeyi ve intikam hikâyelerini seven Tarantino bizlere yine bu eksende ilerleyen bir hikâye anlatmış .
Amerikan İç Savaşı’ndan birkaç yıl sonra geçen The Hateful Eight bize , karların arasında güçlükle ilerleyen bir at arabasını göstererek açılıyor .
Morricone’nin etkileyici melodilerinin eşlik ettiği bu uzun açılış sahnesi aslında kullanılan 70 mm filmin perdede nasıl bir derinlik hissi yaratacağının da habercisi gibi .
Cellat lakaplı kelle avcısı John Ruth’un yanında , adalete teslim etmek üzere Red Rock adındaki bir kasabaya götürdüğü Daisy Domergue var .
Yaklaşmakta olan tipi yüzünden yola devam etmekte zorlanan bu ikiliye yine bir kelle avcısı olan ve yanında yakaladığı suçluların cesetlerini taşıyan Marquis Warren katılıyor bir süre sonra .
Savaşa katılmış zenci bir binbaşı olan Warren , John Ruth’tan farklı olarak avladığı kelleleri adalete ölü teslim etmeyi seviyor .
Bu üçlüye bir süre sonra Red Rock kasabasının yeni şerifi olduğunu iddia eden ama aslında azılı bir suçlu olan Chris Mannix katılıyor .
Dörtlümüz fırtınadan kaçmak için sığınmak zorunda kaldıkları Minnie’nin Yeri adındaki han benzeri yere gelirler .
Orada karşılaştıkları Oswaldo Mobrey , Joe Gage , Meksikalı Bob ve General Sandy Simithers düşündükleri gibi sıradan yolcular değildirler ve bu karşılaşma sürprizlere ve kanlı çatışmalara gebedir .
Oswaldo , suçluların asılmasından sorumlu bir infaz görevlisi olduğunu anlatır , John Gage bir sığır çobanı yani gerçek bir kovboy olduğunu söyler .
Bob , Minnie ve kocası orada değilken işleri yaptığını ve konukları ağırladığını iddia eder .
Yaşlı General Simithers ise sıradan bir yaşlı adam gibi dizinde battaniyesi bir koltukta oturmaktadır .
The Hateful Eight : Klasik Western Geri DöndüFilmin çoğu tek mekânda geçer ve bu dar alana sıkışan 8 kişinin aslında söyledikleri kişiler olmadıklarını aralarındaki gerilimden sezeriz .
Senaryo konusunda yine adeta döktürmüş olan Tarantino neredeyse son ana kadar bu ilişki ağını seyirciden saklıyor ve bizi taraf tutamamak zorunda bırakıyor .
Bu kadar öfkeli insanın mecbur kaldıkları için aynı mekânı paylaşması saatli bomba gibi ve bizler de yay gibi gerilip büyük patlama ne zaman olacak diye bekliyoruz .
Karakterleri tek tek tanıdığımız ve onlarında kendilerini birbirlerine tanıttığı ilk bölüm ve olayların hareketlenip çözüldüğü ikinci bölüm arasında tempo farkı var denebilir .
İzleyen hemen herkesin katıldığı görüş , filmin bir Tarantino filmine göre fazla diyaloglu olduğu idi .
Bu diyaloglar gayet akıllıca yazılmış ; ancak keyifli olsalar bile bu bölümün uzunluğu seyirciyi filmden bir miktar kopartabilir .
Yine de aradan sonra salona dönünce karşılaşacağınız hesaplaşma sahneleri düşen tansiyonunuza çare olacaktır mutlaka .
Teknik anlamda söylenecek çok şey yok aslında .
Film gerçekten perdenin içine girmek isteyeceğiniz kadar güzel ve özenli çekilmiş .
Kullanılan özel filmin ve lenslerin yarattığı derinlik duygusu muhteşem .
Mekânı neredeyse canlı bir varlık haline getirebilmek ve kendi iradesiyle hareket edebiliyor hissini yaratmak büyük ustalık işi .
Tek mekâna hapsettiği karakterlerin hepsinin film boyunca birlikte görünmesi , bir köşede konuşma devam ederken diğer oyuncuların hareket halinde ve hem olayın içinde hem de dışında kalmaları çok ilginç bir görüntü oluşturuyor .
The Hateful Eight bir Tarantino filminden beklenecek kadar kanlı .
Ben kendi adıma daha önceki filmlerde bu kan ve şiddetten çok rahatsızlık duymamıştım ancak The Hateful Eight bu kartı biraz pervasızca sürüyor ortaya .
Bu da bizi gözüme çarpmış olan ırkçılık , kadın düşmanlığı ve homofobi gibi konuların işleniş biçimini tartışmaya götürebilir .
Tarantino , ölçüsüzce kullanılan şiddetle ve aslında öfkelerinin altı çok dolu olmayan bu karakterlerin ağzından bir şey anlatmaya mı çalışıyor bizlere pek anlayamadım .
Filmin tek kadın karakteri olan ve Jennifer Jason Leigh tarafından muazzam bir şekilde canlandırılan Daisy Domergue’nun başına gelenler , yüzünün film süresince kademe kademe deforme oluşu , sürekli kanlar içinde dolaşması , kadın karakterlerini çok sevdiğine inandığım Tarantino’dan beklediğim hamleler değildi açıkçası .
Özellikle final sahnesindeki üçlü birlikteliğin homoerotik çağrışımları üzerine kafa yormaya değecek kadar ilginç .
Özetle Tarantino yine Tarantino’luğunu yapmış , çok güzel bir klasik western çekmiş ama imzasını filmin her yerine atmış .
Zenciler ve beyazlar , masumlar ve suçlular , kadınlar ve erkekleri karşı karşıya getirip seç - beğen - al demiş seyirciye .
10 film çekip kariyerini sonlandıracağını söyleyen Tarantino’nun filmografisinde en iyi filmi olmayacak belki ama adını Hollywood tarihine altın harflerle kazıyacak The Hateful Eight , orası kesin .
Sadık bir seyircisi olarak ben 9. ve 10. filmleri için korku türünde karar kılmasını diliyorum .
İyi seyirler .
