" Jumanji'nin ilk filmde ana karakterler Jumanji adlı bir kutu oyununu oynamaya başladıktan sonra oyun canlanmaya başlarken , serinin yeni filmi Welcome To The Jungle'da ise ana karakterler bir video oyununun içinde hapsoluyor ve buradan çıkmak için çeşitli seviyeleri geçmeye çalışıyor . "
Son zamanlarda Sony'nin vizyona soktuğu RoboCop , Total Recall , Ghostbusters ve Flatliners gibi gereksiz " remake " lerden sonra , Sony nihayet bir " remake " yerine bir devam filmi yapmayı başardı .
Ve ilginçtir ki Jumanji : Welcome To The Jungle , benim için serinin ilk filminden daha başarılıydı .
Öncelikle şunu belirtmeliyim ki ; Jumanji : Welcome To The Jungle harika bir film değil .
Sinema dünyasının yeni kurallarını yıkmıyor , hikaye bakımından türüne yeni bir şey kazandırmıyor , hatta filmi izledikten kısa bir süre sonra hikayenin büyük bir kısmı rahatça unutulabiliyor .
Bu yüzden bu filme tam olarak " harikaydı " diyemesem de , Welcome To The Jungle'ı ilk Jumanji filminden daha iyi kılan etmen kendisini çok az ciddiye alıyor olmasıydı .
Ve bunun büyük bir kısmı da Dwayne Johnson , Karen Gillan , Kevin Hart ile Jack Black'in harika performansları sayesinde olmuş .
Bu film gerçekten de mantıksız ve saçma bir şekilde ilerliyor fakat ana karakterler , hatta senaryonun kendisi de bunun farkında .
Bu yüzden film boyunca ana karakterler yaşanan mantıksız şeyleri sürekli tiye aldıktan sonra heyecanlı sahnelerde aksiyona girişiyorlar .
Bu konuda Jumanji : Welcome To The Jungle , kendisini abartmaya çalışıp başka filmlere benzemeye çalışmıyor ve kendi tarzında bir macera yaratmayı başarıyor .
Daha önceden Bad Teacher gibi hep ortalamanın altında olan komedi filmlerinin yönetmeni Jake Kasdan , bu filmi gayet iyi yönetmiş aslında .
Aksiyon sahnelerinde CGI göze batsa da bu bölümlerin çoğu oldukça netti ve kameranın açıları sizi durumun içine sokmayı başarıyordu .
Fakat benim için filmin en iyi yanı , başroldeki dörtlünün performanslarıydı .
Dwayne Johnson , Karen Gillan , Kevin Hart ve Jack Black'in ne kadar komik insanlar olduğunu hepimiz biliyoruz .
Bu yüzden filmde bu oyuncuların belirli karakterleri değil de komik tipleri canlandırmasını izlemek aşırı eğlenceliydi .
Bu konuda özellikle Jack Black ile Karen Gillan harikaydı .
Filmde yaşanan hiçbir şeyi umursamasanız bile bu oyuncuların performansları çıkan sonucu görülmeye değer bir hale getiriyor .
Madem sırf bu etmen bile filmi iyi yapmaya yetiyorsa , o halde beni biraz hayal kırıklığına uğratan şeylerden konuşalım .
Öncelikle filmde gereğinden fazla diyalog vardı .
Ana karakterlerin birbiriyle anlaşması gerektiğini ve bu durumla dalga geçeceklerinin farkındayım ama bu sahnelerin sayısı o kadar fazlaydı ki , bu filmin heyecan / adrenalin kavramından geriye hiçbir şey kalmamış .
Bütün film konuşma sahnesi - aksiyon sahnesi - konuşma sahnesi diye ilerlediğinden ana karakterler sanki zamanla yarışmıyormuş ve bu durumların hiçbiri tehlikeli değilmiş gibi bir his oluşturuyor seyirciye .
Bu konuda ilk Jumanji filmi bu filmden daha başarılıydı , karakterlere gereken süreyi tanıdıktan sonra hemen heyecan verici bir atmosfer yaratıyordu ve seyirciye çok az nefes aldırıyordu .
Ayrıca film " video oyununun içinde hapsolmak " vaadi ile çok daha fazla şey yapabilirdi .
Kötü adam daha ön planda olabilirdi ve atmosfer bakımından karakterler daha fazla yeri keşfedebilirdi .
Fakat film , büyük bir ağırlığını diyaloglara verip asıl konuyu sürekli geçiştirdiğinden bu atmosferde yaşanabilecek olasılıkların sayısı da azalıyor .
Ama bunların dışında Jumanji : Welcome To The Jungle , gerçekten de eğlenceli bir filmdi .
İzledikten sonra hemen unutulabilir bir yapısı olsa da , ailecek keyifli bir 2 saat geçirmek isteyenlere kesinlikle tavsiye ederim .
Serinin ilk filminin basit vaadini alıp bunu hiç beklemedik bakımlardan geliştiren bir film olmuş .
Sırf başroldeki dörtlünün eğlenceli performansları için bir göz atmaya değer .
İyi seyirler .
FİLMİN İYİ yanları : + Dwayne Johnson , Karen Gillan , Kevin Hart ile Jack Black'in belilrli tipleri canlandırıyor olmaları . + Eğlenceli aksiyon sahneleri . + Kendisini ciddiye almayan tonu .
FİLMİN KÖTÜ yanları :
- Konusunun çok sıradan olması .
- Verdiği vaatle çok daha fazla şey yapılabilirdi .
- Biraz fazla uzayan konuşma sahneleri .
TOPLAM PUAN : 6.8 / 10
