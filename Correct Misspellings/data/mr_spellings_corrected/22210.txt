Filmin ilk bölümünde bazı sosyal ve politik göndermeler eşliğinde Adam ve Eve’in yaşamlarına göz attıktan sonra ikinci bölümünde Eve’in çılgın kız kardeşi Ava’nın ( Mia Wasikowska ) hikayeye dahil olmasıyla işler değişir .
Ava , hem ablasından hem de eniştesinden farklıdır .
Attığı adımlarda ikinci kez düşünmeyi sevmediği bellidir , pişman olmaz ve gözü doymaz .
Eve ve Adam’ın görevi ise bir zaman sonra bu genç kıza göz kulak olmak haline gelmiştir .
Aslında Jarmusch , bu bağlamda çok tanıdık bir senaryoyu mekanda , kostümlerde ve biraz da insan fizyolojisinde değişiklikler yaparak seyircinin önüne koymaktadır .
Televizyonda ve beyazperdede defalarca seyrettiğimiz belalı baldız ekolüne kan emme özelliğini ekleyerek hem kendi farklı dünyasına katkıda bulunmuş hem de seyirci için mizahı bol malzemeler ortaya koymuştur .
Sadece Aşıklar Hayatta Kalır’ı sevmenin çok çeşitli yolları olduğuna inansam da özellikle tarih boyunca yaşamış ve bu dünyaya bir şeyler katmış isimlerin farkında olan ; yani temel bir entelektüel seviyeye sahip herkes nasıl ki Woody Allen’ın Midnight In Paris’ine aşık olduysa Jarmusch’un bu eserini de fazlasıyla benimseyebilir . William Shakespeare göndermesi ile dikkat çeken senaryo oyunları , Adam’ın hekim kılığına girdiğinde kullandığı ismin Faust olması gibi seyirciyi daha çok düşünmeye ve bağlantı kurmaya yönlendiren detaylar da içeriyor .
Bilindiği üzere Goethe’nin Faust isimli eserinde Doktor Faust , ruhunu şeytana satmayı tercih ederek masumiyetini kaybeder .
