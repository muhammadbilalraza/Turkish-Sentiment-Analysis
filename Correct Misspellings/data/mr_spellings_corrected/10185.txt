War For The Planet Of The Apes'in fragmanı filmin gerçek konusuna o kadar fazla değinmediği için ben de konuyu oldukça kısa tutacağım .
Filmin konusu hakkında bilmeniz gereken şey şu : " İnsanlar , maymunları öldürüp insanlığın yaşamasını istiyordur . Buna engel olmaya çalışan Caesar ( Andy Serkis ) da oldukça kişisel bir mesele yüzünden bütün bunların başında olan kişi Albay'dan ( Woody Harrelson ) intikam almaya çalışır . Ve bu yolculukta da Caesar , maymunları hayatta tutmaya çalışır . "
Bir üçlemenin son filmine geldiğimiz zaman biraz gerilirim .
Çünkü bir seri , ilk iki filmiyle herkesi etkiledikten sonra üçüncü filmi ile her şeyi berbat edebilir * öhöm Örümcek - Adam 3 öhöm * .
Bu yüzden bu filmin de öyle olacağından korkuyordum .
Ve bu film bu endişemi boşa çıkarmayı başardı .
Bu film ile Maymunlar Cehennemi serisi , tüm zamanların en iyi üçlemelerinden birisi olmayı başardı .
Ve War For The Planet Of The Apes'in de Lord Of The ring : Return Of The King veya The Bourne Ultimatium gibi üçlemenin en iyi filmi olduğuna inanıyorum .
Bu o kadar nadir oluyor ki !
Bu Maymunlar Cehennemi serisinin her bir filmi oldukça farklı bir tona sahip .
Serinin ilk filmi Rise , maymunların yükselişine ve insanlığın değişimine odaklanıyordu .
Devam filmi Dawn , Caesar'ın liderliğine ve maymunlar ile insanlar arasındaki yanlış anlaşmaya odaklanıyordu .
Serinin bu iki filmi ile ilgili olan en büyük sorunlarım , bu filmlerin insanlara gereksiz bir şekilde odaklanmasıydı .
Çünkü ne zaman film insanlara odaklansa ; " Acaba Caesar'a dönsek olur mu ? Çünkü filmin asıl kalbi orada . " diyordum .
Bir de çok fazla açıklama sahnesi vardı . War ise sadece Caesar hakkında .
Hiç insan karakterlere sahne geçişi yapılıp gereksiz flashback sahneleri görmüyoruz .
Ve koca filmde sadece bir tane açıklama sahnesi vardı .
Bir !
O da Woody Harrelson'ın karakterinin Caesar'la geçmiş hakkında konuştuğu bölümdü .
Film beni en çok bu yönüyle etkiledi .
Çoğu kişinin bu filmle ilgili yaşayacağı en büyük sorun , War For The Planet Of The Apes'in özellikle Dawn kadar aksiyon dolu olmaması .
Ve bunu anlıyorum da . War , serinin en ağır ilerleyen filmi ve bu yüzden serinin diğer filmleri kadar kolayca tekrar tekrar izlenebilecek bir film değil .
Bu da filmle ilgili tek büyük sorunum .
Ama eğer bunu yok sayıp , bir aksiyon filminden ziyade Caesar'ın hikayesinin olması gerektiği gibi tamamlanmasını bekliyorsanız , bu filmden fazlasıyla tatmin olacaksınız .
Sırf bu açıdan War , hikayesinin dramatik ağırlığı ile beni serinin diğer filmlerinden daha derin bir şekilde etkiledi .
Üstelik bu sahnelerde neredeyse hiç konuşma olmuyor , sadece Michael Giacchino'nun müziği ve ana karakterlerin yüz ifadeleri sizi etkiliyor .
Böyle bir filmde , benim için epiğin gerçek tanımı bu .
Bunun dışında daha durun , filmi övmeye yeni başlıyorum .
Az önce bahsettim ama öylece geçiştiremem ; Michael Giacchino'nun bu filmdeki müziği inanılmazdı .
Tekrar tekrar dinleyip aklınıza kazınacak türden .
Bu filmde müzik büyük bir rol oynuyor zaten ve Giacchino , kariyerinin en iyi bestelerinden birisini yapmış .
Oyunculuklara gelelim .
Andy Serkis , her zamanki gibi inanılmaz bir performans sergilemiş .
Ama özellikle de bu filmde , Caesar karakterine daha kişisel bir şeyler katmış .
Onun olduğu her sahneyi ağzım açık bir şekilde izledim .
Serkis , bu filmde kariyerinin en iyi performansını sergilemiş .
Ve her yıl bunu diyorum ama lütfen şu adama bir Oscar verin !
Ya da hiç olmazsa aday yapın veya yıllar sonra " Hayat Boyu Başarı Ödülü " gibi bir şey verin .
Herhangi bir şey !
Bu yıl şu ana kadar gördüğüm en iyi performanstı .
Ayrıca Woody Harrelson , kötü adam rolüne de çok yakışmış .
Özellikle de Harrelson ve Serkis'in birlikte olduğu sahneler , filmin en ilgi çekici bölümleriydi .
Bunun dışında filmdeki ufak kız Nova'yı canlandıran Amiah Miller da ufak yaşına göre çok etkileyici bir performans sergilemiş .
Steve Zahn'ın canlandırdığı Bad Ape ise bu filmin en büyük riskiydi .
Çünkü War For The Planet Of The Apes , oldukça karanlık ve ciddi bir film ve Bad Ape karakteri ise filmde bir nevi komedi karakteri sayılır .
Ama bu film ciddi tonu ile araya serpiştirilen komediyi inanılmaz bir şekilde dengelemeyi başarmış .
Ve motion capture olayı .
Yani , ne diyebilirim ki ?
Resmen gerçekti ! War For The Planet Of The Apes , kolaylıkla hayatımda gördüğüm en iyi motion capture'a sahip .
Ayrıca manzaralar ve diğer görsellikler de inanılmazdı .
Yönetmen Matt Reeves'i de unutmamak gerek .
Yaptığı işlerde gerektiği takdiri görmediğini düşündüğüm Reeves , önceden Cloverfield ve Dawn Of The Planet Of The Apes'i yönetmişti .
Reeves ise bu filmde kariyerinin en iyi işini yapmış .
Reeves , bu dünyaya gereken sade ve acımasız bakışı getirmiş .
Bu film için ondan iyi bir yönetmen seçilemezdi .
Filmin sorunları olarak dediğim gibi , ağır tonu yüzünden serinin diğer filmleri gibi kolayca tekrar tekrar izleyesiniz pek gelmiyor .
Bunun dışında ise aklıma pek fazla bir sorun gelmiyor .
Eğer bu serinin büyük hayranıysanız , bu filmden yeterince tatmin olacaksınız .
Ben , serinin en büyük hayranı olmamama rağmen , bu filmde Caesar'ın hikayesinin tamamlanış şeklini çok başarılı buldum .
Performanslar şahaneydi , yönetmenlik inanılmazdi ve motion capture olayı da ağzınızı açık bırakacak şekilde etkileyiciydi .
Üçleme , bundan daha iyi bir şekilde bitemezdi .
Yoğun bir aksiyon filminden ziyade eğer bu serinin büyük hayranıysanız ve ağır ama sürükleyici bir film arıyorsanız , bu filmden tatmin bir şekilde ayrılacaksınız .
İyi seyirler .
FİLMİN İYİ yanları : + Andy Serkis ve Woody Harrelson . + Motion capture . + Michael Giacchino'nun bestesi . + Matt Reeves'in bakış açısı . + Sade temposu ile çok fazla şey yapmamaya çalışması .
FİLMİN KÖTÜ yanları :
- Konusunun ağırlığı ve süresinin uzunluğu yüzünden tekrar tekrar izlenebilecek bir film pek sayılmaz .
TOPLAM PUAN : 8.6 / 10
