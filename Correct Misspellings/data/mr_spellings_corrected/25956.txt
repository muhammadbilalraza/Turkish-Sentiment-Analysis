Büyük paralar harcanmış , güzel özel efektler kullanılmış , tamamı vur - kaç - kovala'dan ibaret her türlü klişeye yer veren filmlerden birini izliyoruz yine .
Her filmde olduğu gibi bu filmde de Amerika tüm dünya olarak görülüyor ; evet , işin içine Meksika da eklenmiş ama geri kalan kıtalara , ülkelere ne oldu ?
Güya Amerika'ya atılacak bir füze tüm dünyayı yok edecekmiş .
Neyse , filmde eski ajan Machete Cortez'in ABD Hükümeti tarafından tehlikeli bir silah tüccarını tutuklaması için görevlendirildiğini görüyoruz .
Film uzun bir süre normal aksiyon filmi olarak ilerliyor sonra birden işin içine bilim kurgu katılıyor .
Nükleer silahlar , bilimsel icatlar vb. Bu tip ciddi şeylerin zırva filmlere alet edildiğini görünce bayağı sinirleniyorum doğrusu .
Ne yani , bilimi saçmalıklarla birleştirmeseler olmaz mı ?
Bal gibi de olur hatta bence daha iyi olur .
Bunun üzerine baştan dalga geçtiklerini sandığım Star Wars çakması " Machete Kills Again In Space " filminin yakın zamanda gerçek olacağını gördüğümde donup kaldım , böyle bir filmin nasıl daha devamı yapılır aklım almadı bir türlü !
Usturanın daha kaç defa ' döneceği ' beni hiç ilgilendirmiyor , o istediği kadar dönsün ( kendi etrafında ) .
Patlamalı çatlamalı , uçmalı kaçmalı , kesmeli biçmeli , vurmalı katletmeli sampur sumpur sahnelerden oluşan filmleri seven aksiyon tutkunları ve eğlence arayan seyircinin oldukça hoşuna gidecek bir yapım olduğu kesin .
Fakat az da olsa kalite arayan izleyiciler için tam bir işkence kaynağı .
Anlaşılan Hollywood'un bu tip filmleri yapmaktan bıkacağı yok ama ben izlemekten fena halde bıktım usandım .
