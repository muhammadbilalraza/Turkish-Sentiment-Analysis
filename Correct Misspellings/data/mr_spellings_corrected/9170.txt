Senaryosunu da yazan Christopher Nolan’ın yönetmen koltuğunda oturduğu “Dunkirk” , 26 Mayıs – 3 Haziran 1940 tarihleri arasında Birleşik Krallığın , Fransa'nın Dunkerque ( İngilizcesi Dunkirk ) kıyılarında sıkışıp kalmış olan 400 bin askerinden yaklaşık 335 binini tahliye edişinin anlatıldığı bir II. Dünya Savaşı draması …
Her filmi başlı başına ayrı bir sinema olayı olan Nolan bu filmdeki hikâyeyi , birleriyle kesişerek iç içe geçen üç bölüm halinde kurgulamış …
Peki , neler mi bunlar ?
Elbette “dalgakıranda bir hafta” , “denizde bir gün” ve “havada bir saat” …
Gelin başlayalım isterseniz yorumumuza …
Ani gelen bir Alman baskınından paçayı tek başına kurtarabilen Tommy ( Fionn Whitehead ) , Fransız mevzilerinden geçerek kendini , gemilerle tahliye edilmek üzere sıraya girerek beklemekte olan yurttaşlarının bulunduğu sahile atar …
Orada karşılaştığı ilk isim , bir İngiliz askerinin cesedini gömmeye çalışan ve ilk önceleri boynundaki künye nedeniyle adının Gibson olduğunu zannederek , karşılık alamasa da kendisine öyle de hitap ettiği bir “Fransız Askeri’dir” ( Damien Bonnard ) …
Bu arada sahile sıkışan birliklere yönelik Alman hava saldırılarının başladığını da görüyoruz …
Ki , denizaltı destekli bu saldırılar hafta boyunca hız kesmeden sürecektir de …
Sahilin karşı tarafında , yani İngiltere’de ise George ( Barry Keoghan ) , pek çok sivil tekne gibi Kraliyet Donanmasınca Dunkirk’te mahsur kalmış olan askerleri adaya geri taşıma işiyle görevlendirilmiş olan Peter ( Tom Glynn - Carney ) ile babası Bay Dawson’a ( Mark Rylance ) yardıma gelir …
Aynı esnada Kraliyet Hava Kuvvetlerinin üç Spitfires’ı , Alman uçaklarının saldırılarını , onlarla “it dalaşına” girmek suretiyle püskürtmek amacıyla havalanır …
Bunlardan ikisinin pilotları Farrier ( Tom Hardy ) ve Collins’tir ( Jack Lowden ) …
Derken hazırlıklarını tamamlayan Bay Dawson’ın teknesi de Weymouth’tan ayrılarak Dunkirk’e doğru yola koyulur …
İlk icraatları da her ne kadar George için talihsiz bir biçimde sonuçlanacak olsa da bir Alman denizaltısınca batırılan bir teknenin üzerinde tüneyerek beklemekte olan şoka girmiş “Titrek Askeri” ( Cillian Murphy ) kurtararak tekneye almaları olur …
Filmdeki kayda değer diğer önemli karakterler , bu tahliye operasyonunu Dunkirk sahilinden yöneten Komutan Bolton ( Kenneth Branagh ) ve Albay Winnant ( James D'Arcy ) ile Tommy ve ( tek kelime İngilizce bilmediği için ağzını hiç açmayan ) Gibson’ı üçleyen Alex’tir ( Harry Styles ) …
Hikâyede daha fazla ayrıntıya girmek : Bir anlamda “spoiler” vererek henüz filmi izlememiş olanların ağzının tadını kaçırmak olacağı için anlatımı burada kesiyoruz …
Yalnız bu yorumu bitirdiğimiz anlamına da gelmiyor …
Zira biraz da 100 milyon dolarlık bir bütçe ile çekilerek brüt 526,7 milyon dolarlık hiç de azımsanamayacak bir hasılat rakamına ulaşmış olan filmin , “Nolan bağlamındaki” teknik ayrıntılarına da kendi tarzımızca kısaca bir değinelim istiyoruz …
Bu çerçevede bizim dikkatimizi çeken “üç” husustan ilki de Nolan’ın teknik ekibinde “istikrarı” tercih etmesi oldu …
Nasıl mı ?
Görüntü yönetmeni Hoyte Van Hoytema , editör Lee Smith , casting direktörü John Papsidera , prodüksiyon tasarımcısı Nathan Crowley , sanat yönetmeni Toby Britton , kostüm tasarımcısı Jeffrey Kurland ile ses işindeki Alex Gibson ve Gary A. Rizzo’nun sürekli birlikte çalışıyor olmaları …
Aslında böylelikle de Nolan , “leb” dediğinde “leblebi” demek istediğini hemencecik idrak etmekte olan takım arkadaşlarıyla çalışmış olduğu için enerjisini diğer detaylara yönlendirebilme fırsatını yakalamış oluyor …
İkincisi , her zaman olduğu gibi beyazperde de yine her biri ayrı birer yetenek olan “sıra dışı bir oyuncu kadrosu” ile arz – ı endam eylemesi …
Üçüncü ve sonuncusuysa , fazla diyalog yerine elindeki bütçenin de sağladığı olanaklar sayesinde görselliğe ağırlık vererek aksiyon meraklılarının da gönlünü almış olması …
Bizden bu kadar …
Halen izlemediyseniz sıra sizde …
Keyifli seyirler ,
