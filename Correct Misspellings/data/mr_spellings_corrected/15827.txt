“Hereditary” , aynı zamanda senaryosunu da yazan Ari Aster’in ( debut ) ilk uzun metrajlı sinema filmi …
Metacritic’in “Mutlaka İzlenmeli” kategorisindeki filmler arasında yer alan filmin yapım aşaması notları arasında en fazla dikkat çeken hususlardan birisi , Ari Aster’in kendi filmini bir “korku filmi” olarak değil de daha ziyade “kâbusa dönüşen bir trajedi” olarak tanımlamasıdır …
Yine aynı Ari Aster’in söylemlerinde yer bulan dikkat çekici bir diğer önemli hususta , kendisinin bu filmin yapımında “Rosemary's Baby” ( 1968 ) , “Cries and Whispers” ( 1972 ) , “Don't Look Now” ( 1973 ) , “Carrie” ( 1976 ) , “Ordinary People” ( 1980 ) ve “The Cook , the Thief , His Wife & Her Lover” ( 1989 ) gibi filmlerden etkilenmiş olduğunu açıkça ifade etmesi …
Dünya prömiyerini 21 Ocak 2018’de Sundance Film Festivalinde yapan ve 8 Haziran 2018’de vizyona giren 10 milyon dolar bütçeli filmin , gişe hasılatı da tamı tamına 80,2 milyon dolar …
Aynı başarılı çizgi kendini , 7.3 / 10 ( 243.883 oy ) ve 3.5 / 5 ( 10.0 üzeri oy ) olan IMDB ve Rotten Tomatoes izleyici puanı ortalamalarıyla 8.3 / 10 ( 376 yorum ) ve 87 / 100 ( 49 yorum ) olan Rotten Tomatoes ve Metacritics yorum ortalamalarında da gösteriyor …
Gelin isterseniz , kâğıt üstündeki bilgilere göre oldukça başarılı duran filmimize , her zamanki gibi önceliği yine oyuncu kadrosuna vermek suretiyle biraz daha yakından bakalım …
Oyuncu denilince de profesyonel yorumların neredeyse yüzde yüze yakın bölümünde Toni Collette’in performansının öne çıkartıldığını görüyoruz …
Evet , iyi oynamış …
Ama bize göre filmde , “yandım anam ! ” diye feryat figan edercesine köşe bucak koşuşturmadan da iyi oynanabileceğini gösteren bir Gabriel Byrne ve Alex Wolff faktörü de vardı …
Şaşkın ve çaresiz baba ( Steve ) ile oğul ( Peter ) rollerindeki performansları , bize göre gerçekten de takdire şayandı …
Eminiz bu filmdeki dikkat çekici performansı , genç yetenek Alex Wolff’a Hollywood’daki pek çok kapıyı ardına kadar açacaktır …
Umarız gelecek yıllarda da artan bir ivme ile kendisini hep böyle nitelikli işlerde görürüz …
İşin mekân , dekor , kostüm , makyaj , müzik , kurgu ıvır zıvır vs. kısmına gelince …
Henüz ilk işi olmasına rağmen Ari Aster , filmin hikâyesini yazmış olmanın avantajını da kullanarak ekibini oldukça iyi yönetmiş …
Öyle ki , özel efekt ve sanal efekt ekibinin ciddi katkılarıyla yaratılan ürkütücü atmosfere , dahiyane bir fikir olan minyatür dekorları da dâhil ederek son derece sıra dışı ve etkileyici bir işe hep birlikte imza atmışlar …
Başta da belirttiğimiz gibi “Hereditary”yi , Ari Aster’in kendi ifadesiyle bir “korku filmi” olarak değil de “kâbusa dönüşen bir trajedi” olarak kabul edip öyle izlemek lazım …
Yoksa nafile bir çaba olarak , “korku da korku” diye tutturmanın hiçbir anlamı yok …
Zira filmin hikâye yazarı ve yönetmeni kendi filmini böyle tanımlamıyor …
Sonuç olarak , kendi türüne özgün bir katkı olarak değerlendirilebilecek bu film için naçizane puanımız 3,5 olacak …
Arşivimize de dâhil ettiğimiz bu filmi biz , büyük bir ilgi ve zevkle izledik …
Umarız sizlerde sever ve aynı alakayla izlersiniz …
Keyifli seyirler ,
