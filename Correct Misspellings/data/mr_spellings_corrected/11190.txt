“Roma” , hikâyesini de yazan Alfonso Cuarón’un yönetmen koltuğunda oturduğu son derece sıra dışı bir drama …
Biz Cuarón’u bugüne kadar hep “Children of Men” ( 2006 ) ve “Gravity” ( 2013 ) nin yönetmeni olarak tanıdık …
Ancak galiba “Roma” , onunla ilgili olarak bu iki filme takılı kalmış olan pek çok ezberi bozacak gibi …
Prömiyeri , 30 Ağustos 2018’de Altın Aslan ödülünü kazandığı 75. Venedik Uluslararası Film Festivalinde yapılan film , son derece haklı bir biçimde 3 Academy , 1 Golden Globe ve 3 BAFTA ödülünü de hanesine yazdırmış durumda …
15 milyon dolarlık bir bütçeyle çekilen ve pek çok festival ile ( Academy ödülüne aday olabilmenin ön koşulu olarak ) 21 Ekim 2018’de Meksika’daki sınırlı sinema salonu gösterimi sonrasında Netflix tarafından 14 Aralık 2018’de yayın akışına dâhil edilerek yaygın bir biçimde vizyona sokulan filmin şu ana kadar ki , 7.7 / 10 ( 137.533 oy ) ve 3.7 / 5 ( 5.536 oy ) olan IMDB ve Rotten Tomatoes izleyici puanı ortalamalarıyla 9.0 / 10 ( 388 yorum ) ve 96 / 100 ( 50 yorum ) olan Rotten Tomatoes ve “Mutlaka İzlenmeli” özel etiketine de sahip olan Metacritic yorum ortalamaları oldukça etkileyici …
Gelin isterseniz , bu son derece iddialı filmi , her zamanki gibi önceliği oyuncu kadrosuna vermek suretiyle , birde biz mercek altına alarak incelemeye ardından da puanlamaya çalışalım …
Ancak oyunculara geçmeden , Cuarón’un kendisinin , uzun yıllar Birleşmiş Milletler Uluslararası Atom Enerjisi Kurumunda nükleer fizikçi olarak çalışmış bir babanın üç oğlundan biri olarak 1961 yılında Meksika’da , filmin hikâyesinin yaşandığı Meksiko şehrinde dünyaya geldiğini hatırlatarak şöyle kısaca da olsa filmin hikâyesine bir bakalım …
Artık herkesin malumu olduğu gibi film , 1970 – 1971 yılının Meksika’sını anlatıyor …
Hikâyenin odağında ise , kent merkezinin dışında kısaca “Roma” olarak adlandırılan bölgede kendi müstakil evlerinde yaşayan dört çocuklu orta sınıf bir aile ile ev hizmetlerinde çalışan Cleo ( Yalitza Aparicio ) isimli bir yardımcı var …
Cuarón’un çocukluğunun da böyle bir evde geçip geçmediğini elbette bilmiyoruz …
Ancak , bildiğimiz ve filmi izlerken fark ettiğimiz en önemli şeylerden biri , orta sınıf bir ailenin çocuğu olarak kendisinin de o yıllarda , filmde hikâyeye konu olan çocuklarla hemen hemen aynı yaşta olduğu …
Tabii , böyle olunca da insan , acaba karşımızdaki , aslında Cuarón’un kendi yaşamından esinlenerek yazdığı “otobiyografik” tarzda bir hikâyenin filme aktarılmış hali mi diye , kendi kendine sormadan da edemiyor …
Peki , Cuarón bize , hayal meyal ve hayal meyal olduğu içinde “siyah – beyaz” olarak hatırladığı o yılların Meksika’sından neler göstermiş …
Elbette tüm dünyada olduğu gibi , Meksika’da da sinema salonlarında film izlemek o yılların en önemli etkinliklerinden biriydi …
Bunu gösterirken de Cuarón , “La grande vadrouille” ( 1966 ) filminden birkaç sahne ile bizim çocukluğumuzun da önemli komedyen figürlerinden biri olan Louis de Funès’e saygıyı da ihmal etmemiş …
Tabii bu ve buna benzer daha pek çok şeyi filmde itinayla sunarken Cuarón , Meksika’nın o yıllardaki siyasi atmosferine değinmeyi de unutmamış …
Ki zaten , bir hikâyede 1970 – 1971 Meksika’sının anlatıldığı söyleniyorsa ve o hikâyede dönemin otoriter devlet başkanı Luis Echeverría Álvarez ile 10 Temmuz 1971’de 120’ye yakın insanın yaşamını yitirdiği , askerlerin yanı sıra Amerikalılarca eğitilen ( Cleo’yu hamile bırakan Fermín / Jorge Antonio Guerrero gibi ) paramiliter silahlı güçlerin de sokaklarda muhalif avladığı “Corpus Christi Katliamından” bahsedilmiyorsa bilin ki o hikâye , Meksika’ya ait gerçek bir hikâye değil düpedüz pembe bir yalandır …
Tabii bu filmin birde oyuncu kadrosu var …
Ama doğrusunu söylemek gerekirse sadece Cleo rolünde , pek çok Hollywood yıldızına taş çıkartırcasına bir performans sergileyen Yalitza Aparicio’dan söz etmek dahi bu filmin oyuncu kadrosu hakkında fikir vermeye yetecektir …
Bize göre Cuarón , casting direktörü Luis Rosales’in de yardımıyla , bu konuda da şapkadan tavşan çıkartmış …
Zaten , mal ortada olduğu ve sırf bu filmin yorumu ile sabahlamayı planlamadığımız için görüntü yönetmenliği ile editörlük işini de bizzat Cuarón’un üstlendiği teknik kadronun performansı konusuna hiç girmiyoruz …
Sonuç olarak , son yılların en rafine işlerinden biri olan bu arşivlik Cuarón filmi için puanımız 4 , önerimiz de “mutlaka izlenmeli” şeklinde olacak …
Keyifli seyirler …
