“Ocean's Eight” , hikâyesinin de yazarı olan Gary Ross’un yönetmen koltuğunda oturduğu ve Olivia Milch ile birlikte senaryosunu kaleme aldığı eğlenceli bir soygun filmi … “Oceans Üçlemesinin / Ocean Trilogy” ( 2001 – 2004 – 2007 ) üç filminin de yönetmeni olan Steven Soderbergh’in bu kez yapımcı olarak görev yaptığı film , söz konusu bu üçlemenin tam bir devamı olmasa da , Danny Ocean'a ( George Clooney ) nine koltuğunu kız kardeşi Debbie Ocean’ın ( Sandra Bullock ) devraldığı “dişi” versiyonu niteliğinde …
Bunun en güzel kanıtlarından biri de bu filmdeki karakterlerin de üçlemedeki karakterler gibi yine George Clayton Johnson ve Jack Golden Russell ikilisi tarafından yaratılmış olması …
Bu arada , sinema hakkındaki bilgilerinden ciddi şüphe duyduğumuz bazı yorumcuların , üçü Academy ödülü adaylığı olmak üzere 41 adaylık ve 18 ödülü bulunan “Pleasantville” ( 1998 ) ile yedisi yine Academy ödülü adaylığı , toplam 37 adaylık ve 6 ödülü bulunan “Seabiscuit” ( 2003 ) gibi oldukça önemli filmlerin de yönetmeni olan Gary Ross’a , “bu işten anlamaz zaten” şeklinde mesnetsiz ithamlarda bulunduklarını gördüğümüzde , bayağı bir üzüldüğümüzü söylemek isteriz …
Eksik ve yetersiz bilgiden kaynaklanan bu tarz yorumlar karşısında , inanın bizim yüzümüz kızardı …
Kimse üstüne alınmasın ama bir diğer eleştirimiz de , sanki “Oceans Üçlemesinin” üç filmi de konu olarak birer mantık abidesiymiş gibi bu filmin konusunun mantık hatalarıyla dolu olduğunu söyleyenlere …
Neyse …
Tekrar konumuza dönecek olursak , 70 milyon dolarlık bir bütçeyle çekilip 5 Haziran 2018’de ( Alice Tully Hall , Manhattan , New York City , ABD ) vizyona giren ve 30 Ağustos 2018 itibarıyla 292 milyon dolarlık bir gişeye ulaşan filmin , 6.3 / 10 ( 65.416 oy ) ve 3 / 5 ( 7.756 oy ) olan IMDB ve Rotten Tomatoes izleyici puanı ortalamalarıyla 6.2 / 10 ( 277 yorum ) ve 61 / 100 ( 50 yorum ) olan Rotten Tomatoes ve Metacritic yorum ortalamaları , orta şekerli bir film ile karşı karşıya olduğumuzu söylüyor gibi …
Gerçekten de öyle mi ?
Bunu anlayabilmek için gelin isterseniz , her zamanki gibi önceliği yine oyuncu kadrosuna vermek suretiyle filmimize biraz daha yakından bakalım …
Oyuncu kadrosu denilince de Ocean üçlemesindeki Reuben ( Elliott Gould ) ve Yen ( Shaobo Qin ) karakterlerinin küçük selamları sonrasında tabii ki de ilk sıra , Sandra Bullock , Cate Blanchett , Anne Hathaway , Mindy Kaling , Sarah Paulson , Awkwafina , Rihanna ve Helena Bonham Carter’dan oluşan sekizlide …
Şahsen biz , aralarında işini kötü yapan birine rastlamadık …
Bu filmden kazandıkları para , son kuruşuna kadar analarının ak sütü gibi helaldir …
Bu sekizliye , Claude Becker karakterini canlandıran Richard Armitage’da en iyi şekilde eşlik ederken Katie Holmes , Maria Sharapova , Serena Williams , Kim Kardashian , Adriana Lima , Gigi Hadid ve Heidi kum gibi yıldızlar da varlıklarıyla filme ayrı bir renk katmışlar …
Kamera önündeki bu ışıltılı performans , dekor , kostüm , makyaj , müzik , ses , ışık , kamera ve kurgu gibi teknik unsurlarda da devam edince sonuç olarak ortaya , 110 dakika boyunca ( ailecek de ) güle oynaya izlenilecek güzel bir hafta sonu filmi çıkmış …
Kişisel önerimiz ; olumsuz yorumlara aldırmadan ve fındık , fıstık , leblebi , çekirdek , patlamış mısır , çay , meşrubat gibi atıştırmalıkları da yanınızdan eksik etmeden izlemeniz yönünde olacak …
Keyifli seyirler , Son bir not : Tüm hakları bize ait olan bu yorumun orijinali ; bir başka mecrada tarafımızca , 3 Eylül 2018 günü saat 00.58’de yazılarak paylaşılmıştır .
