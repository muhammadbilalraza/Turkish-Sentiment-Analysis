Senaryosunu da kaleme alan Woody Allen’ın yönetmen koltuğunda oturduğu “Irrational Man” , romantizm ve komedi arasında gidip gelen sevimli bir suç draması …
Filmlerinde , “entelektüel seviyesi” ile “kıvrak zekasını” göstermekten özel bir haz duyan Allen , bu filmde de Abe Lucas ve Jill Pollard karakterlerini canlandıran Joaquin Phoenix ile Emma Stone’un performanslarının da desteği ile kendi şovuna devam etmiş …
Felsefe profesörü Abe , New England’daki küçük bir kasaba üniversitesi olan Braylin’de göreve başlayacaktır …
Ki , kitapları ve makaleleri ile felsefe dünyasında “nam salmış” olan Abe’ın yapacağı bu yeni başlangıç , üniversitedeki diğer hocalar ile öğrenciler arasında da manşetlere oturmuş vaziyettedir …
Öyle ki , Jill’in kendisi gibi öğrenci olan genç sevgilisi Roy ( Jamie Blackley ) bile endişeye kapılmış durumdadır …
Neyse …
Rektör ( Paula Plum ) tarafından karşılanan Abe’a , Rektörün Asistanınca ( Nancy Giles ) kalacağı küçük fakat şirin lojmanı da gösterilerek teslim edilir …
Elbette aralarına katılışının şerefine düzenlenen küçük bir parti de olacaktır günün ilerleyen saatlerinde …
Orada , pek çok ismin yanı sıra Rita ( Parker Posey ) ve kocası Paul Richards ( Robert Petkoff ) ile de tanışır Abe …
Viski matarasını cebinden hiç eksik etmeyen Abe ile “yazılı kağıtları üzerindeki fikirleri” nedeniyle başarılı bulduğu öğrencilerinden Jill arasındaki sohbetli buluşma fasılları da mevzuya dahil olmuştur artık .
Abe’dan fazlasıyla etkilenen Jill , onda bir tuhaflık olduğunu da fark etmekte ama ne olduğunu bir türlü kestirememektedir …
Onun hakkında öğrendiği şeylerden birisi , annesinin kendisi henüz on iki yaşındayken çamaşır suyu içerek intihar etmiş olmasıdır …
Yani Irak’ta mayına basarak hayatını kaybeden arkadaşının yarattığı travma öncesinde de Abe’ın hayatı çok da yolunda değildir …
Jill , Abe’ın yaşamına ait bu ayrıntıların hepsini Roy’a da anlatır …
Bunları duyan Roy’da ( sevgilisini kaybetmek konusunda ) endişelenmekte haksız olmadığını düşünmeye başlar …
Varoluşçu felsefenin önemli isimlerinden “Martin Heidegger ve faşizm” üzerine yazmakta olduğu ve tıkandığı için bir türlü tamamlayamadığı kitabı üzerinde çalışmaya devam etmekteyken Abe’ın kapısı bir gece ansızın çalınır …
Kim midir bu ?
Bardaktan boşanırcasına yağan yağmur da dışarıda , elindeki bir şişe malt İskoç viskisi ile kapının açılmasını bekleyen , ( hayata İspanya’da devam etmek hayalleri kuran ) gözünü karartmış Rita’dan başkası değildir …
Birer bardak viski içildikten sonra kitabını bitirmekte zorlanan Abe’ın “ilham perisi” olmaya karar veren Rita ile Abe birlikte yatağa girerler …
Girmesine girerler de …
Uzunca bir süredir “cinsel iktidarsızlıktan” mustarip olan Abe , çok dramatik bir biçimde bu kez de başarısız olur …
Derken de anında 80 yaşındaki Woody Allen’dan : Yaşını başını almış erkekler için “10 numara 5 yıldızlık” bir ürün olan ve alkol ile de kullanılabildiği gibi kardiyak problemlere de yol açmadığı için “Viagra’yı yayan bırakan bir Eli Lilly mucizesi olan “Cialis” tavsiyesi gelir …
Jill ve Roy ile beraber bir partiye giden Abe , orada tabanca ile herkesi korkutan bir “Rus ruleti” gösterisi yapar …
Abe’ın romantizminden etkilenerek onunla daha fazla zaman geçirmeye başlayan Jill’de Rita’nın birlikte olma teklifini bire bir yineler …
Zaten ciddi anlamda bunalımda olan Abe ise kabul etmez … “Bu ikili” bir gün bir restoranda yemek yemekteyken , tesadüfen Carol ( Susan Pourfar ) ve arkadaşları ( Gary Wilmes – David Aaron Baker – Nancy Villone ) arasında geçen ilginç bir konuşmaya kulak kabartırlar …
Ve yargıç Thomas Spangler ( Tom Kemp ) yüzünden Carol’ın çocuklarının velayetinin boşandığı kocası Frank’e verildiğini öğrenirler …
Bu durumda , elinden başka bir şey gelmeyen “biçare” Carol , bir sonraki duruşma öncesinde bu yargıcın kanser olarak ölmesini dilemektedir …
Böylesi bir sonuca , “dilemek” yahut da “dua ederek” ulaşılamayacağını çok iyi bilen Abe , bu hususa el atarak çözme işine kafasını takar …
O günün ardından da eski mutsuz Abe gider yerine , bir başkasını sevindirecek önemli bir “misyona sahip” olan mutlu Abe gelir …
Yalnız kendine misyon belirleyen tek kişi Abe değildir …
Jill’de o ana kadar bir türlü ikna edemediği Abe’ı kendine sevgili yapmak peşindedir …
Bu da demek oluyor ki , filmin bundan sonrasında uygulamaya konulacak iki farklı planın işleyip işlemeyeceğine dair olan “sürpriz gelişmelerle” dolu koskocaman bir bölümü izleyeceğiz …
Eğer bugüne kadar fırsat bulup da halen izlemediyseniz , Woody Allen’ın son yıllardaki “en iyilerinden” birinin olduğunu söyleyebileceğimiz bu filmini kaçırmamanızı öneririz …
Keyifli seyirler ,
