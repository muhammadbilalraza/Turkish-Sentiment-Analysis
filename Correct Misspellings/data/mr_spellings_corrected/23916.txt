“And Then We Danced” , hikâyesini de yazan Levan Akın’ın yönetmen koltuğunda oturduğu İsveç – Gürcistan ortak yapımı bir drama …
Prömiyeri , 16 Mayıs 2019’da Cannes Film Festivalinin “Directors ' Fortnight” bölümünde yapılan ve 13 Eylül 2019 tarihinde İsveç’te vizyona giren filmin , hâlihazırda IMDB , Rotten Tomatoes ve Metacritic gibi mecralarda ciddiye alınacak miktarda oydan oluşan bir izleyici ve yorumcu puanı ortalaması mevcut değil …
O nedenle bizde , “En İyi Uluslararası Film” kategorisinde Academy ödülü için İsveç adına “Giriş” de yarışan ancak aday olamayan bu filmi , her zamanki gibi önceliği oyuncu kadrosuna vermek suretiyle bizzat kendimiz mercek altına alarak incelemeye ardından da puanlamaya çalışacağız …
Bunun içinde , artık neredeyse yorumlarımızda geleneksel bir özellik halini aldığı üzere ayrıntılı incelemeye geçmeden önce Gürcistan Ulusal Dans Topluluğunda , birlikte dans ederek seçmelere hazırlanan iki eşcinsel erkek arasındaki bir aşk hikâyesine odaklandığı için Gürcistan’daki gösterimi esnasında ciddi protestolar ile de karşılaşan filme ilişkin ilk tespitimizi , sonrasında da naçizane ilk önerimizi paylaşalım istiyoruz …
Bu bağlamda da işe ; karşımızdakinin , sırf yapımcı iki ülkeden biri ( İsveç ) tarafından Academy Ödülüne aday gösterildiği , diğerinde de ( Gürcistan ) din ve geleneksel değerler gibi nedenlerle zor kullanarak gösterimi engellenmeye çalışıldığı için izlenilmeyi fazlasıyla hak eden bir film olduğunu söyleyerek başlayabiliriz …
Ki böylelikle , aynı dünyanın değil de sanki farklı gezegenlerin parçalarıymış gibi davranan iki coğrafya arasındaki , kapanmasının neredeyse imkânsız olduğunu düşündüğümüz kültür uçurumunu da görmüş oluyorsunuz …
Gürcü asıllı Türk ebeveynlerin çocuğu olarak Stockholm’de dünyaya gelen Levan Akın’ın bu filmi bize , “genel tema olarak” , soyadı ve Türk kökenli olması dışında ortak hiçbir geçmişleri bulunmayan Fatih Akın’ın filmlerini anımsattı …
Tamam , biz de biliyoruz , Fatih Akın’ın henüz LGBT içerikli bir filme imza atmadığını …
Zaten o yüzden de yukarıda , “genel tema olarak” deyimini kullandık …
Bizim sözünü ettiğimiz benzerlik , geleneksel kalıplar içindeki “Gürcü” ve “Türk” tiplemelerine dair analize yönelik …
Nasıl Fatih Akın , bu işi Türkler için çok iyi yapıyorsa , çekimleri Tiflis’te gerçekleştirilen bu filmde , Levan Akın’da aynı derinliği Gürcüler için yakalamış gibi görünüyor …
Örneğin , Irakli’nin ( Bachi Valishvili ) kulağındaki küpe , Merab’ın da ( Levan Gelbakhiani ) dans ederken yeterince sert ( masculinity ) görünmemesi nedeniyle maruz kaldıkları tepkiler gibi …
Elbette ( her ne kadar o güzelim Gürcü şaraplarını ortalıkta sıklıkla göremesek de ) alkolden müziğe , evlenme töreninden gastronomiye kadar daha pek çok “yerel ögenin” belirleyici faktörler olarak kullanıldığı filmin diğer ayrıntılarını keşfetme işini de yorumumuz sonrasında meraka kapılarak filmi izleyecek olanlara bırakalım dedik …
Bitirmeden , başta bütün dikkatleri üzerinde toplayan Levan Gelbakhiani olmak üzere , çoğunun ilk filmi olan “And Then We Danced” deki performansları ile bütün genç oyuncuların göz doldurduklarını da belirtelim istiyoruz …
Belki , yine klasik bir laf olacak ama diğer yorumlarımızda olduğu gibi “spoiler vermeden” yazılmayanları yazmaya , anlatılmayanları anlatmaya , söylenilmeyenleri söylemeye çalıştığımız bu satırlar filme ilişkin ilk tespitimiz olsun …
İlk önerimize gelince : O hakkımızı da bu kez ; dünya sinemasındaki farklı renkleri izleme listelerine almaya çalışan sinemasever dostlara , “Üçüncü filminde turnayı gözünden vuran Levan Akın’ın filmlerini de takibe almayı unutmayın” diye seslenerek kullanmak isteriz …
Sonuç olarak , kendi değerlendirme sistemimiz içinde puan olarak 3,5 verdiğimiz bu film için önerimiz de “homofobik” ön yargılara kapılmadan “mutlaka bir şans da siz verin” şeklinde olacak …
Keyifli seyirler
