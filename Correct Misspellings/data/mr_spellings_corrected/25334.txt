" a . ( manife'sto ) 1. Bildiri . 2. Toplumsal bir hareketin duyurulması ve savların belirtilmesi üzerine kurulan , bir akımın , bir hareketin oluşunu bildiren yazılar . "
Manifesto , İstanbul Film Festivali'nin en çok merak ettiğim filmlerinden birisiydi .
Manifesto'nun fragmanı filmin konusunu belirtmiyordu , bu yüzden filmin konusu hakkında hiçbir fikrim yoktu .
Bu yüzden filme girerken bildiğim tek şey , Manifesto'nun sözlük anlamı ve Cate Blanchett'in 13 farklı karakteri canlandırıyor olduğuydu .
Açıkçası , sadece sizin bilmeniz gereken şey de bu .
Çünkü filmin tamamı bundan ibaret .
Manifesto , tek bir şey hakkında : Sanat .
Cate Blanchett'in canlandırdığı bütün karakterler hep sanat hakkında konuşuyor , sanatı övüyor ve nasıl kurtarabileceğimizi bize , seyirciye anlatıyor .
Bu yüzden Manifesto , bildiğiniz filmlerden değil .
Manifesto , kimine göre bir başyapıt , kimine göre izlediği en anlamsız film olacak .
Ben , bu çizginin tam ortasındayım .
Filmden nefret etmemiş olsam da ortaya çıkan sonucun tam benlik olduğunu düşünmüyorum .
Önce iyi yanlardan başlayalım .
Herkesin tahmin edebileceği gibi Cate Blanchett , bu filmde resmen döktürmüş ( aklımda Split'deki James McAvoy da gelmedi değil ) .
Blanchett'in her karakterinin yürüyüşü , konuşması ve mimikleri birbirinden farklı .
Blanchett , bu karakterlere çok iyi bürünmeyi başarmış ve 95 dakikalık kısa süresine rağmen seyirciyi etkilemeyi başarıyor .
Bu filmi hem yazan hem yöneten Julian Rosefeldt , Manifesto'yla harika bir iş çıkartmış .
Rosefeldt'in yönetmenliği , renklerin çarpıcılığı , her bir mekanda bulunan farklı atmosferi çarpıcı bir şekilde ayarlayabilmesi çok başarılıydı .
Açıkçası Manifesto , kötü tarafları olan bir film değil .
Manifesto ile olan düşünceleriniz , daha çok tercih meselesine göre değişiyor .
Eğer filmi kağıt üzerinde değerlendirirseniz , mesajı oldukça net , ana karakterin oyunculuğu mükemmel ve yönetmenliği başarılı olduğundan kusursuz bir film olarak görürsünüz .
Bu da yalan değil aslında .
Çünkü filmin bundan başka bir amacı yok .
Eğer karakterler arasında sıra dışı bir bağlantı , oldukça ilginç fikirler arıyorsanız , Manifesto'da bunları bulamayacaksınız .
Eğer farklı bir film izlemek istiyorsanız ve Cate Blanchett'in performansını merak ediyorsanız , kesinlikle bir göz atmanızı tavsiye ederim .
İyi seyirler .
FİLMİN İYİ yanları : + Julian Rosefeldt'in harika yönetmenliği . + Cate Blanchett'in mükemmel performansı . + Mesajını açık ve net bir şekilde vermesi .
FİLMİN KÖTÜ yanları :
- Tekrar eden mesajı ve hikayesinde fazla bir şey yaşanmadığı için çoğu kişinin sıkılacağı bir film .
Kötü bir film olmasa da herkese hitap eden bir film değil .
TOPLAM PUAN : 7 / 10
