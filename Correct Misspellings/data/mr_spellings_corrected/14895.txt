Seriyi yalnızca beyazperdede takip edenlerdenim ve haliyle " uyarlamanın başarısı " , " kitaplar mı daha iyi filmler mi " gibi konulara girecek durumda değilim .
Beni çok yakalamasından değil ama , ikinci ve bu üçüncü filmi tamamen popüler kültürün son dönem önemli halkalarından birinden uzak kalmamak adına izledim .
Katniss'in " büyüme hikayesi " nin tavan yaptığı noktadayız final bölümünün ilk yarısında .
" Mockingjay " liği kabullenme / kabullenmeme , kimi tercihlerinin sevdikleri üzerinde ( genellikle olumsuz ) yansımaları olacağının bilincinde attığı adımlar , kitleleri ( ! ) etkisi altına alabilme ve nihayetinde de bir isyana , bir zafere önderlik edebilme yeteneklerinin sorgulandığı , son saniyeye kadar da bunlara bağlı sahnelere tanıklık ettiğimiz bir film .
Bana kalırsa yavan .
Final bölümünü modaya uyarak ikiye bölmenin getirdiği bir eksiklik belki de bu .
Yavanlığın birincil nedeni filmin ardından kendime sorduğum çok önemli bir soruya verecek cevabımın olmayışı : " Bu 2 saatlik filmde ne oldu ? " .
Benim düşünceme göre bir şey olmadı ne yazık ki .
Hatta ikinci ve belki de daha çarpıcı bir soru daha var cevapsız kalan : " Dünyanın beklediği ( en azından belli bir kısım diyelim , çok da iddialı olmasın ) bu büyük prodüksiyonun , giriş - gelişme - sonuç ( özellikle de inanılmaz vasat kalan o final sahneleri ) olarak ele alındığında , her hafta televizyonda takip ettiğimiz bazı kaliteli yabancı dizilerden ne farkı vardı ? "
Ben bu anlamda da bir fark göremedim .
Sıradan bir dizinin sıradan bir bölümü gibiydi .
Ne Katniss'in ne de diğer karakterlerin doğru düzgün bir ilerleme kaydettiği , neredeyse " sıfır " aksiyona sahip , hiçbir sürükleyiciliği olmayan bir film .
İkincisinde büyük ve etkileyici bir final yapar mı bilmiyorum ancak böyle giderse ne hikaye , ne karakterler ne de yapılacak olan final benim ilgimi çekecek .
Yalnızca en başta belirttiğim nedenden ötürü izlemiş olacağım son halkayı .
Lawrence'ın gitgide göz tırmalamaya başlayan oyunculuğu da cabası .
