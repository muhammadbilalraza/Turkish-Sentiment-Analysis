Senaryosu , ' A. J. ' Marriot’un “Laurel & Hardy - The British Tours” isimli kitabından uyarlanarak Jeff Pope tarafından yazılan “Stan & Ollie” , Jon S. Baird’in yönetmen koltuğunda oturduğu biyografik bir drama …
Prömiyeri , 21 Ekim 2018’de BFI Londra Film Festivalinde yapılan ve 11 Ocak 2019 tarihinde İngiltere’de vizyona giren filmin , 7.2 / 10 ( 34.373 oy ) ve 4.0 / 5 ( 1.0 üzeri oy ) olan IMDB ve Rotten Tomatoes izleyici puanı ortalamalarıyla 7.5 / 10 ( 221 yorum ) ve 75 / 100 ( 41 yorum ) olan Rotten Tomatoes ve Metacritic yorum ortalamaları , yeterince iyi bir filmle karşı karşıya olduğumuzu söylüyor gibi …
Yine de isterseniz , 10 milyon dolarlık bir bütçeyle çekilen ve yapımcılarını gişede , brüt 24,4 milyon dolarlık bir hasılat rakamı ile ters köşeye yatıran bu filmi , her zamanki gibi önceliği yine , Golden Globes’da John C. Reilly’e BAFTA’da da Steve Coogan’a adaylık getiren oyuncu kadrosuna vermek suretiyle bir de biz inceleyerek yorumlayalım ve ardından da puanlamaya çalışalım …
Ancak , artık neredeyse yorumlarımızda geleneksel bir özellik halini aldığı üzere ayrıntılı incelemeye geçmeden önce bu filme ilişkin ilk tespitimizi paylaşalım : Karşımızdakinin , Steve Coogan ve John C. Reilly’nin tek kelimeyle , “etkileyici” olarak özetlenebilecek olan performanslarıyla , efsanevi “Laurel & Hardy” ikilisini yeniden hayata döndürdükleri bir film olduğunu söyleyebiliriz …
Hikâye olarak , ünlü ikilinin 1953 yılındaki İngiltere ve İrlanda turnesindeki salon gösterileri sırasında yaşadıklarına odaklanan film , aynı zamanda onların birbirleriyle olan ilişkileri ve aile yaşamlarına da kapı aralamamıza olanak sağlıyor … “Spoiler” vermiş olmamak adına filmde anlatılan bu olayların ayrıntısına girmeyeceğiz fakat “gerçek dostluk” denilen şeyin , ancak bu kadar iyi betimlenebileceğini belirtmeden de geçmek istemiyoruz …
Yeniden Steve Coogan ve John C. Reilly’nin filmdeki performanslarına dönecek olursak …
Şu an hayatta olmayan ve ( gençliğinde sinemalarda makinist olarak çalıştığı için ) neredeyse “Laurel & Hardy” ikilisinin filmlerdeki ( Ferdi Tayfur seslendirmesiyle özdeşleşen ) repliklerini dahi ezbere bilen babamızın sinema tutkusu sayesinde , daha 1970’li yıllarda istisnasız bütün filmlerini görmüş olduğumuz bu ikiliyi , birde Steve Coogan ve John C. Reilly’nin yorumlarıyla izlemek hiç de “olmamış” dedirtmedi bize …
Hatta tam tersine , bu film sayesinde onların kulislerine ve otel odalarına da girmiş olduk …
Hem de , artık yaşlandıkları için kendilerine işe yaramaz muamelesi yapıldığındaki hüzünlerini iliklerimize kadar hissederek …
Bu hüznün yanında , bizi mutlu eden bir şey de vardı hikâyede ki , o da asla , “Kurt kocayınca köpeklerin maskarası olur” konumuna düşmeden , bir marka olarak sahneden çekilmeyi bilmeleri …
Elbette bu kalburüstü oyunculuk performansının yanı sıra kaliteli makyaj uygulamalarının da filmin başarısında önemli katkılarının olduğunu kabul etmemiz gerekiyor …
Özellikle de , çekimler boyunca , Oliver Hardy makyajı için John C. Reilly’nin her gün dört saat süreyle makyaj koltuğunda oturmak zorunda kaldığını düşününce …
Sonuç olarak , kimi zaman gülerek kimi zamanda duygulanarak büyük bir ilgi ve beğeni ile izlediğimiz bu film için puanımız 3,5 önerimiz ise , nitelikli biyografi uyarlamalarına meraklıysanız “mutlaka bir göz atın” şeklinde olacak …
Keyifli seyirler ,
