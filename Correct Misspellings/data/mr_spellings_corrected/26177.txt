türüne renk katan başarılı bir yapım Visions ( Geçmişin Laneti ) trajik ve etkileyici bir sahneyle açılıyor .
Ardından belli bir zaman aşımı sonrasında kendimizi şarap bağlarında ve nefis şarapların içinde buluyoruz .
Yaşadıkları korkunç kazanın ardından olayın şokunu üstlerinden atmak ve yeni bir başlangıç yapmak isteyen Eveleigh ve David çifti , işte bu üzüm bağlarında şarap üretme işine girerler .
Böyle garip bir işe başlayarak her ne kadar kafalarını dağıtmak ve işledikleri günahtan arınmak isteseler de Eveleigh pek bu işin içinden sıyrılamaz .
Kaza sonucu bir bebeğin ölümüne neden olduğu bu travmatik durum kendisine adeta yapışır .
Etrafta değişik sesler duyar , kişiler görür ve sürekli bir halüsinasyonla boğusur .
Tipik korku filmi klasiği olan kocayı ne yaparsan yap , ne anlatırsan anlat inandıramama halleri ne yazık ki Visions’ın içeriğinde de mevcut .
Bir kere de bir filmde “ya evet haklı olabilirsin , dur bir araştıralım” denilmez , illa kadın delilikle suçlanır hep onlar rüya görüyordur anlattıklarında hiç gerçeklik payı yoktur .
Ne zaman ki kocanın başına kötü ruh ya da şeytani varlık musallat olur ve kendisini oradan oraya fırlatır ya da kafasına bir şey çarpar o zaman anlar her şeyi .
Bunlara korku severler artık alışmış vaziyette olduğundan seyrederken ayrıntılara takılmadıklarında güzel bir seyir zevki yaşayabiliyorlar .
Tabii ki kocadan hayır görmeyen ve tek başına kalan , aynı zamanda hamile olan Eveleigh , karnında çocuğuyla beraber koşturup evin eski sahiplerini araştırarak bu meseleyi çözmeye karar verir .
Sadece kocası değil doktoru ve arkadaşları da dahil olmak üzere yaşadığı bu doğaüstü olaylara inanmayıp kendisine ilaç tedavisini uygun görürler .
Bu esnada yaşanan olaylar gitgide arap saçına dönüşür ve içinden çıkılamaz bir hal almaya başlar .
Visions , ailenin yeni eve taşındıkları ilk dakikadan itibaren korkutma üzerine kurulu her türlü detayı seyirciye birebir yaşatmayı başarıyor .
Kapı gümlemesinin sarsıcı sesi , evden gelen acaip vızıltılar , patlayan camlar , sislerle kaplı bahçenin ıssızlığı ve ürkütücü sessizliğin yaşattığı gerilim , seyircinin devamlı olmasa da arada bir koltuğundan zıplatarak keyfini bozabilecek kadar etkileyici .
Filmin başından sonuna kadar evin içinde yaşanan her ayrıntıyı hafızanızda saklarsanız sonlara doğru bir puzzle haline gelen Visions’ın ne anlattığını rahatlıkla toparlayıp çözebilirsiniz .
Daha önce iki adet “Testere” filmi çeken ve son zamanlarda ise “Jessabelle” ile adını duyurmuş olan yönetmen Kevin Greutert , filmde yaşanan olayları bizlere aktarırken aslında başka şekilde düşünmemizi sağlıyor .
İzlerken konunun dağılmış parçalarını birleştirmekle uğraşırken bir bakıyorsunuz ki , senaryo aslında çok farklı ve harika bir şekil almış .
Yani boşuna kafa yormayın neler oluyor diye , nasılsa finalde değişik olaylarla karşılaşacaksınız , o yüzden dikkatlice izleyin yeterli .
Farklı türdeki filmlerin birer karışımı haline getirilmiş olan Visions , konunun alt metninde yatan hamilelik , doğacak çocuğun lanetli olması , eve musallat olan kötü ruh vs gibi pek çok kez işlenmiş klişe konulara değişik bir açıdan yaklaşıyor .
Ayrıca farklı ve etkileyici finaliyle birlikte kendini bu türdeki yapımlardan bir adım öne çıkarmayı da başarıyor .
Oyunculuklara bakacak olursak çok da olağanüstü bir durum olmadığını herkesin üstüne düşen görevi güzelce yerine getirdiğini görüyoruz .
Ayrıca çoğunun birer dizi geçmişi olduğunu da söylemek gerek .
Evin kocası David rolündeki Anson Mount’ı Hell on Wheels dizisinden , doktor rolündeki Jim Parsons’ı The Big Bang Theory’den ve minnacık , gereksiz bir rolle karşımıza çıkan Eva Longoria’yı ise Desperate Housewives’dan tanıyoruz .
Filmi neredeyse tek başına götüren Eveleigh karakterini canlandıran Isla Fisher ise diğer oyuncuların performanslara bakıldığında içlerinde en yetenekli olanı .
Hikayesi dağınık gibi gözükse de sonlara doğru rahatça kendini toparlamayı başarabilen Visions , enteresan kurgusu , şaşırtıcı ve sürpriz finaliyle beraber gerilim ve korku türüne yakışan bir film olmuş .
Etrafta sürüyle vasat korku filmi dolanırken kesinlikle bu filme bir şans vermek gerek .
