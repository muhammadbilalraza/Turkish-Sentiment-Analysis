Senaryosu Sean Macaulay ve Simon Kelton ikilisince yazılan “Eddie the Eagle” , Dexter Fletcher’ın yönetmen koltuğunda oturduğu biyografik bir drama …
Yıl 1973 : Henüz on yaşında olan Michael “Eddie” Edwards’ın ( Tom Costello ) aklı fikri , sporcu olarak olimpiyatlara katılarak yarışmak da olup her kafasına estiğinde de çantasını yüklendiği gibi olimpiyat yapılan ülkeye doğru yola koyulmaktadır …
Tabii bu duruma sessiz kalamayan annesi Janette ( Jo Hartley ) kocası Terry’i ( Keith Allen ) derhal uyararak , her zamanki gibi oğullarını fazlaca uzaklaşmadan sokaklardan toplayarak gersin geriye eve getirmesini sağlamaktadır …
Ama ne yapılırsa yapılsın Eddie ( Jack Costello ) , olimpiyat fikrinden kesinlikle vaz geçmez ve on beş yaşına kadar hız kesmeden her gün hazırlıklarını sürdürür de …
İşin kötüsü , bunu yaparken Eddie’nin hem kendine hem de sağa sola zarar vermekte olmasıdır …
Bu duruma iyice içerleyerek sinirlenen babası Eddie’yi , meslek edinmesi için “sıvacı” olarak çalıştığı işyerine götürecektir …
Yalnız babasının beklentisinin aksine gittikleri yerde gördüğü kayak pisti , onun yaşamında bir dönüm noktası olacaktır …
Zira Eddie’nin yeni hedefi , kış olimpiyatlarında ülkesi adına kaymak olmuştur artık …
Yıl 1987 : Kendimizi , Büyük Britanya Kış Olimpiyatları Seçme Komitesi Başkanı Dustin Target’ın ( Tim McInnerny ) sponsor firmalara , Calgary 1988’de yarışacak takımın seçmelerine katılacak on dört adayı tanıtacağı bir toplantıda buluyoruz …
Sponsorların gözleri önünde yaptığı bir sakarlık sonrasında yirmi iki yaşındaki Eddie ( Taron Egerton ) , “En iyisi sen 92’ye hazırlan” denilerek kendisine “süt oğlan” muamelesi yapan Target tarafından kadro dışı bırakılır …
Eddie önce pes eder gibi olursa da bu kez de spor kariyerini , odasındaki posterlerden birinden esinlenmek suretiyle “kayakla atlama” kategorisinde sürdürmeye karar verir ve hemen Olimpiyat Komitesine gider …
Ne yazık ki orada Richmond’dan ( Mark Benton ) duyduğu şey , 1929 yılından bu yana Büyük Britanya’nın bir kayakla atlama takımının olmadığıdır …
Olsun … “Takım tek başıma ben olacağım” diyen ve “yılmak” kelimesine lügatinde yer vermeyen Eddie , daha da bir “hırs yaparak” Garmisch Almanya’daki Uluslararası Kayakla Atlama Eğitim Kampına katılmak üzere yola koyulur …
Vardığında orada karşılaştığı ilk önemli isim , fazlasıyla kendini beğenmiş kasıntı bir tip olan beş Kış Olimpiyatı ve dokuz Dünya Şampiyonluğu madalyası bulunan Matti " Uçan Finli” Nykänen’dir ( Edvin Endre ) … Yeterli miktarda parası olmadığı için başını sokacak bir yer bulamayan Eddie geceyi , gizlice girdiği Petra’nın ( Iris Berben ) barının kilerinde geçirir … Yıllardır bu türden davetsiz misafirlere alışkın olan Petra Eddie’ye de kızmaz , hatta barda kendisine yardımcı olması karşılığında kalmaya devam edebileceğini de belirtir … Tek başına yaptığı atlama denemesinde başarısız olan ve bu işin böyle yürümeyeceğini düşünen Eddie , Norveç takımının antrenörü Bjørn’den ( Rune tente ) yardım ister … Ancak aldığı yanıt , Norveç’te bu spora başlama yaşının altı olduğudur … Yani kesin bir “hayır” … Kibir , disiplinsizlik , alkol ve kadınlara düşkünlük nedeniyle Warren Sharp’ca ( Christopher Walken ) takımdan kovulan Amerikalı Bronson Peary ( Hugh Jackman ) ile karşılaşır … Peary’nin gerçek kimliğini Petra’dan öğrenir öğrenmez de bu kez ondan kendisine hocalık yapmasını rica eder … Ondan da aldığı yanıt olumsuzdur … Barda Norveçliler ile yaşanan bir patırtı sonrasında sigarasını da yakan “aşırı alkollü” Peary , 90 metrelik kulvarda bir gece atlayış şovu yapar … Ertesi gün aynı işi 70 metrede deneyen Eddie , fena halde piste çakılarak yara bere içinde hastanelik oluverir … Bu olayın ardından yaptığı hasta ziyaretinde Sharp’ın kendisinde bulamadığı o , ne olursa olsun “pes ederek asla vaz geçmemek halinin” derin uykudaki Eddie’de fazlasıyla bulunduğunu fark eden Peary , bu genç delikanlının elinden tutma olayını zihninde netleştirir … Fakat yine de Eddie’nin işi hiç de kolay değildir … Çünkü her şeyden önce önünde , kendisine bayağı bir takık olan Dustin Target gibi koskocaman bir engel bulunmaktadır … Hadi bir şekilde onu aştı diyelim … Sadece bir yıllık bir hazırlık süreci , kafayı gözü yarmadan olimpiyatlarda yarışmasına yetecek midir Eddie’nin ? İşte geride , bütün bu soruların karşılık bularak her şeyin tamamen berraklaşacağı son derece coşkulu altmış dakikalık bir bölüm daha bekliyor olacak sizleri … Yeter ki , fırsat bulup da eğer halen izlemediyseniz , Taron Egerton’ın harika bir performans sergilediği 23 milyon dolarlık bir bütçeye sahip olan bu film için ekran başına geçin … Keyifli seyirler ,
