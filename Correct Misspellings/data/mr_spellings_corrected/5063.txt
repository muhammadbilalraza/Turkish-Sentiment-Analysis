Gerek filmin aldığı olumlu yorumlar , kırdığı gişe rekorları ve Oscar yarışında Türkiye'yi temsil edecek oluşu olsun , Ayla'yı izlememek olmazdı .
Filmi nihayet dün izleme fırsatı buldum ve kafamda net bir düşünce ile filmden ayrıldım .
Ama ilk önce konuya değinelim : " Gerçek bir hikayeden uyarlanmış olan Ayla , Kore'de savaşmak için giden birkaç askerin öyküsünü anlatıyor . Filmin ana karakteri astsubay Süleyman , savaş sırasında harabelerin içerisinde ailesi ölmüş olan Koreli bir kızı buluyor ve adını Ayla koyuyor . Ve film de bundan sonra Ayla ile Süleyman arasında büyüyen baba - kız ilişkisini ve savaşın içerisinde Ayla'yı korumanın zorluğunu anlatıyor kısaca . "
Türkiye sineması , şu sıralar ağırlıklı olarak 3 tür altında film çıkarıyor : Komedi , dram ve savaş .
Bunun iyi örneklerini Bana Masal Anlatma , Kış Uykusu ve Dağ 2 gibi filmlerde gördük .
Ama bu tarz harika filmler sinemamızda o kadar nadir görünüyor ki , Cumali çember , New York'da Beş Minare ve Anadolu Kartalları gibi çoğunlukla ortalama veya ortalamanın altında olan filmlerden sonra ilaç gibi geliyor resmen .
Ayla da bu filmlerden birisi .
Üstelik Ayla'nın içerisinde hem komedi , hem dram ve hem de savaş türlerini içerdiğini düşünürsek , Türk seyircisinin bu filmi seveceğine dair hiçbir şüphem yok .
Eğer siz de bu kişilerden birisiyseniz , bu filmi Türk sinemasının en iyi filmlerinden birisi olarak görebilirsiniz .
Ve haksız da sayılmazsınız .
Her ne kadar bu filmi herkesin dediği kadar sevmiş olmasam da , gerek konusu , karakterleri , atmosferi ve mesajı olsun , Ayla gerçekten de Türk sineması için gerekli bir film .
Çünkü Türkiye sinemasında daha önce hiç böyle sıra dışı bir konuyu ele alan bir film yoktu ve Ayla'yı izledikten sonra neden bu hikayeden hiç bahsedilmediğini merak ediyorum doğrusu .
Bu yılki Lion filminde de aynı şey olmuştu adeta .
O filmin de inanılmaz bir öyküsü vardı ve vizyona girmeden önce kimsenin filmin hikayesinden haberi yoktu bile .
Ve vizyona girdikten sonra herkes hikayeye karşı büyük ilgi duydu .
Aynı şey Ayla için de geçerli .
Eğer Türk sineması bu film gibi sıra dışı gerçek hikayelerden uyarlanmış filmler çekmeye devam ederse , ortaya harika filmlerin çıkacağına dair hiç şüphem yok .
Fakat sıra dışı konusunun yanı sıra , bu filmin bel kemiğini oluşturan asıl şey performanslardı .
Ana karakter Süleyman'ı canlandıran İsmail Hacıoğlu tek kelimeyle harikaydı , ayrıca kendisine bayıldığım Ali Atay yine kusursuzdu , hatta Ayla'yı canlandıran Kim Seol bile başarılıydı .
Seol , filmde çok fazla bir şey yapmıyor ama yapmasına da gerek yoktu bence .
Onun sırf bakışları bile seyirciyi etkilemeyi başarıyor .
Filmdeki en iyi oyuncu ise Çetin Tekindor'du .
Tekindor'un sadece filmin sonlarında gözüktüğünü biliyorum ama ekranda görünür görünmez onun karakterinin içine girdim ve performansından büyülendim adeta .
Bunun dışında setler başarılıydı , görsel efektlerin ara sıra sırıtmasına rağmen savaş sahneleri de etkileyiciydi .
Bir Türk filmi olarak bakacak olursak , Ayla'nın prodüksiyonu gerçekten de ağızları açık bırakıyor .
Bunun dışında filmde Süleyman ile Ayla arasındaki dinamiği çok sevdim .
Aralarındaki ilişkinin inandırıcı olup olmaması bir yana , oyuncuların performansları bu ilişkisi etkileyici bir hale getirmiş .
Ama Ayla'nın kusursuz bir iş olduğunu düşünmüyorum .
Filmin mesajına , konusuna ve oyunculuklarına bayıldım ama konu tona gelince , işte film burada biraz sorun yaşıyor .
Ayla'nın içerisinde komedi , dram ve savaş türlerinin olduğunu söylemiştim .
Fakat bu tonların film içerisinde kullanılış tarzı bir hayli ilginçti .
Eğer bir sahne sadece komedi veya dram ya da savaş türünü içeriyorsa , sonuç etkileyiciydi .
Ama zaman zaman film bu tonları aynı anda kullanmayı tercih ediyor , hatta bazen aşırıya bile kaçıyor .
Bazı sahneler başlı başına akılda kalıcı olabilecekken , bu tonların birlikte kullanımı filmi biraz çalkantılı bir hale sokmuş .
Ayrıca filmle ilgili bir sorunum daha var .
Bunu muhtemelen çoğu kişi fark etmeyecek bile ama film boyunca biraz canımı sıkan bir sorun olduğundan bahsetmem gerekiyor ; o da filmin bir araya getiriliş şekliydi ( editlenme tarzı ) .
Ayla , 6 ay gibi oldukça uzun bir sürede çekilmiş ve filmin içerisine bütün bu çekim süresi boyunca çekilen her şeyden bir tutamı bu 2 saatlik filme yerleştirmeye çalışmışlar .
Bu yüzden filmin 2 saatlik süresi kısa hissettirmesinden ziyade bayağı uzun hissettiriyor , sürekli yapılan ay ve yıl geçişlerinden dolayı .
Üstelik 1-2 savaş sahnesi dışında , 1 dakikadan daha uzun süren bir sahne bile yoktu filmde .
Genel anlamda film yine etkileyiciydi ama geriye baktığımda bu geçişlerin daha mantıklı bir şekilde yapılmasını dilerdim .
Bu arada , genel itibariyle oyuncuları yönlendirmek bakımından Can Ulkay'ın yönetmenliği başarılıydı ama sahnelerin içeriği bakımından sırıtan bazı bölümler vardı .
Film , süresi boyunca sizi şaşırtmaya çalışıyor fakat eğer dikkatli bakacak olursanız , müzik ile renk paletinin değişimi yüzünden nelerin olacağını önceden ön görebilirsiniz .
Bunu oldukça gereksiz buldum , bu olmasaydı film daha etkileyici olabilirdi belki .
Bir de unutmadan , Ziraat Bankası ile Türk Hava Yolları'nın ürün yerleştirmesini biraz fazla abartılı buldum .
Özellikle de THY kısmı Batman v Superman'in yaptığı reklamın aynısıydı adeta , bir anlığına kabine Ben Affleck girecek sandım ( Ama şaka bir yana , gerçekten de bu kadarını beklemiyordum ) .
Kısacası , Ayla mükemmel değildi ama Türk sineması için büyük ve önemli bir adım olduğu için bu filmin görülmesini kesinlikle destekliyorum .
Son zamanlarda sürekli aynısını gördüğümüz savaş filmleri içerisinde seyirciye farklı konusuyla nefes aldırmayı başaran , oyunculukları ve mesajı ile etkileyen bir filmdi .
Ayla ile Süleyman arasında kurulan bağ şaşırtıcı derecede samimiydi ve özellikle de filmin sonlarına doğru seyirciyi duygusallaştırmayı başarıyor .
Ülkemizde tıpkı Ayla'ya benzeyen , daha fazla etkileyici gerçek hikayelerden uyarlanmış filmlerin çekilmesini görmek isterim .
Her ne kadar filmin tonu ve editlenme tarzı zaman zaman sıkıntı yaratsa da , genel anlamda filmden fazla kopmadım .
Genel anlamda herkesin izlemesi gereken bir iş ortaya çıkmış .
Filmi iyi veya kötü bulmanız fark etmez , böyle farklı işlerin desteklenmesi gerekiyor doğrusu .
Kusursuz olmamasına rağmen filmi izlerken etkilendim ve hikayeye karşı gerçekten büyük ilgi duydum .
Eğer sinemada eşi benzeri çekilmemiş bir Türk filmi izlemek istiyorsanız veya sonunda gerçekten duygulanacağınız bir dram filmi arıyorsanız , Ayla'yı kaçırmayın derim .
Görülmeyi hak eden bir iş .
FİLMİN İYİ yanları : + Çetin Tekindor , İsmail Hacıoğlu ve Ali Atay'ın performansları . + Filmin içinde bulunduğu samimi ve etkileyici atmosfer . + Son 20 dakika . + Etkileyici savaş ve dram sahneleri .
FİLMİN KÖTÜ yanları :
- Sahne geçişlerinin aceleye getirilmesi .
- Bazı bölümlerdeki ton değişiklikleri .
- Sahnenin sonunda nelerin olacağını tahmin edebileceğiniz sahneler .
TOPLAM PUAN : 7.5 / 10
