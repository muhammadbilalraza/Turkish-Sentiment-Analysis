20’li yılların en çok konuşulan yönetmenlerinden Christopher Nolan , birkaç kez ertelenen ve pandemi sonrası sinema salonlarının biraz nefes almak için heyecanla beklediği “Tenet” filmini sonunda vizyona sokuyor .
John David Washington , Robert Pattinson , Elizabeth Debicki , Kenneth Branagh , Aaron - Taylor Johnson ,  Clemence Poesy ve Michael Caine gibi yıldızların önemi rolleri üstlendiği film , 150 dakikalık süresiyle , özellikle aksiyon severlere harika anlar yaşatacak .
Filme geçmeden önce , Koronavirüs vakalarının arttığı bir dönemde , herkes için kolay olmasa da filmi bir sinema salonunda deneyimlemenin önemli olduğunu da belirtmek isterim .
Filme gelecek olursak , söylenecek ilk sözler elbette Nolan vizyonu hakkında olacak .
Tenet , kendisinin görsel , işitsel ve “zamansal” tutkularının yeni ve çılgın bir tezahürü .
Memento’nun geriye akan anlatımı , Inception’ın katmanlar arasından gezinen karakterleri ve Dunkirk’ün aynı savaşta yaşanan üç farklı aksiyonu zamansal açıdan zerre hissettirmeden aktardığı anlatımı , Nolan’ın her açıdan bir zaman fetişine sahip olduğunu ziyadesiyle gösterdi .
Bu kez , zaman olgusu filmin tamamına sirayet ediyor ve daha adından başlayarak seyirciye hissettiriliyor .
Her iki taraftan da okunuşu aynı olan Palindromik isim , karakterlerin zamanla ilişkisine de yansıyor .
Gelecekten gelen ama geçmişi etkileyen tehdit , zamanı her iki yönde de yaşayabilen karakterler ve tersine evrilebilen akış biraz kafa karıştırıcı olsa da hikayeyi ilgi çekici bir şekilde oluşturuyor .
Bu noktada , filmi izleyecek seyircilere filmden bir replikle katkıda bulunabiliriz ; “Onu anlamaya çalışmayın , onu hissedin . ” Çünkü Nolan , daha çok bunu yapmanızı istiyor .  
Filmde , üstüne basa basa bir kahraman olduğu belirtilen bir ana karakter var .
Olası bir 3. Dünya Savaşı’ndan ya da tam tersine dünyanın yok oluşundan insanlığı kurtaracağı iddia ediliyor .
Nolan’ın daha önce sıklıkla Bond filmi çekmek istediğini dile getirmesi , şık giyimli bir kahraman / ajan olması ve koreografik olarak türe yaklaşması , bu kahraman üzerinden izleyicilere hemen Bond filmlerini anımsatacaktır .
Filmin , önemli bir kısmında da Bond havası atmosfere hakim oluyor .
Zamansal dönüşümlerin ortasında , devasa sahnelerin içinde ve bir bilim kurgu hikayesinin odağında olan bir Bond , tam da Nolan’dan beklenen bir karakter olsa gerek .
Karakterin bir sahnede , önemli bir “zaman dilimi” yaşarekn maskeyle dolaşmak zorunda olması da günümüz adına ilginç bir tesadüf olarak notlar arasına eklendi .
Filmin açılış sahnesinin bir opera binasında , izleyicilerle dolu bir anda ve ölümcül olarak seyretmesi de tesadüfe tesadüf katan bir ayrıntı olarak akıllarda kalacaktır .
Bu noktada , yeri gelmişken , yan karakterlerin ve oluşumlarının filme olumsuz katkı verdiğini de söylemek gerek .
Arka planı çok havada kalan , bazen karikatürize görünen , ilişkileri konusunda inandırıcılık sorunu yaşayan karakterler ve hikaye içindeki manevraları görsel ihtişamın yanında biraz zedeleyici kalıyor .
Her şey bir kenara , film yıllar geçtikçe , kesinlikle aksiyon sineması için en önemli filmlerden biri haline gelecektir .
150 dakikanın nasıl geçtiğini anlamakta güçlük çekeceğiniz , zaman algısının tempoya çok güzel yedirildiği ve ihtişamlı sahnelerden bolca göreceğimiz film , aksiyon sevenleri bile iyi anlamda yoracak .
Tempo neredeyse kusursuz , görsel açıdan da harika bir işle desteklenmiş durumda .
Normal bir filmde , sadece bir tane olsa bile çok konuşulacak başarılı aksiyon sahnelerinde Tenet’te bir düzine var ve hepsi etkileyici .
Klişeleşen araba takip sahneleri , denizde yaşanan gerilim dolu anlar , dövüş sahneleri , iyi planlanmış havaalanı sahnesi ve şu an yazarken akla hemen gelmeyen birçok güçlü sahne .
Aksiyon sinemasına bağımlı izleyiciler , kesinlikle filme hayran kalarak salondan çıkacak .
Nolan’ın tüm bunlar olurken , önceki filmlerinden de bildiğimiz üzere küçük detaylar içinde bazı fütüristik göndermeleri mevcut .
Zaman olgusunu işlerken de her zaman ileriyi yorumlamaya çalışan bir yönetmen olduğunu biliyoruz .
Hatta , bu hikayede kredi kartları ve tüketim toplumu üzerinden “hangimiz geleceğe ait değiliz” minvalinden yapılan vurgu bile mevcut .
Bir seyahat esprisi sırasında Mars adının geçmesi ve gelecekten gelen tehdit için geçmişin suçlanması bu anlamda önemli küçük mesajlar olarak karşımıza çıktı .
Gelecek nesiller , dünyayı mahvettiğimiz ve artık yaşanmaz hale getirdiğimiz için bizden intikam alacak mesajı filmin en önemli göndermelerinden .
Gerçekten bunu hak ediyoruz !
Burada , serbest çağrışım hakkımızı Nick Bostrom’un simülasyon argümanı için kullanalım ve Nolan’dan hakkında bir film gelse tadından yenmez diyelim .
Tenet’in olumsuz özellikleri hakkında da biraz konuşmak gerek .
Karakter oluşumlarının sıkıntısından bahsetmiştim ve inandırıcılık konusunda filmi fazlasıyla zedeleyiciydi .
Özellikle , Kenneth Branagh’ın Rus oligark performansı ve karakteri filmin en göze batan yorumuydu .
İlk sıraya onu yazsak bile , karakterlerin çoğüu için “altı boş” demek mümkün .
Bunun yanı sıra , hikayede de bazı sorunlar görmek , manevraların basit bir aksiyon filmi gibi işlendiğini düşünmek olası .
Nolan , kendi sinemasının bir potporisi gibi , tahmin edilebilir geçişlere yer vermiş .
Belki de , zaman konusunu bir süre işlemeyi bırakmalı ama bunu yapmayacağını hepimiz biliyoruz .
Nasıl , Ludwig Göransson’un harika müzikleri ve Hoyte Van Hoytema’nın harika sinematografisi , saf aksiyonla birleştiğinde güzel sonuç veriyorsa .
İkinci sınıf filmlerdeki manevralara benzer seçimler de bir o kadar puan düşürücü olabiliyor .
Nolan , bu yanlış tercihleri , Dark Knight Rises filminde de yapmış , ilk iki filmin büyüsüne biraz yara vermişti .
Bu tercihlerin , bu kez filmin aksiyona çok yaslanmasının etkisiyle daha da rahatsız edici olduğunu söylemek mümkün .
Son tahlilde , Nolan’ın yeni filmi için , ihtişamlı ve nefes kesici bir aksiyon olduğunu , Nolan’ın zaman fetişini yine güçlü ve heyecan verici kullandığını ama kendini tekrar eden , karakter oluşumları zayıf olan ve hikayede basit kaçan tercihlerle etki düşüren bir sonuçla filmi bitirdiğimizi söyleyebilirim .
Yine de , zerre sıkmayan anlatımıyla , pandemi sonrası nefes almaya ihtiyacı olan salonların ve izleyicilerin , filmden memnun ayrılacağını düşünüyorum .
