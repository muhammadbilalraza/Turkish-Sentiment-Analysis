İranlı sinemacı Hossein Amini ,  Hollywood’da vasat bir uyarlama çekmek üzere olan ortalama yönetmenlerin hiç çekinmeden senaryo teslim ettikleri bir kalemşör .
Senaristlik kariyeri “47 Ronin” , “Pamuk Prenses ve Avcı” ve “Dört Cesur Arkadaş” gibi kolay tüketilen ancak geriye hiçbir iz bırakmayan filmlerle dolu olan Amini , yine bir roman uyarlaması olan “Ocak Ayının İki Yüzü” ile ilk kez uzun metraj yönetimine soyunuyor .
Atina , Girit ve İstanbul’da vuku bulan hikaye , genelde bir suç öyküsünden özelde ise karakterler arasındaki yoğun tansiyondan alıyor gerilimini .
Viggo Mortensen’in canlandırdığı Chester MacFarland karakteri , 60’ların başlarında eşi Colette MacFarland ile birlikte Avrupa’yı köşe bucak gezen ve dışarıya verdiği fotoğraf itibariyle hali vakti ziyadesiyle yerinden görünen bir Amerikalı .
Atina’nın en şık ve pahalı otellerinden birinde kalırken şehrin tarihi bölgelerini ziyaret ediyor ve yakından ilgili görünüyorlar .
Bu esnada hayatını Yunanistan’da tur rehberliği yaparak sürdüren , başka bir Amerikalı , Rydal ile tanışıyorlar .
Her şey yolunda görünürken Chester’ın suçla dolu geçmişi onu Atina’da buluveriyor ve Chester , mecburen yeni suçlar işlemeye yelken açıyor .
Böylece birbirlerini kimi açılardan iyi tanıyan , kimi açılardan hiç tanımayan üç karakter , Yunanistan’dan Türkiye’ye uzanan bir kedi - fare oyununun içinde buluyorlar kendilerini : Bir tarafta suç işleyerek sicillerini kabartan suçlular diğer tarafta ise ‘aynasızlar’ .
Hossein Amini , ilk yönetmenlik denemesinde yıllardır geliştirdiği senaryo pratiğini son derece iyi bir biçimde kullanarak - yeni bir boyut ya da taze bir dokunuş vaadetmiyor olsa da - kendi sınırları içerisinde işleyen bir metin ortaya çıkarıyor .
İşledikleri suçlar sebebiyle kanundan kaçmak zorunda olan üç karakterin hikayesinin bayağı olduğunun farkındalığıyla filmi taşıyan denklemi karakterler arasındaki gerilim üzerine kuruyor .
Bir tarafta insanları dolandırarak zenginleşmiş ancak işlediği yeni bir suç nedeniyle kaçmak zorunda kalan Chester , hemen yanında kocasının işlediği hiçbir suça karşı çıkmamasına rağmen tam anlamıyla onun yanında da duramayan karısı Colette , diğer tarafta da Chester’ın karısına kısa süre içerisinde abayı yakan , biraz saf biraz da zeki bir karakter olan Rydal var .
Amini , bu üç karakterin bolca egzotize ettiği yolculuğunu üçlü bir ilişkiler yumağı haline getirerek anlatıyor . “Ocak Ayının İki Yüzü” kolaylıkla “eli yüzü düzgün” olarak tabir edilebilen filmlerden biri .
Ancak şunu da söylemek şart ki , bu eli yüzü düzgünlük filmi ancak iki saat boyunca taşıyabiliyor .
İzleyeni oldukça oyalayıcı bir aventür içerisine atan film , geriye hatırlanacak hiçbir an bırakmıyor .
Hatta ana öykü , besbelli kırılma anlarından , heyecan dalgalanmalarından bile yoksun bir tekdüzeliğe haiz .
Buna rağmen Viggo Mortensen , Kirsten Dunst ve elbette ki Oscar Isaac’in öyküyü hafife almayan , ciddiyetli oyunculuk performansları filmi biraz olsun ilgiye mazhar kılmayı başarıyor .
Uzun lafın kısası , Hossein Amini’nin ilk uzun metrajlı yönetmenlik denemesi olan “Ocak Ayının İki Yüzü” , senaristin diğer yönetmenler için yazdığı birçok filmden daha iyi .
Ancak görece “daha iyi” olması , ortalamaya vurunca “iyi” olduğu anlamına gelmiyor .
Filmin İstanbul’u bir mekan olarak kullanma çabasının da birtakım sorunlu manevralara sahip olduğunu eklemeliyiz .
