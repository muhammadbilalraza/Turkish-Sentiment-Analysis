Fransız oyun geliştiricisi Ubisoft’un son yıllarda sektörün en güçlü serilerinden biri haline getirdiği , ilk iyi oyunun elde ettiği muhteşem başarı sonrasında hikaye bazında da iyice genişlettiği evreniyle büyük hayran kitlesine kavuşan Assassin’s Creed en nihayetinde beyazperdeye de teşrif etti .
Şimdiye kadar sayısız oyunla hem ana hikaye üzerinden devam eden , hem de bunun dışında kalan karakterler üzerinden asıl mitolojiye katkıda bulunduğu diğer yapımlarla ciddi bir başarı yakalayan stüdyo Ubisoft , bunun yanı sıra kitaplar olmak üzere farklı “platformlar”la markayı her daim besledi .
Geçtiğimiz birkaç yılda işi seri üretime geçtiği yorumlarıyla karşı karşıya kalan şirket , bu eleştirilere kulaklarını da tıkamadı .
Assassin’s Creed’in 2007 senesinde çıkan ilk oyunu ve 2009 tarihli “serinin en başarılı” bölümü olarak görülen Assassin’s Creed 2’nin ardından konuşulmaya başlanan film uyarlaması bugünden itibaren ülke çapında türün sevenlerini bekliyor .
Üstelik projeye destek olan ve ilk ciddi Hollywood filmi olarak sektöre giriş yapan Ubisoft Motion Pictures , yapımın destekçisi konumunda .
Başka bir deyişle , ipler işin yaratıcısının elinde diyebiliriz .
Özellikle de muazzam detaylara sahip , olay örgüsü sağlam bir roman serisini aratmayan kalitesiyle kitleleri kendine aşık eden Assassin’s Creed’in film uyarlaması ise , ana serinin biraz dışında seyrediyor .
Başrolünde Michael Fassbender gibi önemli bir aktörün yer aldığı film , ilk oyunun hikayesini baz almış ancak farklı karakterler ve alternatif bir dünya yaratarak hafiften tehlikeli sulara açılmış .
Assassin’s Creed hayranlarının iyi bildiği Desmond yerine , Callum Lynch adlı bambaşka bir kişiyle tanışıyoruz .
Geçmişi yüzünden başı dertte olan ve neticesinde idamı kararlaştırılan Callum’un kendisini tabut yerine Abstergo Industries adlı dev bir şirketin elinde buluşuna tanıklık ediyoruz .
Tabii uygulanan değişiklikler sadece karakterin ismi ya da geçmişi gibi detaylarla sınırlı kalmıyor .
Sophia Rikkin ( Marion Cotillard ) tarafından yürütülen Animus Project’in bir parçası olan Callum , oyunun aksine geçmişte de farklı bir karaktere bürünüyor .
Animus adlı sisteme bağlanan kahramanımız , genetiğine işlenmiş “soyunun geçmişi” yüzünden kendisini bir tür alternatif gerçekliğe gönderilmiş buluyor .
Suikastçiler’in soyundan gelen adam , kendisini İspanyol Engizisyonu döneminde , 15. yüzyılda buluyor .
Bir kez daha Fassbender tarafından canlandırılan , o yüzyılda yaşamış Aguilar de Nerha’nın anılarını yaşayan Callum , böylece Abstergo’nun arzusunu yerine getirmek için içine atıldığı dönemde , Suikastçiler ile Tapınakçılar arasınaki savaşa da tanık oluyor .
Ya bu dönemde Suikastçi’ler tarafından saklanmış kutsal bir kalıntıyı bularak özgürlüğüne kavuşacak ya da korkunç bir sonla karşılaşacak .
Pek tabii işin içerisinde gizlenen gerçekler , büyük komplolar ve bolca bilinmez de var .
Aslında özüne baktığımızda şimdiye kadar yüzlerce , belki binlerce kez işlenen “kayıp kutsal emanet” ve geleceği değiştirmesi için çıkılan yolculuk , Assassin’s Creed serisinin detaylı hikaye sunuşu sayesinde bir bakıma sanat eserine dönüşmüştü .
Bunun sinema dünyasındaki temelini atması için girişilen ilk uyarlama ise bu konuda pek de başarılı değil .
Michael Fassbender , Sophia rolündeki Marion Cotillard , babası Abstergo CEO’su Allen olarak karşımıza çıkan , oyunculuğu sayesinde yine alkışı hak eden Jeremy Irons ve hak ettiği süreyi alamayan 15. yüzyıl kahramanı Maria ile dikkat çeken Ariana Labed , filmin önemli artıları arasında .
Aslında seyir zevkini yükselten , ilgiyi sürekli perde üzerinde tutmayı başaran öğelerin başında geliyorlar .
Çünkü iş senaryoya gelindiğinde Assassin’s Creed bekleneni tam olarak karşılayamıyor .
Callum’un kendini buluşu , arka planda dönen dolaplar , Sophia’nın gidiş gelişleri , Engizisyon dönemindeki karmaşa yeteri kadar iyi aktarılamadığı için , beklenilen sert darbe bir türlü gelmiyor .
Pek tabii bu filmin sayısız alandaki başarısını tek başına gölgelemiyor .
Kullanılan setler , kostümler , işin teknik kısmı , müthiş aksiyon sekansları ve seyirciyi perdeye mıhlayan kapışmalar yönetmen Justin Kurzel yeteneği sayesinde ışıldıyor .
Kurzel’ın en büyük destekçisi ise True Detective adlı efsane dizide görev almış görüntü yönetmeni Adam Arkapaw !
Işık oyunları , geçmişin nefes alıp veren gerçekliği ve başarılı atmosfere bir katkı da kostümlerden sorumlu olan Sammy Sheldon’dan geliyor .
Kendisi V for Vendetta , X - Men : Birinci Sınıf , Hellboy 2 , Kick - Ass ve Ant - Man’deki işleriyle de dikkat çekmişti .
Müziklerin de daha önce yönetmenle Macbeth filminde bir araya gelen Jed Kurzel olduğunu not düşelim .
Assassin’s Creed teknik açıdan son derece başarılı , çok sürükleyici , seyirciyi eğlendirmesini bilen bir film olmuş .
Tek derdi ise asıl kaynağı olan oyunun sunduğu hikayeyi etkileyici biçimde kullanamayıp , karakterleri yeteri kadar işleyemeyişi .
Gelme ihtimali bir hayli yüksek olan ikinci Assassin’s Creed filminde bu sıkıntının giderileceğini tahmin ederek , ilk filmi izleyeceklere şimdiden iyi eğlenceler diyelim .
burcinaygun@gmail.com
