Bourne serisi hem sinemada hem de DVD’de rağbet gören , devam filmlerine her daim bütçe bulunabilen uzun soluklu bir beyazperde macerası ama ben JB markasının orijinalinin yani James Bond filmlerinin düşkünü olduğum için bu Amerikalı ajanı donuk , sıkıcı ve ruhsuz bulurum , filmlerini de öyle …
Belki de videoda seyrettiğim 1988 yapımı bir TV filmi olan The Bourne Identity’deki Richard Chamberlain’in ( Shogun dizisinin aktörü ) Bourne yorumunu daha çok sevdiğimden …
Tamam , itiraf ediyorum , Matt Damon favori aktörlerimden biri değil ama filmin sıkıntısı başrol oyuncusundan kaynaklanmıyor .
Jason Bourne durgun bir vizyon haftasına denk geldiğinden , fantastik komedi ya da kadınlardan oluşan cast’ı sevmeyip yeni Ghostbusters’ın kapısından dönen seyirciyi tavlayabilir ancak “9 yıllık hasret bitsin artık” diye bilet alanlardan gayrısına çok keyifli anlar yaşatmayacağı da aşikar .
Filmin yönetmeni Paul Greengrass ve önceki Bourne filmlerinde kurguculuk yapan Christopher Rouse’un birlikte yazdığı senaryonun cazip bir tarafı yok .
Paul Greengrass zanaatkâr bir sinemacı ama kalemi kuvvetli değil , Rouse’un ise ilk denemesi …
Hal böyle olunca da Jason Bourne “maceranın ne kadarı hikaye ne kadarı aksiyon” sorusunun cevabı oluyor .
Cevap net bir şekilde geliyor ; eğer iyi ve tekrarlanmamış bir hikayeniz yoksa tüm o gösterişli aksiyon sekansları işe yaramıyor ve hatta yorucu kamera açıları yüzünden onların dahi sıkıcılaştığını yazabilirim .
Greengrass ve Rouse , Robert Ludlum'un başlattığı ve daha sonra Eric Van Lustbader'in devam ettirdiği bir roman serisinin beyazperdeye uyarlanmamış kitaplarını senaryolaştırmak yerine karakterleri alıp gerisini kendileri kurmaya kalkmışlar ve duvara toslamışlar .
Evet , bir miktar daha acımasız olabilirim ; şimdiye kadar yüzlerce kez izlediğimiz ve artık etkilenmediğimiz türden yüksek teknoloji destekli bir tilki avı partisinden başka bir şey değil bu film …
Jason Bourne zorlu bir sınav veriyor ancak daha önceki maceralarında açtığı kapıları yeniden açmaktan başka bir işe yaramıyor bu .
Senaryonun önceki filmlerden “best of” yapmak gibi gizli bir amacı olduğu ortada …
Giderek gözdeleşen kadın oyuncu Alicia Vikander’in filmdeki varlığına da çok güvenmeyin , bu bir “erkek filmi” .
Yine de filmin seyircisine bir ödülü var ; finaldeki ( 170 aracın parçalandığı ve çekimi 5 hafta süren ) araba takibi sekansı soluksuz izleniyor , sırf bunun hatırına puanı yüksek tuttum bile denebilir . “Bay Bourne” ile yeniden karşılaşmak güzel ancak keşke bu kadar beklediğimize değseydi .
Serinin iflah olmaz hayranları ve “casus filmi olsun çamurdan olsun” diyenlere …
İyi seyirler . murattolga@gmail.com
