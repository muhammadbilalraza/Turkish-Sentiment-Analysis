Mısır Adası ( Simindis kundzuli / Corn Island ) , seyredince değil , üstüne düşündükçe güzelleşen filmlerden …
Hani sinema salonundan çıkarsınız , bu neydi yahu şimdi dersiniz , beğenmez , sevmez , burun kıvırırsınız , aradan zaman geçer , zihniniz detaylara girer , hım dersiniz , aslında hiç fena değildi , sonra oturmaya başlar kareler , beyninizde yeniden bir film olur , salt beyazperdede değil , kalbinizde de gösterim yapar , öyle bir şey işte …
Gürcistan , Almanya , Fransa , Çek Cumhuriyeti , Kazakistan , Macaristan ortak yapımı olan Mısır Adası , Gürcüce , Abhazca , Rusça dillerinde ve ufacık bir alanda çekilmiş , filmde bizden de iki oyuncu var .
Evet , başrolü sırtlayan usta aktör İlyas Salman ile kısa bir rolü olan deneyimli oyuncu Tamer Levent , Mısır Adası’nı , yerelden evrensele taşıyan , milleti , milletlere çoğaltan bir yapıta katkı sunmuşlar .
2014’ün en deneysel , kalburüstü ve özgün işlerinden olan Mısır Adası , evrensel sinema olmasının karşılığını buldu , buluyor , şu ana dek 14 ödül kucaklayan film , geçen yıl memleketimizin gururu olan ve Altın Palmiye’ye uzanan Kış Uykusu’nu da geride bırakarak , yabancı film dalındaki Oscar yarışında , ilk 9’a kaldı .
Ne diyelim , yolu açık olsun .
Gürcü sinemacı George Ovashvili , insanın doğayla olan savaşına , insanın insanla olan savaşını da katıyor ve barışı , nehir üstündeki el kadar bir adaya taşıyor .
Bu bir azim , bu bir tabiat anayla kavga filmi , askerlerin savaşı ise sadece fon , belirtelim .
Keşke savaşı , hiç karıştırmasa , sadece bir yaşlı adamın hünerine , üretimine ve doğanın intikamına yoğunlaşsaymış yönetmen , bir başyapıt ıskalanmamış olurdu .
İlyas Salman , birkaç cümle kuruyor filmde , ancak gözleriyle , jest ve mimikleriyle , alıp götürüyor , hepimizi Mısır Adası’na sürüklüyor .
Yaşlı çiftçinin , Gürcistan ve Abhazya arasındaki bölgede , suların alçalmasıyla , nehir üstünde oluşan bir adaya çıkmasıyla başlıyor film , minicik bir ada bu , ama inadına bereketli ve tehlikeli …
Kayığıyla önce küçük bir ev yapacağı malzemeleri , sonra da ergen torununu getiriyor adaya , birlikte katılmak için , çatışmanın ortasında , yaşam savaşına …
Toprak işleniyor , tohumlar ekiliyor , mısırlar boy verdikçe , silah sesleri çoğalıyor , düşmanlık daha da büyüyor .
Yaşlı çifti , torunu için , onun yarınları için , yani gelecek için , üretirken , genç kız , askerlerin ilgisini çekmekte gecikmiyor , büyüme hevesi ve giderek yükselen beğeni , onun da çok hoşuna gidiyor .
Ada tam bir çekim merkezi oluyor , çünkü dışarıda savaş , adada barış var , dışarıda ölüm , adada yaşam var .
Ama her baharın , bir de kışı var .
Ona sığınanların , ondan yararlananların , trajediyi de göğüslemesi gerekiyor .
Tabiat , denge gözetiyor , verdiği kadarını , alıyor da …
Politika , emek mücadelesi , savaş , doğa , aşk , filmde , aslında ne ararsan var , bizim Mahsun Kırmızıgül filmleri gibi , bol kepçe mesele ve karmaşa ile değil , az , öz ve net anlatımla , minimalist bir seçimle , sessizlikle , sadelikle ve tokat gibi bir finalle yapıyor yapacağını , veriyor mesajını …
Gürcü sinemacılar , resmen atakta …
Savaşı , yaşlı bir ihtiyarın bahçesine taşıyan ve sadeliğiyle çarpıcılığa ulaşan , müthiş iş “Mandalinalar” da Altın Küre adayı oldu .
Artık 101 yaşına girdi bizim memleket sineması , bizim yönetmenlerimiz de gerekli dersleri alıyorlardır umarım .
Ezcümle ; Mısır Adası’nı kaçırmayın derim .
