Leos Carax , aklımızı başımızdan alan Holy Motors çılgınlığından yaklaşık 10 yıl sonra , yeni filmi Annette’le karşımıza çıktı .
Sparks ikilisi Ron ve Russell Mael’le birlikte ortaya çıkardıkları bir müzikal olan Annette’in başrollerinde ise Fransız yıldız Marion Cotillard ve son dönem kariyerinde şaha kalkan Adam Driver yer alıyor .
Bir stand - up sanatçısı ve opera divası arasındaki aşkın anlatıldığı film , Carax’tan beklendiği üzere sürreal geçişler , politik söylemler ve bolca absürt sahne barındırıyor .
Cannes gösterimi sonrası eleştirmenleri ikiye bölen film , neredeyse diyalogsuz ve tamamen şarkılardan oluşan senaryosu / anlatımıyla müzikal türüne aşina olmayanları kucaklamayacaktır .
Elbette , müzikal sevenlerin de kesinlikle beğeneceğini söylemek güç , zira Carax sinemasının özellikleri ve müzikal türün birleşimi hazmı çok zor bir sonuç ortaya çıkarmış .
Sparks’ın yıllar süren kariyerine baktığımızda , rock müzikten diskoya , elektrodan operaya kadar farklı müzik türlerini bulmak mümkün ve filme baktığımızda , yine her şeyden biraz görebiliriz ama hiçbir şeyden tam olarak yok demek de sanırım yanlış olmaz .
Söylenenlere göre ikili , başlangıçta “Annette”i diyalog performansların da olduğu bir albüm olarak planladı ama Carax , projeyle çok ilgilendi ve onları sinema versiyonu konusunda ikna etmeyi başardı .
Bu bilgi , albümden dönme bir sinema filmi olarak , bakışımızı değiştirmeye ve bazı ortada kalan anları meşrulaştırmaya yarayabilir .
Carax , kendi anlatısına da denk düşen bu özellikleri iyi kullanıyor ve tam anlamıyla çılgınlığın dibine vuruyor .
Filmin açılışı , bir stüdyoda , Carax önderliğindeki bir çalışmanın , albüm göndermesi olarak kabul edebileceğimiz bir sahnesiyle başlıyor .
Tamamen farklı bir tarz olsa da , La La Land benzeri filmleri anımsayacağımız , karakterlerin tümünün oluşturduğu bir giriş tercihi bizi karşılıyor .
Carax , kısa sürede kendine has manevralarla ve kurgu tercihleriyle diğer müzikallerden ayrışmayı sağlıyor ve kontrolü tamamen ele geçiriyor .
Kaldı ki , film başlarken seyircilerden 2.5 saatliğine nefeslerini tutmalarını istediğini söylüyor .
Bu noktada , Carax sinemasına aşina olsun olmasın , izleyiciler tamamen farklı ve yaratıcı bir anlatıyla karşılaşacağını anlıyor .
Müzikal anlatının altında ise bir masal , bir aşk hikayesi yatıyor .
Nihilist , alaycı ve sinir bozucu bir stand - up sanatçısı ve duygusal , kendinden emin , büyüleyici bir opera divasının aşkı …
Filmin hikayesine gelecek olursak , ilk saat itibarıyla kariyeri düşüşe geçen bir erkek ve tam aksine kariyerinin en parlak günlerini yaşamaya başlayan bir kadının ilişkisini izliyoruz .
Büyüleyici bir kadın ve nihilist , toksik bir erkek karşımıza çıkıyor .
Yok etmeye giden bir ilişkiye , daha önce hiç deneyimlemediğimiz bir yerden tanık oluyoruz .
Pinokyo’yu anımsatan çocukları ve onun yarattığı atmosfer de filmin rüya - gerçeklik ikilemine daha gri bir katkı sağlıyor . #Metoo hareketine yapılan gönderme ve hatta final yolunda karşımıza çıkan çocuk istismarı söylemi bazı anları bir zemine oturtmamızı sağlıyor .
Ancak , yapılan bazı eleştiriler , Carax’ın anlatımındaki rüya - gerçeklik ikilemi yüzünden bu dertlerin olması gerektiği kadar sert anlatılmadığı yönünde .
Metaforlarla dolu bir filmde , bir masal ve zıt iki karakterin aşkı anlatılırken , birçok detayın gerçek olup olmadığı kararsızlığını yaratıyor .
Bu eleştirilere katılmak mümkün , özellikle müzikal türüyle haşır neşir olmayanlara duygunun ve söylemlerin geçmesi çok zor ama bu “farklı” deneyim fırsatı da değişen sinema için son derece gerekli .
Belki de rock operaların , Avrupa’nın avangart deneysel sinemasının ve absürt anlatının önünü açan eşsiz bir fırsata çevrilebilir .
Annette , izleyiciyi ikiye bölse de bu gücü elinde barındırıyor .
Marion Cottilard her zamanki gibi büyüleyici ama Adam Driver’a bir paragraf açmak gerekiyor .
Birkaç yıl önce hala kabullenilmeyen bir oyuncu olan , Star Wars kostümü üzerinden bile dalga geçilen Driver , şu an belki de Hollywood’un ve dünya sinemasının en formda oyuncusu .
Birbirinden harika yönetmenlerin son filmlerinde yer alan Driver , tamamı farklı olan rollerin hepsinin altından başarıyla kalkıyor .
Annette filmindeki “komik olmayan” , nihilist , soğuk , toksik ve alaycı kişiliği , yeteneksiz bir sanatçı temsiliyle öyle harika bir şekilde harmanlıyor ve öyle şık bir kompozisyon ortaya koyuyor ki hayran olmamak elde değil .
Driver , artık bir sonraki projesi büyük heyecan uyandıran oyuncuların başında geliyor .
Son bir paragrafla filme dönecek olursak , Annette , Holy Motors kadar etkili değil .
Onun yarattığı gücü yakalaması zor ama yukarıda bahsettiğim sebeplerden dolayı bazı türlerin ve anlayışların önünü açabilir , cesaretlendirebilir .
Müzikal türü için de yeni bir yolun her zaman olduğunu anlamamızı sağlayabilir .
Bunun yanı sıra , filmi çok kötü bulan , hatta alaycı bir komiklik içerisinde yorumlayanlar olacaktır .
İzleyicinin , son yıllar birçok filmde olduğu gibi , ikiye , tam da en zıt kutupları yaratarak ayrılacağı aşikar .
Carax da hem karakterleri , hem tercihleri ve anlatısındaki ikilemiyle arada kalmış , biraz sıkışmış ve hikayedeki rüya - gerçeklik benzeri bir durumda , ortada kalarak filmin gücünü zayıflatmış ama her şeye rağmen , kötü bulacak dahi olsak , deneyimlememiz gereken bir film .
