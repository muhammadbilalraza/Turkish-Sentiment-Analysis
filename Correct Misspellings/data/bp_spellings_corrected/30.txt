Sinema tarihinin en uzun soluklu epik anlatılarından biri haline gelen Avengers , 11 yıla ve toplamda 22 filme yayılan zincirleme maceralar silsilesinin ardından , serinin meraklılarının salondan buruk bir sevinçle ayrılacakları haysiyetli bir finalle kolektif hafızalarımıza şahane bir çentik atıyor !
2008 yılında görücüye çıkan ilk Iron Man filmiyle temelleri atılan ve aradan geçen süreç içerisinde son derece dengeli bir biçimde evrimini tamamlayan Marvel Sinematik Evreni ( MCU ) ; Marvel Comics’in kağıt üzerinde tutturmayı başardığı kimyayı , olduğu gibi beyaz perdeye taşımayı hedeflemişti .
Tabi bu gücü uzun soluklu bir biçimde elinde tutabilmek , çoğu zaman kendi matematiği ile çelişmeyecek yapımların yinelenmesi anlamına da gelmekteydi .
Tam da bu sebeple Marvel cenahının fikir emekçileri , risk almaktan korktuklarına dair sık sık eleştirilirken ; aynı öykünün farklı dış cephe badanası ile vitrine yerleştirildiğine dair de aşağı yukarı aynı homurtular işitildi .
Entegre maceralar söz konusu olduğunda da Marvel severler ikiye , üçe bölünmekten çekinmediler .
Mesela , Civil War gibisinden bir serinin , Captain America hikayesinin özeline indirgenerek “mahalle kavgasına” dönüştürüldüğü yazılıp çizilirken ; aslen sadece 17 film ile bu aşamaya gelmeyi başaran ve Fox sınırları içerisinde kalan X - Men tayfası ve Netflix dizilerine dağıtılan Daredevil , Luke Cage gibisinden kritik karakterlerin yoksunluğu sebebiyle de sıskalaşan bir serinin , fazla üzerine gidildiğini düşünenlerdenim .
Nihayetinde sinema sanatı sonlanmadan , MCU birkaç kere daha baştan başlayarak , yeni suretlerle perdeye damlayacak .
Nostaljiyi yüceltmeyi seven bir insan değilim ama ilerleyen yıllarda “rüya kadrosu” şeklinde anılacak olan bu ekibin arasındaki kimya , yeni MCU güzellemelerinden tutturulabilecek mi pek de emin değilim .
Marvel’ın sinematik evren ile başarmış olduğu en önemli şeylerden biri , karakterler ile olan barışıklığıydı şüphesiz .
DC’nin marjinal olmak adına aldığı ilginç kararlar ( Esmer Atlantisli Aquaman ya da sarışınlığından utanılan Barry Allen , nam - ı diğer Flash gibi ) Marvel tarafından hiçbir zaman önemli bulunmadı .
Marvel cenahı çoğunlukla , fiziki anlamda kağıt üzerinde görünen karakterlerinin , paketine de özüne de sadık kalmayı tercih etti .
Bu sayede , ilerleyen yaşıyla birlikte , izleyicinin daha da sahiplendiği derin ve eğlenceli karakterler oluşturmayı başardı .
Dolayısıyla , “Önceki 21 filmin yapılış amacı , aslında 22. ve son halkayı , zincire entegre edebilmekmiş” klişesini zikretsek zehirlenme ihtimalimiz pek de yok gibi görünüyor !
Aslında kulislerde dönen tonlarca çılgın teori , filmin sızdırıldığına dair dedikodular , spekülasyonlar çok sayıda sürpriz bozan unsuru kapının eşiğinden içeri çekmiş olsa da ; Marvel’ın en sıkı kapalı kutularından biri duruyor karşımızda .
Özellikle Infinity War gibisinden fazlasıyla cesur bir pre - final kısmının , izleyici üzerinde yarattığı beklenti hiç de anormal değil .
Diğer taraftan , türler arası gezintinin en yoğun yaşandığı ve milenyum sonrasında Yüzüklerin Efendisi ya da Harry Potter gibisinden önemli fantastik serileri yakalayacak dramatik dozaja sahip bir multi estetik bir güce kavuşması da ; MCU’nun önümüzdeki yıllarda sunacaklarının bir ön izlemesi olabilir .
Nihayetinde , tam da tahmin edildiği gibi en az Infinity War kadar karanlık , dramatik ve diğer yandan da karakter yolculuğunun son aşamasına dair pek çok detaya dikkat eden ve hatta bazı açılardan , multiverse dramasının yeniden şekillendiren bir konsepte sahip Endgame .
Spoiler batağına saplanmadan edilebilecek en önemli kelam ; böylesine uzun soluklu bir maceranın , artık “kayıpsız” bir şekilde nihayete ermeyeceği tabi .
Bu bakımdan , serinin dramatik anlamda en ağır yumruğu diyebiliriz Endgame için .
Diğer yandan da sinematik evrene dair tüm yapımları hızlı bir şekilde yeniden izlemiş olan dikkatli hayranlar için de gerçek bir mükafat .
Bu noktada Christopher Markus ve Stephen McFeely ikisiline ayrıca teşekkür etmek lazım , çünkü özellikle dikkatli izleyiciyi hedefleyen bir senaryoya mürekkep damlatmışlar .  
Hani “Lost” dizisinin finali nasıl ki pek çok soru işaretiyle noktalanmış ve pek çok hayranın kalbi paramparça olmuştu ya …
İşte Endgame söz konusu olduğunda bunun tam tersi bir durumdan bahsetmek mümkün .
Çünkü 11 yıllık bu hareketli ve hararetli serüvenin ardından , izleyicilerin kafasında oluşan / oluşabilecek tüm sorular , olabilecek en makul biçimde , eksiksiz ve gediksizce cevaplanıyor .
MCU için kalem oynatan ekiplerin , senaryo konusunda kasları çok da fazla çalıştırmadıkları –ya da çalıştırmaya gerek duymadıkları da Infinity War sürprizine kadar en çok eleştirilen noktalardan biriydi .
MCU’nun final ikilemesinin , popüler sinema arenasında çok da sık karşılaşmayacağımız türden bir yöne evrileceğinin sinyalleri , geçtiğimiz yıllarda verilmiş olsa da ; böylesine radikal bir darbeyi pek çoğumuz beklemiyorduk .
İşte Endgame , sürpriz bozandan en uzak haliyle açıklamak gerekirse ; bütün bu yolculuk sürecinde karşımıza çıkan tercihler içerisinde belki de en radikal olanı .
Bu sebeple de “her bünye aynı şekilde kucaklayabilir mi ? ” sorusu da en çok merak edilen sorulardan biri .
Serinin manevi yükünü , bunca yıldır beyaz perdede göre göre , ahbap haline geldiğimiz karakterlerden ayrı düşecek olmanın hüznünü bir tarafa bırakacak olursak eğer ; Avengers : Endgame , kesinlikle son yıllarda karşımıza çıkan en dolu hibrit popüler sinema örneği .
Öyle ki ; epik fanteziye sayısız göz kırpışının arasında , artık serinin dokusuna da işlemiş olan uzay operası sosuna kadar her şeyin kararında olduğunu söylemek yerinde olur .
Öte yandan yine MCU’nun en karizmatik “Reunion” vakası olduğunun altını yeniden çizmeye gerek var mı emin olamadım .
Çünkü arada derede kalan karakterlerin hepsini , oyun alanına çok sağlıklı bir biçimde sürerek , her kahramana atfedilmiş olan biricikliği de muhafaza etmeyi başarıyor .
Hatta 22 filmdir izleyicilere tanıtılan karakterlerin , oyun alanlarının fazlasıyla geniş olmasının keyfini sürüyor .
Daha önce de belirttiğim gibi , hem tüm serinin nostaljisini yaşamak , hem de türlü teoriler ile kendi seyir zevkine balta vurmak pahasına da olsa , suçlu zevke başvurmak isteyen izleyicinin ; salondan gayet mutlu ayrılmasını hedefleyen bir yapım var karşımızda .
Avengers ekibinin belkemiği olan tüm o karakterlerin son defa kostümlerini kuşandığını bilmek , filmin yükünü daha da artırıyor .
Tam da bu sebeple , öncüllerinden çok farklı bir ritme sahip Endgame .
Sonuçta bu kadar sayıda karakterin , korteje çevireceği bir öykünün , serinin adına yaraşır bir vedaya dönüşeceği beklenen bir şey .
Tabi geçtiğimiz yıl Oscar yarışında , bile isteye görmezden gelinen Infinity War’un tamamlanan halkası olarak Endgame’in akademi tarafından nasıl karşılanacağı da , şimdiden eğlenceli bahislerin konusu olmuş durumda .
Nihayetinde tekil kahramanlar ile başlayan , cameolar ile süslenen , after scene detayları ile de kanlı canlı bir evren haline gelen MCU , Endgame ile birlikte misyonunu başarılı bir biçimde tamamlamış gibi görünüyor .
Hatta her adımda izleyici o kadar ustalıklı bir biçimde bu finale hazırlandı ki ; kayıtsız kaldığını hisseden pek çok sinemasever bile , serisinin bir sonraki halkasını merak ederken buldu kendisini .
Özellikle kaçık titan Thanos’un değişen motivasyonu , ana karakterlerin adeta MCU’nun kalbine yaptıkları ziyaretler ile birlikte , kendi kendilerinin parodilerine imza atmaları , buruk melankolisi ve karmaşaya teslim olan aksiyon curcunasının keskin bir şekilde seyrelmesi sayesinde , kabuk değişimini tamamlamış bir öykü bekliyor bizleri .
Bu tablodaki en önemli unsur ise , tüm karakterlerin , seyirci karşısında neredeyse eş zamanlı olarak selam durmasını isteyen yapımcıların , sahnelerinin o kadar da geniş bir platforma sahip olmaması .
Üç saatlik süresiyle , bir final halkası için gerekli kabul edilebilecek bir uzunluğa sahip fakat yine de zemin , tüm karakterleri eşit bir biçimde taşıyacak kadar sağlam değil .
Sözün özü , sinemadaki varlığı sonlandığı için samimi bir üzüntü duyabileceğimiz pek fazla seri göremedik son yıllarda .
Popüler sinema arenasının en çok popcorn sattıran serisi olmakla birlikte , süper kahraman uyarlamalarının da deri değiştirmesini sağlayarak ; endüstrinin en çok rağbet gören teşhir ürünleri haline gelmesini sağlayan MCU ; adına yaraşır bir finalle perdeye veda ediyor .
Sadece ahbaplık kontenjanı göz önüne getirildiğinde bile son yılların en hüzünlü vedasına şahit oluyoruz .
Tarihleri bir kenara kazıyın !
Gerçi …
Her şekilde o çentik bir yerlere atıldı bile !
