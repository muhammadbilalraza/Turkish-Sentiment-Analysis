120 ve O. Çocukları filmleriyle zanaatkar bir yönetmen olarak popüler projelere imza atmış olan Murat Saraçoğlu , yine iddialı bir yapımla karşımıza çıkıyor .
İşin enteresan tarafı , kendi başına yönettiği ilk film olan O. Çocukları'nda olduğu gibi , Deli Deli Olma'nın da en çok yönetmenin zanaatkarlığı açısından problemli olması .
Başarılı oyunculuklar , iyi bir öykü ve bu kez daha kalburüstü , sorunsuz bir senaryo sayesinde kurtarıyor proje kendini .
Deli Deli Olma , seyircimiz tarafından sevilebilecek bir film .
Ama bunu Saraçoğlu'nun daha ziyade televizyon rejisine yakın duran sinema diline değil ; çok orijinal olmasa da etkili ve keyifli senaryosuna , güçlü oyuncu kadrosunun samimi performanslarına borçlu .
Kars'ın bir köyünde , müziğe yetenekli bir çocuk olan Alma , tüm köyün yaka silktiği huysuz ninesi Popuç ve Alma'nın yakın dostluk kurduğu ama Popuç'un ölesiye nefret ettiği , Rusya'dan göçmüş bir Malakan olan Mişka ekseninde ilerliyor film .
Köyden eğlenceli yan karakterler , özellikle elden ele dolaşan bir piyano üzerinden kurulan komedi unsurları ve Popuç ile Mişka'nın ortak geçmişini öğrendikçe öne çıkan dramatik bir aşk öyküsü filmi taşıyor .
Tarık Akan , Şerif Sezer ve Levent Tülek'in performanslarıyla başı çektiği filmde , Alma rolündeki Cemile Nihan'ın samimi ve doğal oyunculuğu da işliyor .
Teknik olarak da kalburüstü bir iş çıkınca ortaya ; keyifle izlenen , hatta finaliyle gözleri yaşartan bir yapıma dönüşüyor Deli Deli Olma .
Ancak portföyünü giderek güçlendiren yönetmen Murat Saraçoğlu'nun , belli ki oyuncularla ( özellikle çocuk oyuncularla ) iyi çalışıyor olması dışında , bir sinemacı olarak hala ciddi zaafları bulunduğunu söylemek gerek .
Başlangıç kısımlarında , yani karakterleri tanıyıp öyküye girene kadar , filmin sinema dili ve zayıf mizansenleri seyredeni oldukça zorluyor ; açıkçası sıkıyor .
Neyse ki düzgün bir senaryo , hele ki iyi oyunculuklarla birleştiğinde , bir filmi kurtarmaya her zaman yeterlidir .
Deli Deli Olma da seyircisinde samimi duygular uyandıracak , iyi niyetli ve keyifli bir film olarak sınıfı geçen , kalburüstü bir popüler sinema örneği olarak tamamlanıyor .
