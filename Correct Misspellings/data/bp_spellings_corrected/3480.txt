Herhalde bu “kesişen hayatlar” formülünün bu denli sık tekrarlanmasının müsabbibi Inarritu’nun Amores Perros filmidir .
Balıkesir’de geçen ve sinemamıza yeni bir genç yönetmen kazandıran 91.1 de benzer bir yapı kurmanın peşinde .
Mustafa Haktanır , kendi yazıp yönettiği ve çok sayıda iyi oyuncuyu biraraya getirmeyi başardığı projesinde , birbiriyle finalde kesişen üç öykü anlatıyor .
Bu öykülerin başat olanı , ilişkisinde bir yol ayrımına geldiği günlerde bir trafik kazası geçirip tekerlekli sandalyeye mahkum kalan Alper’in etrafında şekilleniyor .
Ayrılmaya çalıştığı kız arkadaşı Hazan bir anda bakıma muhtaç hale gelen Alper’in bakıcısı konumunda buluyor kendisini .
En yakın arkadaşı Soner ise Alper’in kendi işini biraz olsun kendi görebileceği ve vücudunda oluşan bazı yaralarına da iyi gelecek , akülü bir tekerlekli sandalye alabilmek için para aramaya girişiyor .
Bu hikayede Alper’in babası iyi niyetli ama atıl bir figür .
Bununla iç içe ilerleyen ve Alper’in kaderinde birinci dereceden rol aldığını sonradan öğreneceğimiz öykü ise sırf kızlarla tanışmak için Balıkesir yakınlarındaki koylara gitmek derdindeki , aklı oldukça havada üç genç hakkında .
İçlerinden Serhat nispeten aklıselimin sesi olmaya çalışsa da Hakan ve Barkın’ın kafaları başka yerde .
Hakan , hiç tanımadığımız babasının eski arabasını çalıyor .
Barkın ise annesinin cüzdanını .
Bu öyküde tanıdığımız tek ebeveyn de o anne zaten .
Balıkesir’de genelev işleten , sert mizaçlı bu kadını Derya Alabora canlandırıyor .
Oğluyla ilişkisi de oldukça çatışmalı .
Filme adını veren son öykü ise 12 yaşında iki arkadaş olan Mustafa ve Emre hakkında .
Bu iki arkadaşın ortak hayali radyoculuk .
Alper’in de sakatlanmadan önce çalıştığı bir özel radyoda program yapmak istiyorlar .
Film tam tarih verilmese de bundan aşağı yukarı on sene öncesinde geçiyor olmalı .
Özel radyolara ilginin çoktan azalmaya başladığı bir dönemde yani .
Emre ağzı laf yapan , dışa dönük bir çocuk .
Mustafa ise daha çekingen .
Ama her ikisinin de arkalarında güçlü , imkanları farklı olsa da çocuğunu koruyan kollayan baba figürleri var .
Özel radyodaki işi sadece Emre’ye verdiklerinde , Mustafa’nın babası boş durmuyor ve çok üzüldüğünü gördüğü oğluna menzili çok dar olsa da iki kilometrelik mesafeye yayın yapabilen bir radyo hattı ayarlıyor .
Bu son öykü , filme adını vermiş olsa da aslında ana aksla iç içe geçmiyor .
Filmin önemli zaaflarından biri bu .
Farklı yaş gruplarından genç erkeklerin kendi seslerini duyurabilmeleri hakkında bir film 91.1 , anlıyorum ama öyküler iç içe geçmeyince , tematik bağlantılar ve farklı aksların birbirleriyle ilişkileri sağlam kurulamayınca , ister istemez filmin akışını zedeler hale geliyor bu durum .
Filmin sonunda Alper karakterinin esinlendiği gerçek bir insan hakkında bilgi alıyoruz .
Film kısmen onun öyküsünü , belki kısmen de yönetmenin kendi çocukluğundan kopup gelen bir öyküyü anlatıyor .
Ama ikisi sanki aynı filmin malzemesi değil .
Mustafa’nın öyküsü , Alper’inkine hizmet etmiyor aslında .
Alper’inki de Mustafa’nınkine .
91.1’in lineer akmayan , üç öyküsünü hem şimdiki zamanda hem de geriye dönüşlerle beraber paralel kurgu içinde anlatan yapısı , hiç öyle kolay altından kalkılabilecek bir iş değil .
Hikayeler ve zaman dilimleri arasında daha ziyade duygusal bağlantılar kurulmaya çalışılmış .
Bütün bunlar iyi niyetler .
Öykünün nereye gittiği seyircinin kafasında netleştikçe takibi de kolaylaşıyor .
Ama belli bir noktaya kadar kim kimdir , bu sahneden niye şu sahneye geçtik , bu karakterleri ve öyküleri bağlayan nedir , çözmek gerçekten zor .
Sanki Mustafa Haktanır da projede ilerledikçe çözmüş bazı şeyleri .
İlk blokta sahneleri birbirine bağlayan neredeyse hiçbir şey yokken , film ilerledikçe sahne arası paslar , diyalogla veya görsel simgelerle kurulan bağlantılar , hatta birbirine cevap veren sahneler çıkıyor karşımıza .
Film birinci dakikadan itibaren böyle kurulmuş olsa , hem takibi daha kolay hem de daha sıkı bir iş diyebilirdik 91.1’e .
Yer yer fazlasıyla naif ama diyalogları özellikle genç jargonunda başarılı bir metin ; hevesli ama kurgu aşamasında çok eksikleri olan bir rejiyle 91.1 tam başarılamamış ama insanın ister istemez iyi niyetli bakmaya çalıştığı bir ilk film .
Ali Barkın , Hakan Kurtaş , Ali Akdal gibi genç oyuncuların filme kendilerini verdikleri , ellerinden gelenin en iyisini yapmaya çalıştıkları ve bunun da 91.1’in artılar hanesine eklendiği muhakkak .
Yönetmenin ilerisi için umut vaat ettiğini söyleyebiliriz .
Umalım ki film yapmaya devam etmek için yeni fırsatlar yaratabilsin önünde .
Twitter : aliercivan
