Bazı kısımları salt ticaret hevesine gömülü Hollywood sinemasının yaratıcılık kavramını reddetme konusundaki tutarlılığı sürüyor .
Yapımcıların temel ve değişmeyen hedef kitlesi olan ‘bile bile ladesçi ' sinema seyircisinin bir sinema tacirinin karşısına çıkabilecek en iyi alıcı olmasından mütevellit , her sene , Battleship ve Battleship'e benzeyen birçok tatsız tuzsuz ‘çerez ' filmler , sinema salonlarımızı ziyaret ediyorlar .   Sinemadan yeni bir şeyler bekleme hevesimizin günden güne azaldığı şu günlerde ( ki bu halet - i ruhiye bir sanat dalının doğasına büsbütün aykırı ) , ‘suçlu kim ' ya da ‘suç ne ' gibi sorular havada uçuşurken , prodüksiyon maliyeti olarak her biri ayrı birer ticari risk teşkil eden bu yüksek bütçeli tekdüzelikler , genelde oturdukları kumar masasından kazanarak kalkıyorlar .
Bu hafta salonlarımızı ziyaret eden Battleship de , yaratıcılıktan nasibini almayan yüksek bütçeli film ailesinin yeni ve bayat bir üyesi .
Yapımcılarının , sinema seyircisine kolay satılan ne varsa içerisine kattıkları ve yaptıkları filmden çok cebinizdeki parayı önemsedikleri , pahalı bir çorba .
Uzaylı istilasının karşısında kahramanca dikilen Amerikan askerleri , bayraklarının peşi sıra sürükledikleri sığ milliyetçilikleri , karizmatik ve mizahi repliklerle örülü b sınıfı diyalogları ve elbette kulaklarınızda kalıcı hasara neden olabilecek bir kuru gürültü tufanı .
Uzun lafın kısası , karşımızda militarist bir lunapark eğlencesi var .
Gün geçmiyor ki , dünyanın odağındaki Amerika Birleşik Devletleri'nin başına olağanüstü bir durum gelmesin ve kanında kahramanlık olan milliyetleri oluşan bu ürkütücü vaziyete karşı cesurca direnmesin .
Battleship de , ‘amiral battı ' oyununun basit eğlence prensibini çıkış noktası olarak alıp uzaylı istilası öyküsünü bir deniz savaşı filmine çeviren bir bilimkurgu .
Gerçi bilimkurgu dediğimize de bakmayın , zira bu birleşik kelimenin ilk kısmını oluşturan ‘bilim ' kelimesi , tamamen ilkokul düzeyinde ve nedensellikten uzak tutulmuş .
Uzak bir gezegenden , tam olarak nedenini anlayamadığımız bir amaçla dünyamızı işgale gelen ve tüm üstün teknolojilerine rağmen mantıklı hareketler sergileyemeyen uzaylılar var Battleship'de .
Bir önceki filmi Hancock ile iyi olmasa da en azından farklı bir süper kahraman filmi ortaya çıkaran Peter Berg , tıpkı Hancock'ta da olduğu gibi işin eğlence yönünü ön planda tutarak karakterlere , öyküye ya da sinemaya çok eğilmiyor .
Ana iskeletten tamamen bağımsız o kadar çok sahne var ki , bir süre sonra ana iskeletin varlığını sorgular hale geliyoruz Battleship'te . ‘Tavuk dürüm sekansı ' ve ‘futbol sekansı'ndan sonra kendimizi bir uzaylı istilası atmosferinin içine bırakmamız epeyce zaman alıyor .
Aslında Peter Berg'in de ortaya karışık bir şeyler yapıp , salondakilerin nabzına göre şerbet vermeye çalıştığı pek saklı değil .
Bu nedenle bütünü bir kenara bırakıp yalnızca parçalardan keyif almayı başarabilen sinemaseverlerin bu filmden tat alabilmesi mümkün .
Filmin neredeyse başından sonuna her saniyesine sinmiş olan ağır milliyetçi ve militarist tavır ise , bu her ne kadar eğlence kültürüne yönelik bir film olsa da , hepten rahatsız edici ve sıkıcı .
Sırf milliyetçi tavrı daha keskin ve usulca törpüleyebilmek için öyküye eklemlenen Japon askerler ise mevzuyu iyiden iyiye samimiyetsiz kılıyor .
Hem tematik olarak hem de Amerikan bayrağını ve Amerikan kahramanlıklarını gururla taşıması açısından , yakın dönem bilimkurgularından Dünya İstilası : Los Angeles Savaşı ( Battle : Los Angeles ) ' nı da andırıyor Battleship ; en az onun kadar yorucu ve sinemasal bir zekadan en az onun kadar nasibini almamış .
 Battleship , afişinde ya da fragmanında ne görüyorsanız onu sunan ; sizi kesinlikle şaşırtmayan bir film .
Ciddiye aldığınız ölçüde rahatsız edici ya da eğlenceli .
Sinemanın ciddi bir iş olduğunu ve propagandist tavrın can sıkıcı olduğunu düşünüyorsanız bu filmin herhangi bir anından keyif almanız mümkün görünmüyor ; ancak bir filmi kafanızda belli başlı kliplere bölüp , suyunu sıkıp , eğlencesini çıkarabiliyorsanız , şansınızı deneyebilirsiniz . kaankarsan@gmail.com twitter . com / kkarsan
