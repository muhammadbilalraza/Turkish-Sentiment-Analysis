Hani klişe bir tabir vardır , " yanı başındaki şeylerin değerini , onlar yok olmadığı sürece anlayamazsınız " diye .
İşte BelçikalıLuc Dardenne ve Jean - Pierre Dardenne kardeşlerin , Bisikletli Çocuk ( Le Gamin au vélo ) filmi " Benim babam beni istemese ne yapardım ? " sorusunu bütün ciddiyeti ile ortaya getirip , seyirciyi bu empatiyle baş başa bırakan bir film .
Mayıs ayında 2011 Cannes Film Festivali'nde Nuri Bilge Ceylan'ın son ustalığı Bir Zamanlar Anadolu'da ile Büyük Ödülü paylaşmış olan film , gösterim tarihinin birkaç hafta erkene çekilmesiyle bu haftanın vizyon sürprizi oldu .
İki ay önce Filmekimi kapsamında da meraklı festival seyircisiyle buluşan yapım , annesi zaten görünürde olmayan , kelimenin tam anlamıyla beş para bile etmeyen babasının da onu terk ettiği 12 yaşındaki Cyril'in öyküsünü beyazperdeye taşıyor .
Karşıdan baktığınızda bizim alışık olduğumuz tipik bir Yeşilçam dramı bekleyebilirsiniz .
Fakat bu öykü Dardenne Kardeşler'in ustalıklı senaryosu ile başta Cyril'e kızmanızı , hatta bu kadar inatçı bir çocuktan nefret etmenizi sağlıyor ; ardından da kasti gibi görünen her türlü zarar verici hareketinin aslında terk edilmişlikle başa çıkmaya çalışan yalnız bir çocuğun kendince çırpınışları olduğuna kanaat getiriyorsunuz .
Zira oturduğunuz sinema koltuğundan kalkıp , Cyril'in tarafına geçmek biraz zaman alıyor .
Kaldırması , kabullenmesi çok zor ; biz büyük insanlar için bile reddedilmek ne kadar dayanılmazken Cyril'in koruyucu aile olmayı kabul eden Samantha'ya karşı davranışlarını kendisini seven , kollayan bir insana ihanet olarak değil de , kendisini sokağa atan yetişkinlerin düzeninden intikam almak gibi görmek gerekiyor .
Zira Cyril'in her koşulda korumaya çalıştığı bisikletinden ve hayata karşı biriken öfkesinden başka elinde hiçbir şeyi yok .
Tam da bu noktada Cyril'e bir yetişkin olarak kızmayı ve yüklenmeyi bırakıp , Samantha gibi ona sabır göstermek ve belki de sevgiye boğmak gerekiyor .
Bu noktada karakterlerin inandırıcılıkları açısından küçük oyuncu , şeytan Cyril Thomas Doret'nin ve ‘melek ' Samantha rolünde Cécile de France'in oyunculukları tam puan alıyor .
İki zıt kutupta ama performansın tutarlı gittiği oyunculuklarla film seyirciyi içine almayı başarıyor .
Öykü anlatımında zaman zaman tempo ağırlaşsa ve sonlara doğru bazı sahneler fazladan uzatılmış gibi dursa da , yönetmenler gidişatı merak etmenizi sağlayacak bir hikaye kurgusuyla ilerliyor .
Özellikle Samantha'nın her dilde " Pes artık ! " dedirtecek sabrı , seyircinin ilgisini ayakta tutan en önemli unsur kanımca .
Bu karakterin " ebevyen dayanıklılığı " açısından , Kevin Hakkında Konuşmalıyız ( We Need to Talk About Kevin ) filminde Tilda Swinton'ın oyunculukta döktürdüğü Eva karakteri ile benzeştiğini de söyleyebiliriz .
Gerçi çocuklar açısından baktığımızda Kevin'in içine şeytan kaçtığını rahatlıkla ifade edebilirken , Cyril'in çevresinin sürüklediği koşullardan dolayı kısa süreliğine de olsa ‘kötülüğü ' seçtiğini kabul etmek gerekiyor .
İnsanın yüreğine taş bağlayıp denize atmakta usta olan Dardenne Kardeşlerin bu filmle anlatmak istedikleri belki de bu olabilir : hayata karşı 1-0 kaybetsen de kötülüğü ya da iyiliği seçmek hala senin elinde .
Hayatın kendisi zaten bu kadar ‘film - noir'ken , biraz Pollyanna olmanın da zararı yok hani .
Sonuç olarak önümüzde evrensel bir terk edilmişliği , derli toplu bir anlatım diliyle karşımıza koyan , üstelik Cannes tasdikli bir yapım var ve sizden tek beklentisi 87 dakika boyunca biraz empati ve sabır .
Bisikletli Çocuk Avrupa sinemasını seven ve beyazperdede bu hafta dram seyretmek isteyenler için sinemalarda .
