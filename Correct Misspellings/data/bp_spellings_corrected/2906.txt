Terry Gilliam !
Hakkında her şey yazıldı , çizildi .
Nasıl özetlenebilir ki ?
Aykırı , eksantrik , komplike bir kişilik , fizik ve siyaset eğitimi de görmüş çok yönlü sanatçı , mitolojiyi / masalları yapıtlarının dokularına nüfuz ettiren ve tüm karamsarlığına rağmen çocuksuluğun temiz düşlerini saklı tutan bir yazar - çizer - yönetmen .
İngiliz Monty Python grubuyla işbirliği yaptığı yıllarda çektiği , 1975 yapımı , Türkiye'de " Kutsal Kadeh " adıyla gösterilen , doğrusu ise " Kutsal Kase " olan ( Monty Python and the Holy Grail ) fantastik güldürüde , bilinen Ortaçağ atmosferini , kahramanlıkları ve yüce otoriteyi parodisel bombardımana tutmuştur .
Onu bir sözcükle tanımlamak gerektiğinde ise yakışan , tam bir " anarşist " olduğudur .
İnsanları tek tipleştiren her tür egemene karşı savaş açan özgür ruhlu bir şövalyedir !
Terry , kötülüğün kaynağında insan olduğunu keşfeden , yine de sevmenin yüceliğine inanan , tüm hayal kırıklıklarına rağmen sistemin dayattıklarına düşlerinin gücü ile karşı koyan bir bağımsız sinemacıdır .
1940 doğumlu Terry , " Brazil "
( 1985 ) adlı kült statüsüne yükselmiş filminde , her hareketi , durumu , nesneyi saptayan bir bilgisayarın gerçek yaşamı kontrol ettiği tuhaf / kaotik bir gelecekte , teknolojik ve bürokratik mengenede sıkışmış istatikçinin huzur için hayallere sığınmasını şaşırtıcı görsel düzenlemelerle anlatır .
Başka bir bilim kurgu olan , 1995 yılına ait " 12 Maymun " da ( Twelve Monkeys ) , milyarlarca insanın ölümüne yol açan bir virüsün yok edilmesi için , gelecekten geçmişe gönderilen bir denek - mahkumun oldukça iç karartıcı yolculuğuyla seyirciyi düşünmeye zorlar .
Yönettiği on ikinci uzun metrajlı film olan " Sıfır Teorisi "
( The Zero Theorem ) , bu iki filmle birlikte ' distopik hiciv üçlemesi ' / ' Orwellian triptik ' olarak anılıyor .
George Orwell'in " 1984 " te anlattığı , toplumu her şekilde kontrol altında tutan totaliter bir yönetimi çağrıştırsa da , üzeri şekerle kaplanmış gibi gözüken gelecekte yaşayan karakterin adı Qohen Leth ( Christoph Waltz ) .
Bir bilgisayar dehası , asosyalliğe yatkın , kafasını varoluşuna ilişkin sorulara takmış .
' Yönetim ' , ticari fırsatlar ve karlılık gözüyle baktığı bir teori üzerinde gizlice çalışmalar yürütmektedir .
Her şeyin hiç bir şey olduğu ' Sıfır Teorisi ' .
Bu teorinin matematiksel ispatına bulaştırdıkları Qohen'i , daha sonra projeden uzaklaştırmak için ise baştan çıkarıcı bir kadın ve patronun genç oğlunu kullanmaya çalışacaklardır .
Sıfır Teorisi gündemde aslında .
Geçenlerde seyrettiğim bir belgeselde İngiliz evrenbilimci teorisyen Stephen Hawking , bugünden başlayarak geriye doğru , evrenin yaratılışına , Büyük Patlama'ya ( Big Bang ) gidildiğinde şu soruyu soruyordu : Peki ondan önce ne vardı ?
Yanıt : Hiç bir şey .
Sıfır .
Mutlak karanlık , hiçlik !
Yani hiçbir şeyden her şeye ulaştığımıza göre , her şeyden hiçbir şeye dönebiliriz .
Terry , karışık ve zor seyredilen filminde , teoriyi çengelliyor kafalarımıza . Qohen de buna saplantılı hale geliyor .
Yaşadığı / çalıştığı mekan çok önemli .
Özgürlüğümüze ket vurup esaret altına alan , gözü hep üzerimizde olan teknoloji diktatörlüğünün araçları ile donatılmış bir eski kilise .
Terry , erkin ( kapitalizmin ) insanları doğalarından koparıp baskı altında kalıplara mahkum etmesinin en önemli iki gücünü ( teknoloji ve din ) simgelediği o mekana , Qohen'i ayartmaya gelenler aracılığıyla , aşkı , özgür davranışı , yaşam sevincini de konuk ediyor .
Yukarıda belirttiğimiz gibi , insandan umudu kesmiyor .
Ancak uyaralım : Terry'i tanımayan ya da az tanıyan , diğer filmlerini bilmeyen ya da az bilen seyirciler açısından zor bir film bu .
Terry , neredeyse kendisini takip eden hayranlarına yönelik çekmiş filmi .
Görsel ve tematik yoğunluk , perdede gördüğü her şeyi açıklamaya çalışanları bunaltabilir .
Yapım tasarımındaki imza , yine , Terry'nin bir önceki filmi " Dr . Parnassus " dakika ( The Imaginarium of doktor Parnassus )  çalışmasıyla Oscar adayı olan David Warren'a ait . Warren , fantastik sinemanın önemli eserlerinden damıttığı çalışmasında , iç açıcı olmayan atmosfere karmaşanın estetiğini armağan etmiş .
