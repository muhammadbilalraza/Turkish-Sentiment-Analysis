Yerli sinemamızın nev - i şahsına münhasır , sinema aşığı yönetmeni o .
Bu yüzden filmografisinin 12. işinde bile – tarzından ve sinema dilinde taşlar her ne kadar yerine oturmuş olsa da - yine taze bir şeyler deneyen , denemekten korkmayan , sinemaya karşı enerjisini hiç kaybetmeyen bir yönetmen Çağan Irmak .
Babam ve Oğlum’dan sonra “Ağlatan Çağan Irmak” gömleğini üstünden uzun süre sıyıramasa da , bu yılın son günlerinde vizyona giren yeni filmi Nadide Hayat ile tam bir “kendini iyi hisset filmi” örneği ile karşımıza çıkıyor ; bunu da oldukça başarılı biçimde kotarıyor !
Yurt dışındaki adıyla “feel good movies” olarak tabir edilen bu türü ve işleyişini meraklısı iyi bilir .
Çoğunlukla dramatik öğelerin canımızı yakmayacağı ölçüde mizahi insan öykülerine yedirildiği bu tür , en çok depresif ruh haline iyi gelen birbirinden iyi örnekleriyle tanınır .
Efsanevi Küçük Gün Işığım‘dan yakın dönemin Oscarlı Umut Işığım filmine dek onlarca örneğini sayabileceğimiz bu kategoride , Çağan Irmak sineması aslında daha önce de kıymeti az bilinmiş Prensesin Uykusu filmi ile var olmuştu .
Esas amaç film bitiminde yüzde tebessüm bırakmaksa , kendi yaşamına dair tercihlerde bulunmanın özleminde olan Nadide Hanım’ın hikayesini beyazperdeye taşıyan Nadide Hayat bu görevi tam anlamıyla yerine getiriyor .
Öyküsünü toplumumuzun büyük kesimini temsil eden fedakâr ve 60’ından sonra dul kalmış ev kadını / babaanne karakterinden alan film , seçimi kendisinin yaptığını sansa bile yaşamını sürekli başkalarının tercihleri doğrultusunda geçiren bir bireyin evrensel orta yaş krizine odaklanıyor .
Aslında başkahraman Nadide’nin yaşamına dair arayış esnasındayken orta yaş krizine sürüklendiğini söylemek pek doğru olmaz ; kendi azmiyle kıyısından dönüyor diyelim .
Irmak gayet sempatik çizdiği karakterinin klişeye boğulmasına mahal vermeden hamlesini , senaryo ekibiyle birlikte gayet yerinde yapıyor ve çerçeve öyküden seyirciyi esas iç hikayeye sürüklemeyi başarıyor .
Filmin neredeyse 3’te 2’lik bölümü Güney Ege’nin yeşil ile mavisini buluşturan sularında ve bu iç öyküde seyahat ediyor .
Nadide kendi ideallerinin peşinden 30 sene gecikmeyle de olsa koşarken ,  yanı başında onunla seyahat eden herkesin hayatına pembe dokunuşlar yapmayı başarıyor .
Bu noktada bir parantez açmakta fayda var ; filmin yer yer yaptığı göndermeleri dikkatli seyirciler yakalayacaktır .
Özellikle " Lütfiye Çıtır " karakterine gönderilen selam , " gökkuşağının tüm renkleri " , " olasılıklar bavulu " gibi göndermeler filmin keyfini artırıyor .   Bu anlamada , senaryosu doğru bir matematikle kurulmuş filmin geriye kalan büyük yükünü gerçekten usta bir oyunculuk sergileyen Demet Akbağ sırtlıyor .
Tabir - i caizse Akbağ filmi alıyor götürüyor .
Çok doğru noktalardan oynadığı karakteriyle seyirci ilk 10 dakikada özdeşlik kuruyor ; ki bu da hem yönetmenin , hem senaryonun hem de oyuncunun işbirliği yadsınamaz .
Stilize ve “idealize” Ege kaptanı Yusuf rolünde Yetkin Dikinciler kendisinden beklenen rolde hayal kırıklığına uğratmıyor ; Nadide’nin kızı rolünü sırtlayana Gizem Erdem çok doğu bir tercih ; Sevil Akı ve Efecan Şenolsun  doğru kastlar olarak yardımcı rollerde öykünün akıcılığını pürüzsüz biçimde sağlıyorlar .
Özellikle Irmak Örnek’in canlandırdığı rol filmin en “renkli” ama sürprizi sonunda çıkan karakterlerinden biri .
Filmin teknik anlamda görüntü yönetimi neredeyse kusursuzken – ki muhteşem doğası ile Güney Ege başlı başına bir karakter zaten filmde - yapımın belki tek göze batan eksisi bilgisayar ortamında yeniden yaratılan Carreta Carreta kaplumbağaları cephesinden geliyor .
Yapım tasarımın teknik açıdan zayıf kalan bu yönü neyse ki filmin finaline doğru geldiği için öykünün tebessümle bağlanması br noktada kaplumbağaları da görmezden gelmenizi sağlayabilir .
Baş karakterlerinin yanlızlaşması ve bu yalnızlık sonucu hayatlarına yeni bir yön verme arzusu ile 2013 tarihli Sebastián Lelio imzalı  Şili yapımı Gloria filmini aklımıza getiren Nadide Hayat , üzerinde incelikle düşünülmüş , kastı çok başarılı kurgulanmış ve bu soğuk kış günlerinde sizi yaz sıcağına alıp götürecek bir yapım .
Olur da anneniz ya da babanız ani bir kararla “Ben üniversiteye yeniden gireceğim” derse onu yadırgamayın ; önünde sonunda herkes Nadide Hanım gibi kendi isteklerinin peşinden gitmeyi hak eder …
Mesela Çağan Irmak da bu sefer ağlatmak yerine keyifle güldürsün .
