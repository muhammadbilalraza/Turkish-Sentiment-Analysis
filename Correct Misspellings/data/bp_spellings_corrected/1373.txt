' Yusuf Üçlemesi ' şair Yusuf’un eski kasabasına dönüp geçmişin hayaletleriyle beraber yavaşladığı ' Yumurta ' filmiyle başlamıştı .
İkinci film olan ' Süt ' , Yusuf’u Yusuf yapan kimyanın geç dönemlerini , özellikle de annesiyle olan ilişkisini ve ilk şiir çabalarını gösterdi bize .
Yönetmen Semih Kaplanoğlu karakterin geçmişine doğru ilerleyen üçlemenin ikinci filminde , sembollere daha fazla yer vermiş , Yusuf’un hayatla ve annesiyle olan ilişkisini olaylar yerine sembollerin tanımladığı bir yola girmişti .
Bunu çarpıcı ilk sahneden anlıyorduk , paralize edici final ise bunun doruk noktasıydı .
Bal , Yusuf’u Yusuf yapan olayların ve deneyimlerin ilk aşamasına , şairin çocukluk dönemine götürüyor bizi .
Annenin yerini baba alıyor .
Anne imgesinin Yusuf’un kişiliğine nasıl yansıdığını görmüştük , şimdi Yusuf’u anlamak için daha güçlü bir örnek var önümüzde : Baba ile olan yakın ve ( giderek uzak ) ilişkisini izliyoruz .
Kaplanoğlu ikinci filmde ortaya koyduğu sembol takıntısını üçüncü filmde uç noktalara götürüyor .
Daha ilk sahnede gökyüzüne fırlatılan bir halatla karşılaşıyoruz .
Yusuf’un dindar ailesinin ekmek teknesi başlı başına inancın güçlü bir sembolüne dönüşüyor .
Babanın ağacın tepesine doğru yaptığı riskli bal tırmanışı dünyevi olan ile manevi olan arasındaki yolculuğun etkileyici bir metaforu .
Şüphesiz izleyiciden güçlü bir konsantrasyon istiyor film ; fakat yemyeşil doğanın ve doğa seslerinin eşliğinde tamamen filmdeki sahnelerden kopmadan kendi çocukluğunuza ufak yolculuklar yapmanız olası .
Yusuf’un sınıftaki maceraları , özellikle de okumayı sökme çabaları ve hüzünlü defter değiştirme oyunu izleyicinin çocukluğundan da sayfalar açıyor .
Kaplanoğlu’nun Yusuf’un çocukluğuna dair yazdığı sahneler , Yusuf’un zihninde yer etmiş anılar gibi .
Şair Yusuf’un çocukluğundan hatırladığı anları izliyor gibiyiz ve bir an ister istemez şunu düşünüyoruz : Neden çocukluğumuzdaki bazı olayları daha net ve detaylı bir şekilde hatırlarız ?
Şüphesiz bunlardan bazıları hayati önem taşıyan , unutulmaz , bizde iz bırakmış olaylardır .
Bazıları ise son derece sıradandır , onca önemli çocukluk anısı arasında her gün gibi olan bir günü de anımsarız .
Sanki Yusuf çocukluğunun önemli anlarını ( okuma çabası , evin önündeki telaşlı kalabalık , babayla yapılan fısıldaşmalar ) ve önemsiz olanları birlikte anımsıyor .
Bu nedenle aslında filmin yavaşladığı , tamamen bir yürüyüşe veya bakışa döndüğü anlar da , dramatik anlar kadar önem taşıyor .
Buradan yola çıkarak şunu söyleyebiliriz : Annesinin , ' sen ne olacaksın ' sorularına karşı sessiz kalan , sıradan işlere burun kıvıran küçük Yusuf’un babasının yolundan gitmeyeceğinin ipuçlarını aldığımız bu filmde , izlediğimiz her şey Yusuf’un zihninde yer etmiş , onun kişiliğini eşit oranda etkilemiştir .
' Bal'ın giderek yavaşlayan ritmi , yaşam ve ölüm arasında bir denge olarak sunulan maneviyatın ruhunu yakaladığı gibi , bir çocuğun hayatı algılama biçimine de yaklaştırıyor bizi .
Bu anlamda sinemamızda merkeze bir çocuğu alan filmler arasında Bal’ın çok özel bir yere sahip olacağını söyleyebiliriz .
Şüphesiz bu atmosferi yaratan olağanüstü görüntü çalışmasını ve küçük Bora Altaş’ın şaşırtıcı oyun yeteneğini de unutmamak gerek .
Hayatın koşturmacası içinde , mekanlar ve kurumlar arasında bir sinyal gibi gidip gelenlerin , uzun bir gece yolculuğu esnasında uykusu kaçtığında buluştukları ortak bir yer vardır , çocukluk anıları .
İşte o dönüşün hazzını veren benzersiz bir gece yolculuğu gibi ' Bal ' .
