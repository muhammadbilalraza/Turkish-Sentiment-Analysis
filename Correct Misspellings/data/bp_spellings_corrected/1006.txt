Kurt adam .
Fantastik sinemada , ' Vampir'den sonra en çok sömürülen simge .
Kurdun laneti öylesine güçlüydü ki ' karanlık sinema salonları canavar'ın perdede gözüktüğü 1935 yılında çekilmiş olan " Werewolf of London " dam bu yana yüzlerce kez o şeytani ulumayla yankılandı diyebiliriz .
Aynı temayı işleyen yüzlerce filme rağmen " en iyisi hangisi . " diye sorsanız size klasik olarak Lon Chaney Jr . ' nin efsanevi performansıyla hayat bulan 1941 yapımı " The Wolfman " ı ve yapılabilecek en iyi numaralara sahip olan John Landis'in " An American Werewolf in London " filmlerini söyler belki yanına da 80'lerin " Howling " serilerini eklerim .
Elbette yapılan tüm filmler geleneğe sadık değildi .
Kurt adam zaman içinde başkalaştı ve her dönemin popülaritesine uygunca devşirilerek epey bağımsız bir ikon oldu .
Öyle ki , basket oynayarak takımını şampiyon yapan ve genç kızların sevgilisi olan Michael J. Fox'un " Teen Werewolf " unu bile gördü bu gözler ve bu tam 25 yıl önceydi .
Geri kalanlar ise ya Hammer filmleri gibi klasik öykünün ticari benzerleri ya da fenomenin köklerini yeniden tarif edercesine , saygısızca yağmalanışıdır .
Zamanımıydı bilemem ama tıpkı Kenneth Branagh'ın Frankenştayn'a , Francis Ford Coppola'nın da Dracula'ya yaptığı gibi Kurt Adam filmlerine de aslına sadık bir saygı duruş , klasiği modern sinema imkânlarıyla diriltme ve yeni seyirciye asıl hikâyeyi anımsatmak gerekliydi .
Oskarlı oyuncu Benicio Del Toro'da bizim gibi düşünmüş olacak ki bu aslında son derece riskli olan " Kurt Adam " projesine hem yapımcı hem de oyuncu olarak katılmış , yanına da yine kendisi kadar yetenekli oyuncular olan Sir Anthony Hopkins , Emily Blunt ve Hugo Weaving gibi oyuncuları almış .
Yönetmen koltuğunda ise Jumanji ve Jurassic Park I'den tanıdığımız zanaatı güçlü Joe Johnston oturuyor .
The Wolfman , 1941 yapımı filmin öyküsünü , geleneği de yıkmayacak farklılıklar katarak tekrarlıyor ve " Kurt Adam " ı en az Frankenştayn ya da Drakula kadar güçlü bir metne kavuşturmak adına hikâyeye güçlü bir baba - oğul çatışması ekliyor .
Fakat yine de " Kurt Adam " diğer iki ikon kadar güçlü bir trajediye sahip değil .
Bunun farkında olan ekip de fenomene Drakula misali bir büyüleyicilik eklemekte ısrarcı olmayıp , açığı canavarın yarattığı muhteşem terör ile kapatıyor .
Canavar filmlerinin gizli yaratıcıları , makyaj özel efektçileridir .
Ekibin kalanı ne kadar çabalarsa çabalasın , iş genelde onların yeteneği ile değer kazanır ve hatırlanır .
Burada da kanaatimce tüm zamanların en başarılı makyajcısı olan Rick Baker devreye giriyor ve Lon Chaney Jr . ın klasik makyajını ustaca yenileştirerek mutlaka ödüllendirilmesi gereken bir çalışmaya imza atıyor .
Filmin özel efektlerinde şimdiye kadar pek anlaşamayan CGI ile plastik makyajların güzel bir uyumu var .
Açıkçası tamamen dijital yaratım olan bir kurt adamı bu kadar sevmeyebilirdim .
Bir tür gizli isyan olarak anlamlandırabileceğim üzere film , PG - 13 denen ve fantastik sinemayı ilkokul müsameresine çeviren sınıflandırma baskısını elinin tersiyle iterek , " çocuk çocuğun biletinde gözümüz yok ! " dercesine yetişkin seyirciye seslenmekte ve etkileyici bir kan ve vahşet gösterisi sunmakta .
Bazı anlarda aşırıya kaçıldığını ve filmin ' Gore ' sınırlarında dolaştığını da eklemeliyim .
Uzun lafın kısası ; Eğer kafa karıştıran tekno kâbuslardan sıkılmışsanız ve eski usul korku filmlerine bayılıyorsanız , metruk malikâneleri , sisli ormanlarda yaratık avına çıkmış köylüleri , publarda anlatılan korkunç hikâyeleri , tekinsiz çingeneleri , deliliğin çılgınlığa dönüştürüldüğü akıl hastanelerini özlüyorsanız , sanayi devriminin henüz başındaki bir dünyanın eski zamanlardan kalan bu lanet öyküsü tam size göre !
