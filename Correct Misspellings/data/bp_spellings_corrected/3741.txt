Günümüz bağımsız korku filmi sahnesinin özellikle Güney Amerika çıkışlı filmlerinin afişlerinde ' Eli Roth Sunar ' cümlesini görmeye fena halde alıştık .
İzlediğimiz filmler üzerinden gidecek olursak ; Roth'un el verdiği sinemacıların yeteneklerinden ziyade Şilili aktris Lorenza Izzo'ya abayı yakmasıyla açıklanabilecek bu durum , evlilikleri süresince devam edecek gibi .
Biz bu seri üretimin vasat altı örneklerine göğüs germeyi biliriz , yeter ki onlar mutlu olsunlar .
Eli Roth'un fiyasko dehlizlerinde sürüklenen son iki filmi The Green Inferno ve Knock Knock'ta ortak senaristliğe imza atan Guillermo Amoedo , 2012 Şili yapımı felaket filmi Aftershock'ta da resmi kankası / ortağı ile aynı göreve soyunmuştu .
O filmin yönetmeni Nicolás López'in The Stranger özelinde kayıplara karıştığını sanmayın zira kendisi Lorenza Izzo'nun da dahil olduğu ' muhteşem dörtlü'nin son parçası ve yapımcı koltuğundaki yerini almış .
Kısacası film başlamadan tüm veriler beklentileri düşük tutmamız yönünde .
Gizemli bir adamın küçük bir kasabaya teşrifiyle açılıyor film .
Adam , kayıplara karışan karısını arıyor , karısının artık oturmadığı evdeki çocuk ona mezarlığın yolunu gösteriyor .
Hali hazırdaki gizemliliğe bir miktar da yas eklense de kasabanın yerlilerinin bu yası umursadığı yok .
Serserilerin dayağına maruz kalıyor , serserilerden birinin babası olan çürümüş polisin burun deliklerini sızlatan kokusunu alıyor , çocuğun yardımıyla hayata tutunuyor .
Bir dakika ?
Hayata tutunmak mı dedim ?
Aslında buna hiç gerek yok çünkü film içerisinde bu sıfat kullanılmamasına rağmen o bir vampir .
Tek isteği türünün sona ermesi ve şiddet göstermek konusunda kendisini kontrol edemeyen karısını aramasının da nedeni bu .
Gerçekleşen olaylar silsilesi sonunda artık mezarda olan karısı yerine başka türdaşlarıyla uğraşmak zorunda .
Vampirlik müessesesi yerine kendi mitolojisi yaratmaya çalışan The Stranger , mefhumdan ' hastalık ' diye bahsediyor .
Ölümsüz , kanla beslenen , ısırıklarıyla insanları dönüştürme potansiyeli taşıyan ve güneşten nefret eden adamın hastalığı , ısrarla telaffuz edilmekten kaçınılan vampirlik olabilir mi ?
Soru , cevabını kendi içerisinde taşıyor . '
Kanı kendi isteğiyle vermesi durumunda ritüele eşlik eden sözler sayesinde hastalığı kontrol altında tutmak ' fikri sayesinde işin içine katılan dini motifler , hastalığa boyut katıyor .
Korku sinemasında , küçük kasabalar her daim sırların merkezi olmuşlardır .
' Burada olan burada kalır'ın getirdiği gerilim ve çaresizlik hissiyatını duruma iyi entegre eden Guillermo Amoedo , ana karakterini güçlü ama yılgın konuma getiriyor .
Hayatını devam ettirmekten çok arkasında buna benzer hayatı yaşayacak kimseyi bırakmama derdindeki Martin sayesinde , insani yanı ağır basan bir hikaye peşinde .
Yalnız kendini aşırı ciddiye alan ve anlamlı olmayı bekleyen bu akışta es geçilen ya da ' bir Eli Roth yapımı ' olmanın getirisi olarak görebileceğimiz yanlışlar var .
Bir vampirin etrafta satın alınacak kan yoksa ve insan öldürmek istemiyorsa hayvanlara sarması kabul edilebilir .
Peki The Stranger'ın hiç gerek yokken ölü hayvan fetişizmine girmesini nasıl açıklamalı ?
Yalnızca insanları öldürmeyerek insan yanını ortaya çıkarmak mümkün mü ?
Ne yazık ki bu tercihte Martin'in anti kahramanlığı ve sağlam duruşunda basiretsizliğe varan izler görüyoruz .
Zaten sevilebilecek tek karakter barındırmayan filmin muhtemel özdeşleşme yaratma şansı da elden kaçmış oluyor .
Filmle ilgili en rahatsız edici ayrıntı ise ' yönetmenin ilk İngilizce filmi ' sıfatını elde edebilmesi için oyunculara yapılan dublaj .
Bu tip bir küçük kasaba hikayesinin neden Kanada'da geçmek zorunda olduğuna dair mantıklı açıklama yok .
Çekimlerin Şili'de yapılması bu maceraya ayrı bir gariplik katıyor .
