Tron Efsanesi ile geçmişte aldığı mimarlık eğitimini filmlerine yansıtacağını bas bas bağıran Joseph Kosinski , hiç şüphe yok ki görsel yönü kuvvetli bir sinemacı .
Neredeyse fetişleştirdiği gelecek tasvirleri ve stilize tasarımlarıyla sinema yolculuğunda katedeceği yol hakkında bize ipuçları veren yönetmen , ses bandını ele geçiren elektronik müzik takıntısından da vazgeçmeyecek gibi görünüyor ki yaratmak istediği dünya için çok yerinde bir tercih bu .
Tüm bunlara son dönemde hiç de sık rastlanmayan ' orijinal bir bilimkurgu epiği ' çekme isteğini de eklediğimizde , Joseph Kosinski takip edilmesi gereken bir isim halini alıyor .
Oblivion bir yeniden çevrim değil .
Ne bir kitaptan , ne bir oyundan ne de bir çizgi filmden sinemaya uyarlanmış .
Kosinski'nin bizzat kendi yazdığı ancak yayınlanmayan çizgi romanını temel alan film , dünyanın istila edildiği 2073 yılında geçiyor .
İnsanoğlu bu istilayı geri püskürtmeyi başarmış ancak nükleer silah kullanıldığından durum pek de iç açıcı değil .
Kurtulan azınlık Satürn'ün en büyük ayı olan Titan'a transfer edilmiş .
Koloninin ihtiyaç duyduğu doğal kaynaklar halen dünyadan sağlanmakta ve bu kaynakları sağlayan makineleri koruma , tamir etme görevi Jack Harper ( Tom Cruise )   ve iyi bir ekip oluşturduğu eşi Victoria ( Andrea Riseborough ) ' ya ait .
Issızlığın ortasında kendilerine son derece minimal ve kullanışlı bir ev de tahsis edilen ikili , bir yandan işlerini yapmaya çalışırken bir yandan da Scav ırkıyla uğraşmak zorunda .
Gayet rutin ilerleyen , Titan'a geri dönme hayalleriyle geçen günlerinin bir harekete ihtiyacı var , bu hareket de Jack'in arada sırada gördüğü sanrıların içerisinden çıkıp geliyor .
Dünyaya düşen bir gemi ve içinden çıkan gizemli güzellik Julia ( Olga Kurylenko ) , ikilinin bildiği her şeyin tekrar gözden geçirilmesini salık veriyor .
Oblivion uzun bir süre kendine güveni tam ve ağır ilerliyor .
Bu anlarda Jack'in koca bir gezegende yalnız başına etrafı kolaçan etmesini izliyoruz .
İyi çekilmiş bir filmde kıyamet sonrası atmosferde dolaşan tek bir kahraman her daim ilgi çekici olmuştur .
Kosinski de bunun ekmediğini bir güzel yiyor .
Her plan Imax perdesinde daha spektaküler görünmesi için çekildiğinden aslında Jack'e bile gerek yok ama neyse .
Yaratılan dünya bir çok açıdan Prometheus'la benzerlikler gösteriyor .
Çoğu sinemasever tarafından hayal kırıklığı olarak nitelendirilen ancak bu görüşe pek katılmadığım Prometheus'ta dış mekan çekimlerinin ne denli bir kusursuzluğa sahip olduğunu hatırlarsınız .   Kosinski bunun farkında ve öncülünün biraz kaçak oynadığı tarafa yüklendikçe yükleniyor .
Sakın ola ki bu söylemi Oblivion'un zayıf karnı olarak algılamayın , aksine en güçlü tarafı bu .
Zira film , tek adamlılıktan çıkıp bol karakterli bir hikayeye döndüğünde işler sarpa sarıyor , ciddi problemler baş gösteriyor .
Yazının başında bahsettiğimiz orijinal olma halinin , yeni yetme bir yönetmenin sevdiği bütün bilimkurguları birleştirdiği bir pastişe evrilmesi Julia'nın filme entegre edilmesiyle başlıyor .
Bu dakikadan sonra 2001 : Uzay Macerası ( 2001 : A Space Odyssey ) , Solaris ,  Logan'ın Kaçışı ( Logan's Run ) , The Omega Man ,  Gerçeğe Çağrı ( Total Recall ) , Azınlık Raporu ( Minority Report ) hatta yakın tarihten Moon bile ' 10 film birden ' seçkisinin içerisinde karşımıza çıkıyorlar .
Scavlarla ilgili henüz filmin başında çözdüğümüz gizem açığa çıktığı andan itibaren ise merak unsurunu ayakta tutacak bir neden kalmıyor .
Bu dakikalarda Morgan Freeman'ın şaka gibi Beech performansına dikkat kesilip kendinizi eğlendirmeniz tavsiye edilir .
Janra dair referanslar içerdiği düşünüldüğünde bilimkurgu hayranlarını memnun edebilecek kalibreye sahip olan Oblivion , benim gibi ' işin kolayına kaçmak ' olarak algılandığında pek de sevilecek bir iş değil ne yazık ki .
Yine de  Joseph Kosinski'nin markası haline gelecek tekno bilimkurgu yetkinliği ve Daft Punk'tan koltuğu devralan M83'ün klasik müzikle elektroniği harmanladığı soundtrack çalışması filmi vasatüstü olarak tanımlamamızı sağlıyor . firat_atac@hotmail.com / twitter : firatatac
