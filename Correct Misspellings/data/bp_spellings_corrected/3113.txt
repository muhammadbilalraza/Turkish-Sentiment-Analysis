" Hayatının Seçimi ( The Ledge ) " filminde tanıtma yazılarını içeren ilk görüntü , hikâyeyle ilgili yeterince ipucu içeriyor : Petrol işleme tesisleri , havaya yükselen yoğun dumanlar , güneş ışığından yoksun kapalı bir hava ve ön planda gotik dini yapının üzerinde haç !
Anamalcı ekonominin içinde sürekli çalışmak ve inanç baskısıyla hayatını düzenlemek parantezi içinde sıkışan insanın çaresizliği , karakterlerin şimdiki durumlarını özetliyor .
Peki , aşk bunun neresinde ?
Yazar - yönetmen Matthew Chapman'ı , psikolojik - erotik gerilim Gecenin Rengi ( Color of Night ( 1994 ) ile adaletin tecelli sürecindeki ürkütücü müdahaleleri konu alan Jüri ( Runaway jury ) ' nin ( 2003 ) ortak senaristi olarak anımsayabilirsiniz . Chapman , odağında sorunlu karakterler olan metinlerin yazarı . İşte bu filmde de , gelişmiş ülkelerdeki insanların , esasen de bir insanın başına gelebilecek - neredeyse - tüm kötü gelişmeleri yaşamış karakterler kurgulamış . Filmin , oldukça yüksek bir binanın çatısına çıkarak saat tam öğle on ikiyi gösterdiğinde atlayarak intihar edeceğini haykıran genç adam Gavin ile onu vazgeçirmeye çalışan arabulucu dedektif Hollis arasındaki diyaloglar ve ' geriye dönüş'lerle olayları öğrendiğimiz bir akışı var . Evini bir eşcinsel arkadaşıyla paylaşan Gavin ( Charlie Hunnam ) , din merkezli konservatör görüşlere sahip komşusu Joe'nun ( Patrick Wilson ) masum güzelliğe sahip genç karısı Shana ( Liv Tyler ) ile yasak ilişki yaşamaktadır . Gavin , ölümünün başka birinin hayatta kalmasını sağlayacak olduğunu tekrarlarken , Hollis de ( Terrence Howard ) bu gerilim altında , o sabah öğrendiği kendi aile sırrıyla baş etmeye çalışmaktadır . Fark edileceği üzere , Gavin - Joe - Shana ve Hollis , dört ana karakteri oluşturuyor . Çevrelerindeki yan karakterlerle birlikte başlarına gelenler , tüm çağdaşlarının kaygılarını , korkularını , zafiyetlerini , çelişkilerini temsil ediyor : Alkol - uyuşturucu - kumar - fuhuş batağına sürüklenmek , en sevdiğinin ölümü , cinsel kimliğin dolayısıyla dışlanmak , aldatılmak , kadına yönelik fiziksel - ruhsal şiddet . Seyredecekler için karakterlerle ilgili detaylı bilgi vermek doğru değil . Ancak şunu söylemek gerekir ki , kötü şeyler yaşadıktan sonra olanları bilinçaltına iterek yeni bir hayata başlamanın farklı yollarını seçen , birbirine taban tabana zıt Gavin ile Joe'nun çatışması , birini sevmenin farklı tezahürlerini de içeriyor . Filmin gerilimi de bu noktada oluşuyor . İlk paragrafta sorduk : Aşk bunun neresinde ? Berbat dünyanın kötülükleriyle kendince baş etmeye çalışırken yüreğinde aşkın anlamını kaybeden bir insan ile aşkı uğruna ölümü bile önemsiz kılan diğeri . Chapman , bu iki erkek üzerinden , son derece özenli yazılmış bir metinle , belki biraz ağır fakat dâhil olunduğunda bir şekilde en az bir karakterle duygudaşlık kurabileceğimiz bir dram sunuyor . Sinemadaki ilk başrolü Nicholas Nickleby " ( 2002 ) ile tanıdığımız Charlie Hunnam başta olmak üzere , her oyuncunun karakteriyle ilgili ' doğru yorumu ' da bu duygudaşlıkta önemli bir unsur oluyor . ali . ulvi . uyanik@gmail.com twitter : @aliulviuyanik
