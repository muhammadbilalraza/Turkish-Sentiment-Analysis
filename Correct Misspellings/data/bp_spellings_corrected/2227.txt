Orta yaşlı insanların da tutkuları olur !
İlişki Durumu : Karmaşık , aslında kısaca bunu anlatan bir film .
2004'te vizyonda izlediğimiz Aşkta Herşey Mümkün'deki Diane Keaton ve Jack Nickolson'ın yerine bu kez Meryl Streep ve Alec Baldwin'i koymuş olan yönetmen Nancy Meyers , orta yaşlı insanların aşk hayatlarını anlatmak konusunda ısrarcı görünüyor .
Filmin orijinal ismini " Durumlar Karışık " gibi çevirmek mümkün , orijinal çevirisi ise , zamanımıza uygun düşünülmüş .
Facebook gibi arkadaşlık sitelerinde ilişki durumlarını cümle alemle paylaşmaktan hoşlananlar için , " İlişki Durumu : İlişkisi Var / İlişkisi Yok / Nişanlı / Evli / Serbest Bir İlişkisi Var ( ! ) / Dul ve Karmaşık gibi seçenekler var , filmin isminde de buna gönderme yapılmış . Ne yazık ki - veya ne mutlu ki - 50'lerinin sonunda olan Jane ve Jake'nin , ilişki durumlarını facebook'ta değiştirecek zamanları yok . Onlar işi gücü olan , hali vakti yerinde olan , 10 yıl önce erkeğin kadını aldatması sonucu boşanmış , ama düşman olmamış , görüşmeye devam eden , modern bir çift . Ortada çok karmaşık bir durum yok aslında . Jake eski karısını aldattığı genç kadınla evlenmiş , Jane ise başta çok zorlansa da kendini işine ve arkadaşlarına vererek ayağa kalkmış . Fakat ateşle barut gibi olan eski çift , bir vesileyle biraraya gelmeyegörsünler , herşey karmaşıklaşmaya başlamış . Aldatılmış mağdur kadın şimdi aldatan kötü kadın haline gelince Jane suçluluk / zevk karışımı duygular yaşayarak 50'li yaşlarına kadar hiçbirşeyi ama hiçbirşeyi yanlış yapmamış olmanın ödülünü aldığını hissettiği bir döneme giriyor , plansız hareket ediyor , yaramazlaşıyor . Bu kaçamaklar esnasında Alec Baldwin ve Meryl Streep'in performanslarından etkilenmemek mümkün değil . Birbirlerine aşırı yakışan , tempoları birbirine uyan çift , gerçekten de " yaş geçmiş ama iş bitmemiş " rolünü aşırı tatlı bir biçimde hayata geçirmişler . Meryl Streep özellikle , kahkahaları , şımarıklıkları ve endişeleriyle , izlemekten büyük keyif alacağınız bir karakter sergiliyor . Baldwin de kocaman göbeği , sırt kılları gibi detayları bizimle paylaşmaktan kaçınmasa da , hala karizmatik . Bu karmaşayı biraz daha bulandırmak için iyi erkek , düzgün erkek rolünde Steve Martin , diğer iki karizmatik oyuncunun yanında biraz sönük kalsa da , aslında rolünü oldukça giyinmiş durumda . Filmde izleyiciye kahkahalar attıracak esprilerin olduğunu da söylemek mümkün . Kadınlar Ne İster filminin de yönetmeni olan Meyers , bir kadın yönetmen olarak , olaylara hem kadın hem erkek bakış açısından yaklaşma , iki tarafın da kusurlarını gösterme konusunda , adaletli davranmış . Film oldukça gerçekçi , 10 yıldır eski karısına ödediği nafakadan hiç ama hiç bahsedilmemesi dışında . Film , bu sosyal durum açısından pek de realist bir tablo sunmuyor ama biz de izlerken keyfimizi kaçıracak bu tarz detaylara girmek istemiyoruz zaten . Filmde bizi rahatsız eden esas anti - realist tablo ise bu çiftin çocuklarının , boşanmadan dolayı fazla etkilenmiş halleri , ağlak zırlak tavırları . Neredeyse hiç bir bağırış çağırış duymamış , ne anneden ne babadan asla uzak kalmamış , maddi açıdan hiçbir sıkıntı yaşamamış , hiçbir baskıya uğramadan istedikleri hayatı yaşamak konusunda özgür bırakılmış bu sağlıklı gürbüz sarışın çocukların travmatik sahneleri gerçekten hiç inandırıcı değildi ve tamamen gereksizdi . Hollywood sinemalarının sonu başından belli filmleri gibi başlasa da , devamlı " hangisini seçecek " düşüncesini seyircide yaratması açısından merak uyandırıcı bir film diyebileceğimiz İlişki Durumu : Karmaşık , keyifli vakit geçirtecek , " kaliteli romantik komedi " sıfatını sonuna kadar hakeden bir yapım .
