Bundan on sene önce Yılmaz Erdoğan BKM Mutfak’ı kurup , hemen ertesinde bir TV programına dönüştürdüğünde , genç oyuncu ve yazarlardan mürekkep bir ekibin bu denli popüler olabileceğini kimse tahmin etmemişti .
Genç yeteneklerin yazdığı skeçleriyle hazırlanan Çok Güzel Hareketler Bunlar programı kısa sürede furyaya dönüştü ; kendi tiplemelerini ve ünlülerini yaratmayı başardı .
Zamanla pek çok dizi , reklam ve sinema projelerinde karşımıza çıkan ; Üç Adam gibi bugün medyanın önde gelen isimlerini yaratan BKM Mutfak , şu sıralar destek verdiği sinema filmleriyle de sektörde önemli bir yer teşkil ediyor .
Mutfak’tan yetişen kadronun kendi filmlerini yazmaya , çekmeye başlamasının bir sonucu olarak karşımıza çıkan Küçük Esnaf da , çekirdek ekipten tanıdığımız iki ismin senaryosunu yazıp , başrollerinde oynadığı bir sinema filmi …
Üç Adam’ın İbrahim’i ( Büyükak ) ve yazdığı skeçlerle , reklam filmleriyle ve hatta kısa filmleriyle büyük başarı elde eden Zeynep Koçak’ın birlikte hikayeleştirdikleri film , “kağıt üzerinde” temiz bir iş olsa da , pratikte “işin Mutfak’taki kadar kolay olmadığını” kanıtlıyor .
Skeç yazma konusunda epeyce deneyim kazanmış , güldürü tekniğinin asgari gereklerini kavramış ikilinin , henüz sinema filmi düzeyinde bir tecrübe elde edemedikleri aşikâr …
Zira Küçük Esnaf , bir dizi bölümü düzeyindeki hikaye mantığı ve uzun metraj bir film içinde mizah zamanlamasını ayarlayamayan skeç yaklaşımı ile sıradan bir TV filminden öteye gidemiyor .
Babası tarafından on yıl önce terk edilen Berhüdar’ın , ( İbrahim Büyükak ) platonik olarak sevdiği kızın evleneceğini duymasının hemen ardından babasını da kaybettiğini ve kendisine yüklü miktarda borç kaldığını öğrenmesiyle başlayan talihsizlikler silsilesi üzerine kurulan film , bu haliyle zaten Mutfak ekibinden alıştığımız bir zekâ pırıltısı içermiyor .
Film senaryolarının klişe olmasından ziyade nasıl anlatıldığıyla ilgilenilmesi gerektiği düşüncesinden hareket etsek dahi , Küçük Esnaf’ın hikâye anlatımı noktasında da kayda değer bir seyirlik sunduğunu söylemek zor .
Film kendi içinde ritmini yakalamış olsa da , hikâyenin tekdüzeliği , diyalogların basitliği ve ondan da öte , oyuncuların gereğinden fazla yüksek perdeden oynaması filmin en büyük problemine dönüşüyor .
Yan rollerde karşımıza çıkan , tek sahnede gördüğümüz karakterler bile o kadar abartılı mimik ve jestlerle rol yapıyorlar ki , bu durum filmin inandırıcılığına zarar vermekten başka bir işe yaramıyor .
Abartılı oyunculukların güldürü olarak algılandığı günümüz yerli komedilerinin düştüğü tuzağa , BKM Mutfak’tan yetişmiş iki yeteneğin düşmesine üzüldüğümü itiraf etmeliyim .
Söz konusu kusurları bir kenara bıraktığımızda , Küçük Esnaf’ı diğer yerli komedilerden ayıran unsur mizaha yaklaşımı oluyor .
Bel altı güldürü yerine nitelikli bir eğlenceyi tercih eden film , kısa bir skeçte çok eğlendirebilecekken , yazık ki uzun metrajın kurbanı oluyor ve temposuna rağmen vaat ettiği eğlenceyi sağlayamıyor .
Yaratılan ana karakter , saflık ve iyi niyet gibi özellikleriyle seyirciyi yakalasa da , yeterli komediyi üretemediği için filmin itici gücü olma görevini yerine getiremiyor .
Zeynep Koçak’a biçilen avukat rolünün bir nebze olsun dengeyi sağladığı söylenebilir fakat hikâye Berhüdar’a ait olduğu için , ikonik bir tipleme yaratılmak isteniyorsa , mizahı daha kuvvetli bir karakter tahayyül edilmesi gerekirdi .
Ne olursa olsun , seyircinin İbrahim Büyükak’ı televizyonda bir stand - upçı olarak tanımasının , sinemada onu gördüğünde gülmesi için yeterli gelmeyeceğini unutmamak gerekiyor …
Ana karakterleri dışında yan rolleriyle de enteresan tiplemeler yaratmaya çalışan film , Gupse Özay’ın oyunculuğu noktasında başarıya ulaşıyor fakat nihayetinde karakteri öylesine işlevsizleştiriyor ki , o ana kadar hizmet ettiği her şeyi çöpe atıyor .
Benzer bir durum Cezmi Baskın’ın canlandırdığı Hüseyin karakteri de için de söylenebilir .
Söz konusu tiplemeler seyircinin ilgisini çekmek maksadıyla türetilirken , söylemlerinin hikâyeye ne derece hizmet ettiğini ( “Bana baba de ! gibi” ) ya da finalde ve filmin bütünündeki payını göz ardı etmemek gerekiyor .
Ayrıca hemen her filmde görmekten usandığımız mafyatik hikâyelere sırtını yaslamak niye ?
Açıkçası gişe komedisinin sündüre sündüre tükettiği bu tema yerine daha yaratıcı hikâyeler izlemeyi isterdim Büyükak - Koçak ikilisinden …
Özetle Küçük Esnaf , neresinden tutarsanız tutun Mutfak ekibinin sınıfta kaldığı bir proje olmuş .
Bel altı komedilerinden ayrıştığı için tercih edilebilir ama fazlasını beklemeyin .
Başak Bıçak –basakbicak@gmail.com
