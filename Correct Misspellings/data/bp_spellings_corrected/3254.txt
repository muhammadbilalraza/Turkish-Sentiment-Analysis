Hayatınızda ilk defa ciddi bir film çekmeye kalkıştığınızda çevrenizdeki birçok kişi filminizde size en yakın gelen , en merak ettiğiniz hikayeyi anlatmanızı öğütler .
Bu öğütten yola çıkarak veya çıkmayarak en yakınınızda olup biten , belki bizzat kendinizin deneyimlediği , kurcalamak istediğiniz bir öykü seçersiniz anlatmak için .
Sonuçta öyle bir öykü anlatırsınız ki , ilk filminiz kişisel bir yolculuğa dönüşür .
İfade etmek istediklerinizi filmin içine başarıyla yerleştiremeseniz de , bu yolculuk sayesinde hem kameraya ısınır , hem de kendinizi ve yakın çevrenizi daha iyi tanıma fırsatına sahip olursunuz .
Fakat olur ya belki de ilk filminizde ortaya öyle muhteşem bir iş çıkarırsınız ki , Cannes Film Festivali’nde on yedi dakika boyunca ayakta alkışlarlar sizi .
Aslında festival kitapçıklarındaki film tanıtımlarına pek güvenim yok .
Çoğu zaman basitçe bir filmin konusunu içermekten çok , okuyanları cezbetmek için üzerinde uzun uzun düşünülerek yazılmış pazarlama amaçlı kilit cümleler barındırabiliyorlar .
2:37’nin Cannes Film Festivali’nde on yedi dakika boyunca ayakta alkışlanan bir film olarak tanıtılması da , içerisinde böyle bir pazarlama amacı taşıyordu bana kalırsa .
Bu nedenle de filmin abartıldığı kadar etkileyici bir yapım olmayacağına inanıyordum ve filmi izlemek bile gelmiyordu içimden .
Ancak izlemediğim takdirde bahsi geçen on yedi dakikalık saygı duruşunun gizemi , beni festival boyunca rahat ettirmeyecekti .
Merakıma yenik düştüm ve filmi izledim .
Sonuç olarak ortaya çıktı ki , ayakta alkışlanması gereken film değil , yaşından büyük işler başarıp , usta yönetmenlere başarılı göndermelerde bulunan genç yönetmen Murali K. Thalluri’ymiş .
2:37’nin anlatmak istediği hikayeyi , bir ilk filmden beklenmeyecek kadar derli toplu , becerikli ve hatta kişilikli bir dille ifade ettiği bir gerçek .
Anlattığı hikaye ne kadar bilindik olursa olsun , izleyicinin merakını film boyunca ayakta tutmayı ve kafasını kurcalamayı başarıyor .
Tuvalet kapısının altından kan sızdığı telaşlı bir okul ortamında açılan film , bu sahneyi açıklığa kavuşturmadan yarıda bırakıyor .
Saatler öncesine dönerek bu olay yaşanmadan önce okulda neler olduğunu anlatmaya başlayan film , aslında bütün süresi boyunca tuvalette kendine zarar verdiği tahmin edilen kişinin sırrını çözmekle uğraşıyor .
Bu sırrı çözerken çeşitli anlatım oyunlarına başvuran yönetmen Thalluri , bir yandan seyircinin merakını kamçılarken , bir yandan da eşcinselliğini çevresine kabul ettiremeyen genç bir erkek , bulimik bir popüler öğrenci , kazara hamile kalmış çaresiz bir genç kız gibi stereotipik karakterlerle on yedi yaşın korkutucu gerçekliğini gözler önüne seriyor .
2:37 , üzerinde Gus Van Sant’ın ve Larry Clark’ın izlerini taşıyan bir film .
Thalluri’nin kamerası film boyunca Gus Van Sant’ın Fil filminde olduğun gibi belirli öğrencilerin peşine takılıyor .
Fakat Thalluri’nin karakterleri Gus Van Sant’ınkiler gibi yönetmene sırtlarını dönmüyor , kameradan tedirgin olmuyorlar .
Bu karakterler gün içinde gerçekleştirdikleri en sıra dışı ritüellere , ritüel aletleriyle doldurdukları okul çantalarının içine yönetmeni resmen davet ediyorlar .
Kimseye anlatmaya cesaret edemedikleri , kimseyle paylaşamadıkları en derin sırlarını bile Thalluri’nin kamerasına anlatıyor , sanki anlattıkça rahatlıyorlar .
Daha önce filmin odak noktasında gösterilen olayların ilerleyen sahnelerde arka planda tekrar etmesiyle filmdeki karakterlerin birbirlerine göre nasıl konumlandıkları , hangi saatte , hangi olayın ortasında , ne yapmakta oldukları izleyiciyle paylaşılıyor .
Bu paylaşımın filmin içinde önemli bir motivasyona sahip olması bir yana , filmine Gus Van Santvari bir şıklık kattığı da ortada .
Filmin ilerleyen sahnelerinde ortaya çıkan ürpertici gerçeklerin , bizlere Larry Clark filmlerinin tedirgin edici havasını hatırlattığını söyleyebiliriz .
Zaten yönetmen Thalluri’nin kendisi de bir söyleşisinde , yaşça büyük birçok yönetmenin bugünün gençliğini çok yanlış algıladığını , Larry Clark’ınsa filmlerinde insanı acıtacak kadar dürüst olabildiğini belirtiyor ve 2:37’de Larry Clark’ın filmlerinde yakaladığı dürüstlüğü yakalamaya çalıştığını da ekliyor .
Bu dürüstlüğü , karakterleri gözetleyen kamerasıyla bir yere kadar yakaladığını söyleyebiliriz .
Hikayeyi bölen ve karakterlerle röportaj yapılıyormuş hissi yaratan belgeselvari görüntülerle aynı dürüstlüğü devam ettirmeye çalışıyorsa da , bana kalırsa bu yöntem , filmin profesyonel duruşunu biraz zedelemiş .
Filmi gereksiz yere dramatikleştirmiş , karakterleri birer kurgu karakter olmaktan çıkarıp insancıllaştıracağına yapaylaştırmış .
Eminim Larry Clark , benzer bir his yaratmak için karakterleriyle röportaj yapmak yerine çok daha sert , çok daha açık yöntemlere başvururdu .
2:37 , gerek çetrefilli anlatımı , gerek görselliğiyle gerçekten de başarılı bir film .
1984 doğumlu bir yönetmenin ilk filmi olmasına rağmen kendisinden beklenmeyen bir profesyonellikle tasarlanmış , usta yönetmenlere yaptığı göndermelerle anlam yoğunluğu kazanmış .
Thalluri , takdir edilesi bir iş çıkarmış ve umut vaat eden genç bir yönetmen olduğunu hissettirmiş .
Ben filmi abartıldığı kadar etkileyici bulmasam da , keyifle izledim ve öyküsünün tedirgin edici gerçekçiliğini de oldukça cesur buldum .
Sinema kariyerine öncelikle kendi hikayesini anlatarak başlayan yönetmen Thalluri'nin ilerideki projelerini takip etmekte yarar olduğunu düşünüyorum .
