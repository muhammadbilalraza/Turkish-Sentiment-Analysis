Zhang Yimou , aynı yolda devam ediyor .
Batı için ilgi çekici , Oscar potansiyeli taşıyan , dövüş sahneleriyle süslenmiş görkemli dönem filmleri serisinin son örneği Altın Çiçeğin Laneti , 10. yüzyılda Tang Hanedanı dönemi Çin İmparatorluğu’nda geçen bir melodram .
Kraliyet ailesi içindeki çekişmeler , ilişkiler , entrikalar filmin malzemesi .
Kardeş çıkan sevgililerden , üvey oğluyla birlikte olan bir imparatoriçeye ; kıskanç ve hırslı küçük prensten , öldü zannedilen eski kraliçeye kadar her klişe içinde mevcut .
Ama kabul etmeli ki , bu denli karmaşık bir ilişkiler ağı , filme sağlam bir dramatik hareket sağlıyor ve sonuna kadar ilgiyi ayakta tutuyor .
Zhang Yimou’nun öykü anlatıcısı olarak başarısı su götürmez bir gerçek .
Süresi iki saate yaklaşsa ve az sayıdaki savaş sahnelerinden ziyade melodrama yaslansa da akıcılığı sayesinde hiç sıkmayan , nereye varacağını merak ettiren bir film ortaya çıkarmış .
Filmlerinin özellikle Amerika’da gördüğü rağbet , otantik malzemesini Batı sinemasının anlatım biçimlerini kullanarak başarıyla pazarlamasından kaynaklanıyor .
Aslında tam da bu yüzden , sürekli aynı formülü kullanarak tarihinden Batı insanına eğlencelikler çıkarmasından ve ticari yolu seçmiş olmasından dolayı , Yimou’yu geçmişte olduğu kadar ciddiye alamıyoruz .
Fakat zanaatkarlığı her şeye rağmen takdire değer .
Altın Çiçeğin Laneti , Chong Yang Festivali yaklaşırken kendisini yavaş yavaş zehirleyen İmparator kocasını tahttan indirmek için planlar yapan İmparatoriçe , farklı taraflarda yer alan prensler ve Kraliyet doktorunun ailesi etrafında dönüyor .
Kimin eli kimin cebinde belli olmayan pembe diziler vardır ya , senaryonun onlardan çok farkı yok .
Ancak başta da söylediğim gibi sıkı olay örgüsü ile kendini izlettiriyor .
Sıradanlıktan kurtulmasını sağlayan ise elbette görsel zenginliği .
Altın Çiçeğin Laneti öylesine görkemli bir film ki , insan tek amacının bu görkemin ta kendisi olduğunu düşünmeden edemiyor .
Gerçekten görüntü yönetimi , sanat yönetimi ve Oscar’a aday gösterilmiş kostümleri göz kamaştırıcı .
Zaten seyircinin gözünü boyayıp bu tür filmleri böylesine popüler yapan unsurların başında görsel zenginlikleri geliyor .
Özellikle Çin Sineması’nın görkemli tarihinin sağladığı çapıcı görselliği kullanmak konusunda büyük başarı gösterdiği kesin .
Bu yolla sadece filmlerini değil , kültürünü ve tarihini de tanıtıyor .
Sinema sanatı için görsel zenginliğin önemli bir meziyet olduğu da söylenebilir .
Ardında sağlam bir öykü bulunduğu sürece tabii .
Yimou’nun filmi , önemli bir öykü anlatmıyor gerçi ama en azından bir öykü anlatıyor .
Hem de bir hanedan öyküsü .
Dolayısıyla bunca şatafat yersiz değil .
Tabii filmin bir diğer gücü de başrol oyuncusu Gong Li .
Uzun bir aradan sonra yeniden Zhang Yimou ile birlikte çalışan , sinema tarihinin en güzel ve güçlü kadınlarından biri olan Gong Li , resmen filmi izlettiren temel unsura dönüşüyor .
Yimou’nun kamerası da , onun yüzüne odaklanmaktan kendini alamıyor .
Tüm oyuncu kadrosu da onun etrafında , filmin Shakespeare - var tragedya yapısının hakkını veren performanslar çıkarıyorlar .
Hollywood filmleri , belli bir elemeden geçerek de olsa , 90’ların ilk yarısında Çin’de gösterilmeye başlandıktan kısa bir süre sonra bu ülkenin sinemasında belirgin değişiklikler gözlendi .
O dönem festivallerde filmlerini izlediğimiz Zhang Yimou gibi bazı yönetmenler , artık Hollywood’un anlatım kalıplarını benimsemiş gözüküyorlar .
Bunun daha iyi ya da daha kötü olduğu hakkında yargıda bulunmak haksızlık olur .
Yimou’nun geçmişte daha özel , nadide işler çıkardığına inandığımızı saklamayacağım .
Gong Li ile Yimou’nun bir önceki işbirliği , 1995 yapımı Şangay Çetesi’nin görselliğini de , şiirselliğini de , içeriğini de tercih ederim .
Kendisinin bir avantür yönetmenine dönüşmüş gözükmesinden rahatsız olmuyor değilim .
Fakat Altın Çiçeğin Laneti , olsa olsa fazla ciddiye alınmayacak bir yapım olarak eleştirilebilir ; başarısız bir film olarak değil .
Görsel olarak muhteşem ve pembe dizi kıvamında bile olsa iyi anlatılmış bir öyküsü var .
Nihayetinde tüm bunların , iyi bir film ettiğini inkar etmek mümkün değil .
