Güzel oyuncu Angelina Jolie , ikinci film yönetmenliği deneyimiyle karşımızda .
Güzelliğiyle ön planda , “kadın” bir “oyuncu”nun yönetmenliği her zaman dikkat çeken , eleştirilmeye de çok açık bir durum teşkil ediyor .
Başarısız olması daha çok bekleniyor sanki , “elinin hamuruyla , oyuncu haliyle , yönetmenlik işlerine karışmasın” gibisinden .
Erkek oyunculardan yönetmenliğe geçiş yapanlara karşı da bir önyargı hakim , ben bu tarz önyargıların ne şekilde olursa olsun kırılması gerektiğine inanıyorum .
Ülkemizde yaşanan , önyargı ile başlayıp şiddet ile , cinayet ile sonuçlanan durumlarda da hep zayıfa , kadına , çocuğa zarar geldiğinden , belki de bu konuda hassas bir yazarım şu an , kim bilir …
Gerçi , “ismi” olan sinemacıların üzerindeki önyargı meselesine de giriyor bu , mesela Tim Burton’ın son filminin karşılanışı …
Maalesef özellikle auteur sinemasında , filmleri , “şu şu ismin filmi” diye izliyoruz ister istemez , fakat bu da beklentileri farklı yerlere taşıyabiliyor .
Neyse gelelim Unbroken / Boyun Eğmez adlı , kimin çektiğinden çok , neyi nasıl anlattığına odaklanmaya çalıştığım filme .
Gerçek bir hikaye var yine karşımızda .
Louis Zamperini isimli bir sporcunun hayat hikayesini kitaplaştıran Laura Hillenbrand’in romanından Coen Kardeşler'in kalemiyle beyazperdeye uyarlanmış film …
İkinci Dünya Savaşı döneminde Berlin Olimpiyatları’nda yarışan ve daha sonra kendisini savaşın içinde bulan birinin dehşet verici hikayesi bu .
Düşen uçak sonucu Pasifik Okyanusu’nda aç susuz 47 gün geçiren Zamperini bu da yetmiyormuş gibi Japonların esir kampında feci işkenceler ve sefillik dolu günlere maruz kalır .
Yakın zamanda , yine İkinci Dünya Savaşı esnasında Japon ordusu tarafından ele geçirilen tutsak askerlerden Eric Lomax’ın öyküsünü izlemiştik Geçmişin İzleri / The Railway Man’de .
Epey yakın iki gerçek hikaye aslında , ele alınışları ise farklı ama aynı noktada fire veriyor filmler : anlatılacak o kadar hikaye , söylenmek istenen o kadar söz var ki , karakter derinlikleri hep bir noktada yetersiz kalıyor .
Roger Deakins görüntü yönetmenliğinde işinin hakkını veriyor doğrusu , farklı dokulara sahip , farklı küçük hikayeler var filmde ve her birini kendi iç yapısına uygun şekilde resmedebiliyor Deakins , geçişlerde de hiçbirşey göze batmıyor , filmde bu anlamda bir bütünlük sağlanıyor .
Kampta geçen bölümde Jolie , şiddetli sahnelerde hiçbirşeyden kaçınmıyor , tüm yaşananları belgeselmişçesine yüreğiniz kanayarak , inanarak izliyorsunuz .
Uçak düştüğünde Pasifik’te geçirdikleri 47 gün ise bambaşka bir küçük film gibi adeta , aslında epey uzun yer verilmiş , fakat sıkmıyor , bu kişinin nelerle sınandığının , ne kadar mücadeleci olduğunun da altı böyle çizilmek istenmiş belki .
İki arkadaşın okyanusun ortasında acaba neden biz ölmedik , şu anda neden buradayız gibi sorulara cevap aradıkları diyaloglar ise gerçekten düşündürücü ve etkileyici …
Geçmişin İzleri’nde olduğu gibi burada da konu intikam duygusunu bastırıp affetmeyi öğrenmemiz gerektiğine bağlanıyor , hatta Japon askeri hikayesi farklı sonlansa da aynı duyguları uyandırıyor …
Jack O’Connel Zamperini’yi , tüm yaşadıklarını canlandırmada çok başarılı …
Filmde oyunculuk anlamında göze batan hiçbir sorun olmadığını eklemek lazım .
Müzikler ve özellikle uçaklı sahnelerdeki sesler de filme bambaşka bir derinlik katıyor .
Jolie , Kan ve Aşk’ta olduğu gibi , hatta hayattaki duruşunda da olduğu gibi yine dünyanın kanayan yaralarına parmak basıyor .
Filmden çıkarken , ülke gündemimizi de aklımızdan çıkaramayıp soruyoruz : Neden bunca kötülük var ? http://www.twitter.com/blossomelhttp://about.me/melisz
