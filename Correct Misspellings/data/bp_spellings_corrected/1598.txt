Cihan Sağlam’ın geçen yıl Altın Koza’da karşımıza çıkan filmi Uzun Zaman Önce , öncelikle aslında ulusal sinemamızda dert yanıp durduğumuz planların toplamını sırtlanıyor gibi .
Bir kere maalesef çok uzun , kıyılamayan uzun planlar , etkisi artsın diye uzatılmış sahneler arasında hikayeyi bulmaya çalışır haldeyiz !
Ahmet ve Mehmet kardeşlerin babalarından miras aldıkları , almaya çalıştıkları erkeklik tavırlarının ve kimi zaman ortaya büyük bir dertmiş gibi savrulan suskunluk hallerinin ortasında bir cinayetin gizemini çözmeye çalışıyoruz ama onu da sonuna kadar kovalayıp , pek bir çözüme ulaşabildiğimiz söylenemez !
Hikayede dört ana ve erkek karakter var ve film , sürekli hikayeyi bir diğerine atlatarak seyircide dikkat sorunu yaşanmasına sebep oluyor .
Ahmet , Mehmet , Osman ve baba arasındaki erk sorunsalı filmde asıl öne çıkması gereken sorunun üzerine bir güzel toprak serpiyor .
Ahmet’in karısıyla arasında bir sorun var ve Ahmet bunu karısıyla paylaşmadan , gidip sorunun kaynağını yok etme yolunu seçiyor .
Sonrasında film boyunca içine kapanmış , sigara içip dertlerle dağlanmış bir adam izliyoruz .
Karısında ise ayrı bir suskunluk hali …
Ne istediklerini , nasıl bir yaşam hayal ettiklerini bilmiyoruz ama baktığımızda bir kasaba ortamında , ortalamanın üstünde bir standarda sahipler .
Diğer kardeş Mehmet bu anlamda daha net ve dürüst .
Her şeye karşı bir alternatif geliştirmiş durumda .
Yaşadığı ortamın , karısının ve çocuklarının farkında ama gözü de dışarıda .
Babasının sağ kolu , neredeyse kardeş kıvamında olan Osman’ın açığını yakaladığında , onunla yaptığı ironik konuşmaya diyeceğim yok .
Filmin en akan , en keyifli planlarından birisi .
Özellikle de Serdar Orçin’in babasının ‘bağrını’ tarif ederken ‘onda bir bağır var zaten’ cümlesi filmin özet cümlesi olabilirmiş diyebilirim .
Ama film biraz daha kısa , sıkıştırılmış ve bizi iç hezeyanlarıyla daha az boğmuş olsaydı !
Osman’a gelecek olursak aslında herkesi geride bırakan , filmin asıl adamı edası var onda .
Yani olayları gizlice , arka plandan ve çaktırmadan idare eden adam hali …
Ama bu adamların yolu kısa olur , ifşa olana kadardır ki burada da öyle oluyor ve Osman bir anda hikaye dışı kalıyor .
İlginçtir filmin herkesi birbirine tutturan ucu baba da aramızdan zamansız ayrılıyor ve filmin ayrışması , çözülmesi ondan sonra başlıyor .
Ahmet bir aydınlanma yaşıyor , kendine geliyor ve ihbarını yapıyor .
Aslında dertop edilse 90 dakikadan kısa bir akışla bize derdini anlatacak olan hikaye , kıyamamazlık yüzünden iki saate sarkıyor .
Tamam görüntüler ve ışık yönetimi çok iyi ona diyeceğimiz yok ama her görüntü ve ışık kaynağı hikayeye ne kadar etki ediyor ona da bakmak gerekiyor .
Filmin genel havasından kaynaklı bir atmosfer kaybı da var .
Kadınların kısaltılmış ve yine erkek karakterden ‘dolayı’ olan varlıkları burada da sirayet ediyor .
Hikaye biraz daha derli toplu , biraz daha budanmış bir halde karşımıza çıksaydı demeden edemedim yine !
