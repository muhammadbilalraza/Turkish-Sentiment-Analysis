Bundan yaklaşık olarak 2 yıl önce izleme şansı bulduğumuz Sağ Salim filmi , hikayesine kaldığı yerden devam ediyor .
Saf ve iyi yürekli Anadolu köylüsü Salim , ilk filmde yaşadığı bitmek bilmeyen aksiliklerin ardından kendini ülke çapında aranan bir seri katile dönüşmüş olarak buluyor .
Kendini aklamayı bile düşünemeyen zavallı Salim , hayatını kurtardığı Nihal ile birlikte tekrardan yollara düşüyor .
Bir ölüyü başka bir kente götürmek mecburiyetine düşen Salim'in , onu öldürmek isteyen babasından kaçan Nihal'i yanına almasıyla başlayan hikaye , ardında 10 ölü bırakan " gariban seri katil "
Salim'in serüvenine evriliyor .
Peki ya Burçin Bildik'in üst seviyedeki performansı sayesinde , dahil olduğu her sahnede yüzlerde fark etmeden oluşan o muzır gülümseme , Sağ Salim 2 : Sil Baştan filmine de yansımış mı derseniz , işte bu sorunun cevabı olabildiğine karışık ; aynen kahramanlarımızın yaşadığı absürt macera gibi .
Nihal'in ölmek bilmeyen babası Halit ( Yakup Yavru ) , ikiz olduklarını öğrendiğimiz mafyatik Gucur'ların son üyesi , bu sefer telefon yerine hikayeye direkt olarak dahil olan Nihal'in annesi ve sadece filme " bel altı silahı " olma görevi gören üç sevimli zenci , bizim bahtsız ikilimizin hikayesini genişleten , bunu yaparken de bütün yapımı dibe sürükleyen öğeler olmuş .
Nihal'in ağzı bozuk " Aman Tanrım dedim " babası bu sefer hikayeye hizmet etmek yerine arada bir karşımıza çıkan , lüzumsuz bir yüke dönüşmüş .
Oysa ki ilk filmde olmadık yerde bir ölüp , bir ölmeyen karakter senaryoya adeta can katıyor , hikayenin sürekliliğine destek oluyordu .
" Kızıma ora * * * u deme " feryatlarıyla seyircisini güldürmeyi başaran anne karakteri ( Nazlı Tosunoğlu ) ise hızlı bir giriş yapıp , ardından savaş boyalarını sürünmesiyle her şeyi batıran , sakilleştiren bir karaktere dönüşüveriyor .
Sağ Salim 2'nin en büyük sıkıntısı burada baş gösteriyor .
İzleyenler hatırlayacaktır , Salim ve Nihal'in ilk filmdeki serüvenine katılan yan karakterler hikayeyi desteklerken , kahramanlarımızdan rol çalmıyorlardı .
Ancak bu sefer işleri büyüteyim diyen yönetmen Ersoy Güler bir çuval inciri " çürümeye bırakıyor " .
Seyirci olarak kendinizi sürekli olarak oradan oraya savrulur halde buluyorsunuz .
Salim'in olduğu sahneler genel olarak ne kadar eğlenceli ve ince espirilere sahipse , sıra diğerlerine geldiğinde filmimiz adeta akıl tutulması yaşıyor , son dönem Türk komedi filmlerindeki sulu espirilere bel bağlıyor .
İkide bir kalçasını gösteren ve elinde tüf tüfü ile sıradan Yeşilçam mamulü yamyamlara indirgenen üç zenci , Rambo'ya dönüşen saf ama cevval bir Anadolu annesi , hatta ardarda harika espriler patlatan üç hırsız maganda .
Siz de ne oldum deyip , ne olacağını düşünemeyen , gülmekle sıkılmak arasında gidip gelen üçüncü kişiye dönüşüyorsunuz .
Oyuncu yönetiminde genellikle başarılı olan yönetmen Güler , iş mizansenlere geldiğinde işi aceleye getiriyor , bir iki dakika bile izleyemediğimiz figüranlar , olan bitenin içinde eriyip gidiyor .
Gaza basıp kaçan kamyoncu , köy meyhanesinden can hıraş uzaklaşan yerliler sizi güldürmek yerine sakil hava ile ucuz bir Türk komedisi izliyorsunuz hissi yaşatıyor .
Kıssadan hisse , ortada ne yardan , ne de serden geçen bir film var .
İlk Sağ Salim'in köklerine tutunmaya gayret ederek o samimi havayı devam ettirmeye çalışan bir hikaye , diğer yandan gişe kaygısı ile eklenmiş " gaz çıkartmalı " espriler .
Gidenin izlemekten pek sıkılmayacağı ancak hikayenin öncesini bilenler için " daha iyi olabilirmiş " diye hayıflanacakları bir film olmuş Sağ Salim 2. Biz komedi meraklılarına da , filmin adında da yer aldığı gibi , gelmesi muhtemel üçüncü film için " Sil Baştan " demek kalıyor .
Küçük bir not. İlk projede Burçin Bildik'in performansını aşağıya çeken Fulya Zenginer'in yerine geçen Ezgi Asaroğlu film için verilmiş en doğru kararlardan biri olmuş .
Burçin Aygün
