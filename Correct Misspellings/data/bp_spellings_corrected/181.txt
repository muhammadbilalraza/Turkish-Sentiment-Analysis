2018 yılında gösterime giren ve büyük bir gişe başarısı elde eden A Quiet Place  ( Sessiz Bir Yer ) , olumlu eleştirileri de ardına alınca devam filmleri için kaçınılmaz planlar yapıldı .
Bir üçleme olması kararlaştırılan yapımın ikincisi olan “A Quiet Place 2” nihayet sinemalardaki yerini almak üzere .
Serinin üçüncü filmini sadece bir yıllık boşluktan sonra 2023 yılında izleyebileceğiz .
İlk iki filmde yönetmen - oyuncu olarak yer alan John Krasinski , üçlemeyi tamamlayacak filmde yönetmen koltuğunu Jeff Nichols’a devredecek .  Emily Blunt ,  Millicent Simmonds ,  Cillian Murphy ve Noah Jupe’un başrollerinde yer aldığı devam filmi , her şeyiyle tam bir ara film ve alınacak keyfin beklentiyle doğru orantılı olduğu bir anlatıma sahip .   Film , Hollywood’un son yıllarda fazlasıyla kullandığı ,  ister bir açılış sahnesi olsun ,  ister başlı başına bir bölüm olsun , var olan hikayenin öncesini anlatma tercihiyle başlıyor ve Krasinski , etkileyici bir sahneyle yönetmenlik yeteneklerinin seriyle birlikte ivme kazandığını gözler önüne seriyor .
Güzel günlerden kalan , ailece mutlu olunan son gün , olayın başlangıcıyla birlikte peliküle yansıyor .
Çocuklarının beyzbol maçına giden bir aile , komşularla yapılan küçük sohbetler ve şenlik havasında geçen güzel bir gün .
Birden , her şey tersine dönüyor ve izleyicinin , kısa bir süre içinde evlere kapanıp , dışarı belirli sürelerle maske takarak çıktığı anlarla bağ kurması sağlanıyor .
Elbette bu güzel bir bağ değil ama distopik bir gerilim filminin iyi hisler vermesi de beklenen bir şey olmasa gerek .
Bizler de pandemi önesindeki o son güzel günü , kaybettiğimiz ve sevdiğimiz insanları ister istemez düşünüyoruz .
Sonra , bir jenerik numarası karşımıza çıkıyor ve sessiz atmosfere ( yani günümüze ) dönüş yaşıyoruz .   Başta da belirttiğim gibi , film , farklı tatlar içeren seri filmlerin devam bölümleri gibi değil , tam anlamıyla bir ara film .
Başı ve dolayısıyla sonu yok .
İlk film izlenmediğinde ve üçüncü film izlenene kadar havada kalacak bir hikaye mevcut .
A Quiet Place 2 , kendi başına kimliği olan bir film değil diyebilirim .
Hal böyle olunca da ilk filme göre , gerilim tercihi daha ön planda ve teknik detaylara sırtını daha çok yaslamış bir anlatı mevcut .
Elbette , filmde önemli bir manevra ve canavarları yok etmek için umut vaat eden gelişmeler var ama konu , bir üçlemeye dönüştüğünde çok daha önemli hale gelecek detaylar içeriyor .
Yıllar sonra ,  sinefil fantezilerinden biri olan , bir üçlemeyi peş peşe izleme etkinliğinde bu seri en güzel tercihlerden biri olarak raflardaki yerini alacak .
Gerek tempo ,  gerek filmlerin süreleri bu konuda tam anlamıyla seyirci dostu bir hale dönüşecek .
Tabii tüm bunlar , üçüncü filmde çok büyük bir sürpriz ve kötü bir final yapılmazsa geçerli olacak .  
Filme dönecek olursak , bahsettiğim sebeplerin de ışığında gerilim ve tansiyon çok daha iyi kurgulanmış .
Aile , başka sebeplerle üçe bölündüğünde ve her birinin başında başka bir gerilim olduğunda , saat gibi işleyen senaryo ve harika kotarılmış kurgu filmin gücünü artırıyor .
Gerilim gittikçe tırmanıyor , merak duygumuz tetikleniyor ve ani gelişen olaylar tüm reflekslerimizi harekete geçiriyor .
Özellikle , finale giden yoldaki yarım saatlik zaman diliminde yaşananlar , izleyicinin konsantrasyonunu had safhaya çıkarıyor ve dikkatini cezbediyor .
Tıpkı ilk filmde olduğu gibi sessizliği çok iyi kullanan Krasinski , bütün etki manevralarını da buradan hareketle kuruyor ve ilk filme göre daha “gürültülü” sahneler kullanıyor .
Normal bir filmde bizi hiç etkilemeyecek basit ses efektleri bile çok önemli hale geliyor .
Etkisi az olabilecek bu sesleri içeren sahneler , izleyiciyi tetiklemeyi başarıyor .
Bu da gerilimin zaten fazla yüklendiği izleyiciye anlık heyecanlar getiriyor .
İçerik olarak memnun kalmadığınız bir film bulsanız bile , biçimsel anlamda salondan mutlu ayrılacağınızı söyleyebilirim .  Peki , filmin beğenilmeyecek özellikleri ya da beklentileri karşılamayacak yanları var mı ?
Yazının başında belirttiğim üzere , beklentinin çok önemli olduğu bir film .
İlk filme benzemesi ( olumlu anlamda aynı havayı vermesi ) ve teknik açıdan yeterli oluşu aranan kıstaslarsa , izleyiciler salondan mutlu ayrılacaklardır .
Ara film olmasında dolayı bir finalinin olmaması da yine beklentiyle olumlu ya da olumsuz bir keyif verecektir .
Eğer , orijinalden farklı bir film olması ve  daha derinlikli bir senaryoyla hikayeyi üst seviyeye çıkarması gibi beklentiler varsa da film basit bir eğlencelikten öteye gitmeyebilir .   Son tahlilde , ilk filmin tadını yakalayan , gerilim ve teknik başarı yönünden daha iyi yerde duran ama bir ara bölüm olmanın dar alanına sıkışmış yanları da olan bir film olduğunu söylemeliyim .
