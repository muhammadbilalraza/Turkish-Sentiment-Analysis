- Jerome : " Ne zamandır üçgen çiziyorsunuz ? "
- Profesör Sandiford : " Tam 26 senedir . Ben ilklerden biriyim . "
Bu eleştiriyi hazırlarken göz attığım İngilizce - Türkçe sözlüklerde " oxymoron " kavramına eşit tek bir kelime olmadığının farkına vardım .
Bu yüzden , ilk olarak bu kavramın anlamını açıklamak istiyorum .
Sözlükteki açıklamaya göre , oxymoron , " anlamı kuvvetlendirmek için zıt ya da çelişkili kelimelerin bir araya getirildiği deyiş tarzı " .
Özellikle iğneleyici bir anlam yaratmak için iki zıt kelimeyi peş peşe kullanmak : " Sakin Öfke " , veya " Neşeli depresif " gibi .
Biraz üzerinde düşünüldüğünde ise , " Sanat Okulu " cümlesinin de bu kategoride olduğu tartışılabilir .
Bireyin kendi yaratıcılığına bağlı olan ve her insanın bakış açısının değişik olduğu " sanat " kavramının , kanıtlanmış kesin bilgilerin , deneyimli bir kişi tarafından , deneyimsiz öğrencilere aktarılması üzerine kurulmuş , notlar ve testler gibi kesin sonuçlara bağlı " okul " kavramı ile bağdaşması oxymoron - var bir fikir .
Bu ikilemin farkında olup , onu acımasızca iğneleyen Art School Confidential ise , bu yılın şu ana kadar ki şüphesiz en iyi komedisi .
Amerika'nın metropolitan şehirlerinden birisinde , en fakir bölgesinin ( ya da " ghetto " ) ortasına yerleştirilmiş olmasına rağmen , züppe bir tavırla postmodern bir hava sergilemeye çalışan Strathmore Sanat Okulu'ndayız .
Her sene binlerce " öğrenci " ye ev sahipliği yapan Strathmore'un künyesi , dışlanmışlar , kendini bilmişler , fırsatçılar ve nevrotiklerle dolu bir " kızgın gençlik " kokteyli .
Başını kendisini herkesten üstün göstermek için elinden geleni yapan narsistlerin çektiği okulun nüfusu , son dönem sansasyonları alıp , hakkında film yaparak kolay yönden zengin olmayı amaçlayan film öğrencilerinden başlayıp , kafayı bulmak için bahane arayan esrarkeşlerden devam ederek , birkaç resim çizme bahanesi ile , bedavaya seksi çıplak kızlara bakma fırsatına atlayan cinsi sapıklarla bitiyor .
Küçük bir kasabadan gelip büyük umutlarla Strathmore'a yazılan deneyimsiz , saf Jerome ise , sanat okulunun azınlıkta olan örneklerinden .
Yani , sadece bir sanatçı olmak için sanat okuluna yazılmış bir kişi .
Okuldaki ilk günleri , Jerome için bir soğuk duş gibidir .
Çizdiği resimler , gerektiği ilgiyi çekmez .
Kendisinden daha az yetenekli olduğu bariz diğer öğrenciler , beş dakikada çizdikleri resimler ile " postmodern " kategorisine sokulup , yerden göğe sığdırılamaz .
Jerome , kendileri sanat dünyasında başarılı olmadıkları için , bu başarısızlığı genç nesillere aktarmayı görev bilen öğretmenlerden de gerçek bir destek alamaz .
Bu handikapların dışında , Jerome'un en büyük problemi , 18 yaşın üzerinde olmasına rağmen , halen bakir olmasıdır .
Bir kaç muazzam başarısızlıktan sonra Jerome , hayallerindeki kız Audrey ile tanışır .
Fakat sosyal , sakin tavırları ve mükemmel fiziği ile Audrey , Jerome'un erişemeyeceği mükemmellikte bir yaratıktır .
Ayrıca kendisi ile vakit geçirmeyi sevmesine rağmen Audrey , Jerome'u bir sevgiliden çok , bir arkadaş gibi görmektedir ( Bu durumun kendilerine tanıdık geldiği erkekler parmak kaldırsın ) .
Bu arada ortalıkta dolaşan bir seri katil , Strathmore öğrencileri arasında ürperti ve güvensizlik yaratır .
Ben , kişisel olarak Art School Confidential'ı tarafsız bir biçimde eleştirebileceğimden emin değilim .
Son üç senesini , Strathmore'un tıpatıp aynısı bir sanat okulunda okumuş biri olarak , haliyle filmin benim üzerimde kişisel bir etkisi var .
Filmdeki karakterle şahsen tanışıp , absürt yaşamları arasında şahsen dolaşmış biri olarak , kendi hayatımı bir film halinde izlemek gerçeküstü bir deneyim .
Bu yüzden film , benim için korkutucu , inanılmaz derecede eğlenceli ve nostaljik bir öneme sahip .
Sanat okullarında ter dökmüş " gerçek sanatçılar " için , bu filmin suratlarında büyük bir gülümseme yaratacağından eminim .
Art School Confidential , bu karmaşık ve yer yer sahte kurumsal kavram oxymoron'unun üzerine acımasızca giderek hiç bir birimini geride bırakmayıp , bütün zayıflıklarını açığa koyarak darmadağın ediyor .
Örnek olarak , filmin başındaki bir görüntü aklımda kalanlardan : sanat okuluna yeni başlayacak bir öğrenci , gitar kutusunu gururla taşımaktadır .
Ta ki , kutu kendiliğinden açılarak bir kaç cam nargile ve bir kaç kilo esrar etrafa dağılana kadar .
Sonuç olarak , genel sinema seyircisi ile ne kadar bir bağlantıda bulunur bilmiyorum ama filmin acı verici derecede gerçekçi olduğu kesin .
Bir problem hariç .
Art School Confidential'ın tek işe yaramayan tarafı , içerdiği seri katil hikayesi .
Eğer çıkarılsasaydı , filmin gayet problemsiz bir şekilde ilerleyeceğinin kesin olduğu bu gereksiz hikaye , filmin sonlarına doğru , daha gereksiz bir biçimde ana konuya dönüşerek tatminsiz bir üçüncü perde yaratıyor .
Filmin sonlarını izlerken aklıma Woody Allen'ın başyapıtı Annie Hall ile ilgili bir hikaye aklıma geldi .
Allen'ın anlattığına göre , filmin çekime başladığı sırada , senaryo bir cinayet vakası etrafında ilerliyordu .
Filmin çekimi sırasında Annie ve Alvy arasındaki ilişkinin filmin kalbi olduğunu keşveden Allen , cinayet konusunu tamamen geride bırakarak fimin tamamının bu iki karakterin ilişkisi hakkında olmasına karar vermiş .
Sonuç , dört oscar ve klasikler arasında yerini hak eden bir film .
Eğer Art School Confidential'ın yönetmeni Terry Zwigoff ve yazarı Daniel Clowes da Woody Allen'ın yaptığı seçimi yapsaydı , filmin Annie Hall ile aynı kadere sahip olması muhtemel olabilirdi .
Filmin en başarılı performansı , öğrencileri önünde acımasız ve karizmatik , galeri sahipleri önünde ise zavallı ve sinik bir ikiyüzlülük sergileyen profesör Sandiford'u canlandıran John Malkovich'e ait .
Sinsi , karizmatik karakterlerin ustası Malkovich , kendi ünü ile dalga geçercesine muazzam bir karikatür sergiliyor seyirciye .
Özellikle ders sırasında herkesin başarısız olacağı gibi acımasız bir konuşma verdikten hemen sonra , arkasını dönerek galeri sahiplerine yalvarıp yakardığı sahne muhteşem .
Yönetmen Anthony Minghella ( İngiliz Hasta , Yetenekli Bay Ripley ) ' nine oğlu Max Minghella , mütevazi fakat tutkulu oyunculuğu ile tek başına filmi taşımayı başarıyor .
Ghost World ve Bad Santa gibi filmler ile etkileyici bir filmografiye Art School Confidential ile tam gaz devam eden yönetmen Terry Zwigoff , Coen Kardeşler ve Todd Solondz'un yanıbaşında , " depresif ama dürüst kara komedi " türünün krallarından biri olarak , tahtına oturmayı hak eden bir isim .
Art School Confidential'ın ise , özellikle sanat öğrencileri arasında bir klasiğe dönüşeceği kesin .
