Orta yaşlı bir adam , ailesinin evine gelip onları bulamadığında paniğe kapılır .
Çünkü yaşlı anne ve babası , emektar karavanlarını alıp sırra kadem basmıştır , telefonlarına da ulaşılamıyordur .
Söz konusu çift , Ella ve John , geçmişte yaptıkları gibi bir seyahate çıkmıştır .
Florida’ya doğru , Güneyli Ella’nın memleketine ve edebiyat profesörü John mutlu olsun diye oradan Ernest Hemingway’in müze - evine kadar uzanacak bir seyahat .
Fakat John’a sorsanız , bu durumun ne kadar farkında ?
Çocuklarını endişeye düşüren de budur işte .
Alzheimer hastası , çoğu zaman nerede olduğunun bile farkına varamayan John’un kullandığı karavanla başlarına kimbilir ne işler açılacaktır .
Ancak Ella için vazgeçilmezdir bu son yolculuk .
Çünkü kendisi de kanser hastasıdır , tedaviyi reddetmiştir ve bir daha ellerine böyle bir fırsat geçmeyeceğini biliyordur .
Ve bu yolculuğun nasıl tamamlanacağına dair de planları vardır .
 
Karavan  ( The Leisure Seeker ) , iki usta oyuncunun ,  Helen Mirren ve Donald Sutherland’in performanslarına sırtını yaslayan bir yol filmi .
John’un gitgide yitirdiği hafızası , trajikomik durumlara yol açarken , Ella’nın kocasıyla ilgili hiç bilmediği şeyleri de öğrenmesine sebep oluyor .
Böyle bir çiftin yolculuğunun getirdiği klişeleri kullanıyor ama içlerinde fazla kaybolmamaya çalışıyor film .
Demanslı bir adamla gerektiğinde onun altını bile değiştiren eşinin ilişkisi , ailesinde böyle hastalar bulunan herkesin yakından tanıdığı bir durum .
Film , hastalıkların etkilerini tatlı bir dille , fazla derinine inmeden , daha ziyade gülümseten yanlarıyla işliyor .
Karanlık sulara girmekten kaçınıyor .
Bu yüzden de ister istemez önemsiz , en iyimser yaklaşımla şeker bir yol filmi olmakla yetiniyor .
 
Paolo Virzì , İnsan Sermayesi ( Il Capitale Umano ) ve Deli Dolu ( La Pazza Gioia ) gibi İtalyan sinemasından son yıllarda çıkan bazı kayda değer , haysiyetli dramaların yönetmeni .
( Bizde bir karşılığını arasak , en yakını Çağan Irmak olurdu herhalde . ) Karavan da sinemacının Amerika’ya geçiş yönündeki ilk gayreti .
Geçtiğimiz sene Venedik Film Festivali’nin ana yarışmasında yer alan yapım , Helen Mirren’a da Altın Kürelerde Komedi kategorisinde En İyi Kadın Oyuncu adaylığı getirmişti .
 
Virzì burada pek risk almadan , oyuncuları parlatan , temiz bir film yapmakla yetinmiş .
Çocukların yan hikayelerine yüzeyselce eğilmiş .
Halbuki Ella’nın oğluyla aralarında hiç konuşulmamış sırları açma gayreti ; hiçbir zaman yeterince sevilmediğini düşünmüş ve kendini hep geri çekmiş bir adamla annesinin geç de olsa kucaklaşmasının öyküsü , devamı getirilse dokunaklı olabilirmiş .
Virzì , sadece Ella ve John’a odaklı kalmayı tercih ediyor bunun yerine ama şu soruyu sormamak mümkün değil : Anne babalarının her zamanki tatil rotalarını takip ettiğini bilen çocukları , özellikle oğulları , onların sağlığı için bu denli endişeliyken , neden peşlerinden gidip onları bulmaya çalışmıyor da atıl bir vaziyette evde oturup bekliyorlar ?
Bu aslında filmin en temel problemi çünkü tüm öykünün inandırıcılığını sorgulatıyor .
 
Karavan , Virzì’nin Hollywood sistemine rüştünü ispat etmesi için yeterli olabilir belki ama neticede sıradan , düz , yeni öyküler vaat etmeyen bir film .
Tartışmaya açtığı en büyük soru , filmin finalinde geliyor .
Onu da burada filmin gidişatını açık etmeden konuşmak mümkün değil .
Fakat Virzì bu önemli ve tartışmalı mevzunun üzerinden de yine kimseyi irkiltmeden , yumuşakça ve hızlıca geçmeye gayret etmiş , o kadarını söylemek mümkün .
 
Twitter : aliercivan
