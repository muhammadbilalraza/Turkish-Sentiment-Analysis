Coen kardeşler , efsanevi 24 yıllık sinema kariyerleri boyunca toplam 12 filme imza attılar .
Bu filmleri bir bütün olarak eleştirmek ve başarı bakımından sıralamak zor .
Çünkü Coen'ler çoğunlukla iki tür film üzerinde çalışır .
Birincisi , sivri diyaloglu , abartı görselliklerle süslenmiş deli dolu komedi türü .
Büyük Lebowski , Raising Arizona , neredesin Be Birader gibi .
İkincisi , sinsi bir kara komedi elementine sahip , karanlık , vahşi suç dramaları .
Fargo , Miller's Crossing ve Blood Simple gibi .
Bu iki kategoriye hemen oturtamadığım tek film ise Barton Fink'tir herhalde .
Kardeşlerin ilk roman uyarlaması İhtiyarlara Yer Yok , bu ikinci kategoriye gururla katılmakla kalmıyor , kardeşlerin bilindik suç stilini yeniden inşa ediyor .
Önümüzde insan ruhunu çaktırmadan ti'ye alan ironik bir kara komedi anlayışı yerine olabildiğince karanlık , olabildiğince vahşi bir Coen kardeşler klasiği var .
Filmin bir kitap uyarlaması olması , ve orijinal esere neredeyse bire bir sadık kalması , kardeşlerin detaya bağlı eşsiz görsel stiline rağmen alışılagelmişin dışında bir anlatım tarzı .
Cormac McCarthy'nin keskin ve merhametsiz yazı stilini kendilerine gölge edinen filme , Coen'cilerin bile baştan soğuk yaklaşmaları muhtemel .
Fakat bu soğukluk bir çeşit büyüme sancısı .
Kardeşlerin en vahşi , en karanlık sahneye bile hınzır bir komedi elementi sıkıştırması , son on dakikada birbiriyle alakası olmayan konu elementlerini çılgınca bir araya getirmesi beklentilerimiz arasındaydı .
Blood Simple'da yere düşen kan damlalarını harıl harıl temizlemeye çalışan katilin traji komik durumu halen aklımda .
Fargo'da Marge Gunderson'un hiç beklemediği anda tesadüfen katili bulması .
Katilin ortağının ayağını bir kütük ile odun öğütücüsüne bastırması .
İyi ve kötü arasında ilginç ve hatta acayip bir son karşılaşma Coen'lerin baştacı .
Filmin son yirmi dakikası bir kaç aydır oldukça konuşuldu .
Filmin son sahnesi hakkında " Dahiyane " den " Mantıksız " a , " Mükemmel " den " Ne oldu şimdi , anlamadım " a kadar bin türlü tartışmalara kişisel olarak şahit oldum .
Filmin sonu hakkında detaylı bilgiler vermeden başta filmin sonu hakkında hayal kırıklığına uğradığımı itiraf etmeliyim .
Fargo'yu en az elli kere izlemiş , her sahnesini detaylarıyla irdelemiş bir sinema sever olarak bilinçaltım ister istemez Tommy Lee Jones'u Frances McDormand'a , Javier Bardem'i ise Peter Stormare'ye dönüştürdü .
Bu sayede aynı absürt tesadüflerle sonuçlanan , bu iki karakteri olağanüstü bir biçimde bir araya getiren Fargo'msu bir son bekliyordum .
Bu sonun tam tersi bir üçüncü perde ile karşılaşınca filmin ilk iki perdesi sırasında beynimde şan turları atan " Yılın en iyi filmi ! Coenler eski formlarına geri döndü ! " sloganları sessizleşmedi değil .
Fakat yukarıda belirttiğim gibi , bunlar büyüme sancıları .
Daha karanlık , daha yetişkin , daha beklenmedik bir Coen kardeşler sinemasını kabullenmekteki yolun başlangıcı .
Filmi ilk izlediğimden beri yaklaşık dört ay geçti .
Filmi düşündüğüm her geçen gün , son perdesine olan saygım biraz daha artıyor .
Filmi kardeşlerin suç draması kategorisinde daha yukarı seviyelere yerleştiriyorum .
Hikayenin şanssızlıklara ve tesadüflere odaklanan , sert ve gerçekçi yapısı ele alındığında , sonu giderek daha çok tatmin ediyor .
Filmin son yirmi dakikasını bir kenara bırakalım ve ilk bir buçuk saatine odaklanalım .
İşte bu süre boyunca Coen'lerin her karesi ustalık dolu , en küçük detayları bile avantajına kullanarak sinirleri geren eski stil suç draması formuna döndüğü tartışılamaz .
Kiralık katil Anthon Chigur'un benzincideki muazzam diyaloğu sırasında yavaş yavaş açılan çikolata paketinin yakın çekimine , kullandığı ses dizaynına dikkat edin .
Chigur'un benzincinin hayatı için yazı - tura oynadığı sahnenin en önemli anında Coen'lerin araya montajladığı bu uzun çekim , sahnenin tansiyonunu azımsanamaz derecede yükseltiyor .
Chigur'un bir otel odasından diğerine para dolu çantayı aradığı sahnenin montajı .
Josh Brolin'in canlandırdığı Llewelyn Moss'un , Chigur'un kurşunlarından kaçtığı sekansta hangi kurşunun nereden geldiğini milimi milimine hesaplayan ses miksi .
Bu sahnelerin her biri Coen'lerden beklediğimiz sinemayı fazlasıyla karşılıyor .
Oyuncu kadrosu ise tek kelimeyle mükemmel .
Josh Brolin , çanta dolusu parayı bulan bahtsız Llewelyn rolüne kusursuz bir karizma getiriyor .
Javier Bardem , Anton Chigur ile son yılların en orijinal , en acımasız ve en tüyler ürperten psikopatını ekrana aktarıyor .
Fakat filmin en önemli performansı , modern dünyanın neden bu kadar yozlaştığını bir türü kafasına sığdıramayan polis Tom Bell rolüne getirdiği içten yaklaşımı ile Tommy Lee Jones'a ait .
Jones'un bu film yerine In The Valley of Elah gibi " unutulur " bir performans ile Oscar'a aday gösterilmesi garip bir seçim .
Sonuçta İhtiyarlara Yer Yok , Coen'lerin suç draması kolunda Fargo'ya yaklaşamasa bile Blood Simple ile yarışıyor .
Karesi karesine mükemmel olmasa bile anlattığı hikayeden haz alan , sinemanın bütün tekniklerini en küçük detayına kadar kullanmayı bilen harika bir suç epiği var karşımızda .
Hayal kırıklığı yaratan iki örnekten sonra Coen kardeşlerden ümidi kesen seyircinin bu filme bir şans vermeleri tavsiyem .
