Popüler bir edebiyat serisinden 2001 tarihinde sinemaya aktarılan Bridget Jones'un Günlüğü ( Bridget Jones's Diary ) , türün üstadı senarist - yönetmen Richard Curtis'in de senaryo grubunda yer aldığı , son dönemin popüler İngiliz kaynaklı romantik - komedilerine iyi bir örnekti .
Her şeyden önce , bir romantik - komedi'den daha fazlasıydı çünkü .
Kadınlık halleri üzerine bir filmdi daha ziyade ve dolayısıyla tüm dünyada da başarılı oldu .
Sıklıkla , artık Oscar'lı bir aktris olan Reneé Zellweger'in film için alması gereken kilolar başına yapım şirketinden talep ettiği para ile gündemde yer eden ve 3 yıllık bir aradan sonra karşımıza gelmesine rağmen , olayların , ilk filmde kalınan noktadan sadece dört hafta sonrasında başladığı serinin ikinci filmi Bridget Jones : Mantığın Sınırı ( Bridget Jones : The Edge of Reason ) , bu kez kadınlık hallerinden ziyade , artık yakından tanıdığımız bir kadının yeni maceralarına odaklanıyor .
İşte bu yüzden de ilk film kadar ciddiye alınır bir tarafı yok .
Kayak merkezlerinden tropikal adalara ve hatta Tayland hapishanelerine kadar uzanan bir mekan yelpazesi sunan yapım , daha ziyade turistik amaçlarla çekilmiş bir tanıtım filmine dönüşüyor kimi zaman .
Doğru dürüst bir dramatik yapı kurmak yerine , işin kolayına kaçarak , tanıdığımız karakterlerinin yeni maceralarını takip ettiğimiz sıradan bir seyirliğe dönüşüyor .
Fakat bu eğlenmeyeceğimiz anlamına gelmiyor .
Çünkü serinin bu ikinci filmi en az ilki kadar eğlenceli .
Bridget Jones'un içine düştüğü durumlara gülmemek mümkün değil .
Ama onunla özdeşleşmek de ( bu tespit , bayan izleyiciler için tabii ) .
Reneé Zellweger , 3 yıl önce kendisine ilk Oscar adaylığını getirmiş olan rolde , bir kez daha son derece başarılı bir performans veriyor .
Bir komedyen olarak zamanlaması ve vücut dilini kullanması kadar , İngiliz aksanının kusursuzluğu da övgüye değer .
Son filmlerinde iyice rahatsız edici olmaya başlayan kısık ses ve gözlerine bu rolde yeniden başvurmamış olması da sevindirici .
Belki Soğuk Dağ ( Cold Mountain ) ile geçen yıl kazandığı ve hak ettiğine pek kimsenin inanmadığı Oscar ödülünün yarattığı antipatiyi de telafi niyetine silebilir zihinlerimizden .
Filmin başarısında , ilk filmde olduğu gibi , pop klasiklerinin zengin ve keyifli kullanımı ile oyuncu kadrosunun usta İngiliz isimlerden oluşan geri kalanı da önemli pay sahibi .
Oyuncular arasında özellikle Colin Firth ve Hugh Grant , romantik - komedi türü içinde kendilerini her zamanki gibi evlerinde hissediyorlar belli ki .
Tabii kabul etmek gerekir ki bu film kadınların dışında olsa olsa eşcinsellere ve lezbiyenlere ( film , zaten ilk filmde de mevcut olan eşcinsel dostu tavrına , bu kez içerisindeki sürpriz - ve kabul etmeli ki dokunaklı - lezbiyenlik temasını da ekliyor ) bir şey ifade edecektir .
Ama yine de herkes için özel bir anlamı olmasa bile , herkes için yaklaşık iki saatlik kahkaha vaat ettiği kesin .
