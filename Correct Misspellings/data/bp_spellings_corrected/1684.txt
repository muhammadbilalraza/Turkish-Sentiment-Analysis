Son dönemde ardı arkası kesilmeyen korku filmleri furyasında , kimi klasiklerin de yeniden çevrimlerine rastladığımız oluyor .
1973 tarihli kült yapım The Wicker Man'in yeniden çevrimi Lanetli Ada'ya , kendine özgü bir sinemacı olarak başladığı yolculuğunun ileri aşamalarında Hollywood'un birbiriyle alakasız farklı işleri üzerine yıkar olduğu genç yönetmen Neil LaBute imza atmış .
Klasiklerin yeniden çevrimleri genelde pek akıllıca hamleler olmasa da , bugün bakıldığında kimi açılardan ilkel hatta komik gözüken yapımların elden geçirilmesine şahsen karşı da değilim .
Fakat amaç orijinal filmi en azından bir adım ileriye götürmek iken , ortaya birkaç adım geride bir iş çıkarsa bunu kabullenebilmek zor .
Öykü kısaca şu : Bir polis memuru , küçük bir kızın kaybolduğuna dair bir ihbar mektubu alır .
Mektubun gönderildiği adaya gidip olayı araştırmaya başlar .
Fakat bu adanın halkı alışılmadık bir yaşam düzeni oluşturmuştur .
Görüştüğü insanlar önce küçük kızı tanımadıklarını söylerken , polisimiz daha sonra kızın yanarak öldüğü bilgisine ulaşır .
Ancak gerçek bundan daha karmaşık gibidir .
Karakterimiz , küçük kızın hala yaşadığına ve onu kurtarabileceğine inanmaktadır .
Lanetli Ada , ilk filmin yapısını aynen izliyor .
Giriş kısmını saymazsak , sahne sahne aynı film olduğunu bile söylemek mümkün .
Ancak bu sahnelerin içeriğinde kimi önemli değişiklikler yapılıyor .
İlk büyük farklılık polis karakterinin çiziminde karşımıza çıkıyor .
Orijinal filmde koyu dindar biri olarak çizilen polisin olayların içine çekilmesiyle ilgili çok daha fazla gerekçe vardı .
Evlilik öncesi cinsel ilişkiyi günah saydığı için hala bakir olan polis , adadaki yaşam biçimini kafirlik olarak görüyor ve bununla mücadeleyi kişisel bir meseleye dönüştürüyordu .
Bu kez olayı kişiselleştirmesi için başka bir araç yaratılmış ve polisimiz kayıp kızın biyolojik babası olmuş .
Fakat ilk filmin dinsel ve toplumsal içeriği ortadan kalkmış .
Bu noktada , iki filmin diğer temel farkına geliyoruz .
İlk filmi kült statüsüne oturtan unsurların başında gelen , ada halkının pagan inanış ve ritüelleriydi .
Cinsel özgürlüğü yücelten ve teşvik eden , çok tanrılı bir inanışı benimsemiş , Hıristiyanlık dışı bir komün oluşturmuş olan ada halkı , ana karakterimizin gözünde birer kafirler topluluğuydu .
Oldukça cesur bu tema , yeni filmde tamamen devre dışı bırakılıyor .
Lanetli Ada'nın halkı , anaerkil düzen üzerine kurulu bir tarım toplumundan fazlası değil .
En radikal tarafları , erkekleri , öğrenim hakkı bile olmayan ikinci sınıf vatandaşlar olarak konumlamaları .
Bu temanın üzerine bile pek cesurca gitmeyen film , gerilim malzemesi olarak arı yetiştiren bir grup kadın ve arılara alerjisi olan bir polis memurundan daha fazla çelişki ortaya koyamadığı için de yavan kalıyor .
Bütünüyle başarısız bir yeniden çevrim olan Lanetli Ada'nın en azından şunu yapmasını isterdim , kendi adıma : İlk filmden aldığı ve üstüne daha bile fazla gittiği tek bir mesele varsa , o da ana karakterimizin aptallığı .
Bu kez zoraki bir de maçoluk halleri bürünmüş olan karakterin aslında ne kadar aptal olduğunun altı o kadar çiziliyor ki , tıpkı ilk filmde olduğu gibi bu aptallığı finalde onun yüzüne yüksek sesle vurulsaydı gerçekten keyiflenecektim .
Tabii filmler içlerindeki karakterler için değil , biz seyirciler için yapılırlar .
Ama bu örnekte , sanki kimi seyirci bu noktayı fark etmeyebilir diye düşünüyorum ve o polisin aptallığını yüzüne vurmanın , gerçek hayattaki birçok benzeri erkeğin de yüzüne vurmak olacağı fikrini eğlenceli buluyorum .
Ama ilk filmdeki birçok diyaloğu aynen kullanan film , bu fırsatı da tepiyor .
Lanetli Ada , özelliksiz sineması ve orijinal filmin kendiliğinden sağladığı radikal içeriği bile koruyamayan pısırık tavrıyla , hiç yapılmamış olmasını dilediğimiz bir yeniden çevrim olarak , en kısa sürede unutulacaklar arasındaki yerini alıyor .
Hani en azından biraz ürkütüyor mu , diye soracak olursanız , maalesef o civarda bile dolaşamıyor .
