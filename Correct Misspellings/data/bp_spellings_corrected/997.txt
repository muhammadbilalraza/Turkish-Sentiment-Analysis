Joseph Gordon - Levitt’in ilk yönetmenlik denemesi olarak vizyona giren Kalbim Sende ( Don Jon ) ,  içeriği farklı bir etki uyandırsa da , romantik komedi türünde bir film ; en azından kağıt üzerinde gördüğümüz öyle .
Özellikle son yıllarda büyük bütçeli stüdyo filmlerinde ( Başlangıç , Kara Şövalye Yükseliyor , Tetikçiler ) sıkça gördüğümüz Gordon - Levitt , ilk sinema filminin başrolünü de üstleniyor .
 
Öncelikle ; ‘Don Jon’un , önemli bir iki noktası var .
Gordon - Levitt , ilk yönetmenlik işine , oyunculuk kariyerinde olduğu gibi bağımsız filmlerle başlıyor .
Sundance ile başlayıp Toronto’ya kadar uzanan önemli festivallerde boy gösteren bir ilk film karşımızdaki .
Aslında büyümek ya da ne istediğini keşfedip değişmek gibi örneklerini bolca gördüğümüz sıradan denebilecek konusuna rağmen , cinsiyetçilik üzerinden giderek birbirinden bağımsız ama ilişki , kadın , erkek , aile ve hatta din gibi ilk beşe oynayacak temaları , ‘cinsellik’ ortak diliyle anlatması bir diğer noktası .
Böylesine hassas bir meseleyi , açık sözlülükle ele alışıyla da benzerlerinden ayrılıyor .
 
Kalbim Sende , ‘Porno izlemek mi , yoksa sevişmek mi daha doyurucu ? ’ sorusunu eşelerken , ilk anda ‘ergen’ dünyasına hapsediyor sanki bizi .
Vaktini bilgisayar başında porno film izleyerek geçiren , kadını sadece fiziksel özellikleriyle sınırlayan genç bir erkek var karşımızda .
Ancak şöyle bir geriye yaslanıp genele baktığımızda , erkeklerin dünyasını , kadın ile erkeğin birbirini algılama şeklini ve ilişkilerdeki yazılı olmayan kuralları görmek de mümkün .
Hayatını kendince düzen içinde yaşayan ‘Don Juan’ Jon , evi , ailesi ve vücudu konusunda takıntılı .
Evini titizlikle temizliyor , düzenli olarak spora , kiliseye ve aile yemeğine gidiyor .
Hayatındaki en özel şeyse pornografi !
Her akşam evine getirdiği kadınlarla , iki mastürbasyon arası , porno filmlerin yerini tutmayan gecelik ( yarım gecelik ) ilişkiler yaşıyor .
Ta ki Barbara’yla tanışıncaya kadar .
Cinsiyetçi bakış açısını eleştiren bir filmi romantik komedi kalıbına sokmaya çalışan Don Jon , aslında ne tam olarak aşk filmi ne de romantik komedi .
Her şeyden önce , romantik komedilerin aksine , sözünü sakınmıyor .
Ama içinde eli yüzü düzgün bir aşk olduğunu söylemek de zor .
Malzeme yaptığı içeriği fazlasıyla ‘sığ’ buluyor .
O kadar sığ buluyor ki , dalga geçmeyi ve eleştirisini karikatürize karakterlerle ( Jon ile Barbara’nın ebeveynleri ve arkadaşları gibi ) desteklemeyi tercih ediyor .
Ancak günün sonunda , ‘Hollywood’ tarzı normalleşmeye ve kaçınılmaz olarak romantizme dönüşüyor . ‘Elimizde büyüdü’ der gibi gözümüzün önünde  değişen Jon’u görünce de , o ilk andan , hapsolduğumuzu düşündüğümüz ergen zihniyetinden emin oluyoruz böylece .
Yine de , ‘Neyse ki ergen aklıymış’ diyemiyoruz nedense .
Gordon - Levitt , ‘Aşkın ( 500 ) Günü’ gibi son derece özgün bir romantik komediyle çıkmıştı karşımıza .
Kendi yazıp yönettiği Kalbim Sende’de yine farklı bir içeriğin tartışmaya açık başkarakterini canlandırıyor .
Kadınların başını döndüren erkek figürü olarak ne kadar doğru bir seçim olduğu tartışılır ama farklı ve başarılı bir performans sergilediği kesin .
Jon’u baştan çıkarıp , bir kalıba sokmaya çalışan seksi Barbara rolünde seksi Scarlett Johansson’ı izlemek ise ayrı bir keyif .
Gönülleri kazanansa , genç adamın hiç de tarzı olmayan olgun yaşıyla , tedavi edici rolünü üstlenen Julianne Moore oluyor .
Erkeğin ( cinsel ) dünyası üzerinden kadın - erkek ilişkilerini mizahi bir dille anlatan Kalbim Sende , sevimli bir film .
Hınzır ,  hayli ‘ahlaksız’ ve yer yer gerçekçi !
Jon ve Barbara’nın ‘Porno film mi yoksa romantik komedi izlemek mi daha hastalıklı ? ’ eleştirilerindeki farklılık gibi , izleyicisini de net bir biçimde taraflara ayıracağı muhakkak !
Twitter . com / hilalcetinder
