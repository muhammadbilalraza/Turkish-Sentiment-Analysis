Yazı filmin sürpriz gelişmelerini ele veriyor olabilir .  
“Her şeyi bitirmeyi düşünüyorum … ” 
Bu cümledeki düşünceye neden kapıldığını uzun uzun anlatan bir kadın sesi ile başlıyor film .
Aynı anda da bir evin bölümlerine , objelerine göz gezdiriyoruz .
Sevgilisinin onu arabayla gelip almasıyla film , bu iç sesin konuşmasından bizi gerçek dünyanın içine atıveriyor birdenbire .
Fakat bu genç kadının çıktığı ev ile biraz önce gezindiğimiz evin aynı olmamasını , arabaya binerken onu pencereden izleyen yaşlı , fakat daha sonra ise genç olduğunu fark ettiğimiz adamın kim olduğunu anlayamıyoruz .
Yine de yağmaya başlayan karın ve keyifle çıkılan yolculuğun hissettirdiği ılık esinti baskın geliyor tüm bu soru işaretlerine .
Ne var ki ; bu sıcak renklerle başlayan sahnenin iç ısıtan tonu , çok geçmeden etkisini kaybediyor .
Alışık olduğumuz yol hikâyelerinden de , aile ile tanışmayı odağına alan gerilimlerden de ( film ilk anlarında zaman zaman Jordan Peele’nin filmi “Get Out”ı akla getirmiyor değil . ) bir kuple almaktan öteye gitmiyor .
Hatta Charlie Kaufman’ın yönettiği ve Kanadalı yazar Lain Reid’in 2016 yılında basılan aynı isimli romanından senaryolaştırdığı “Her Şeyi Bitirmeyi Düşünüyorum” için tam anlamıyla türler arası bir kolaj diyebiliriz .  
“New York Yanılsamaları” ve “Anomalisa” filmlerinde yönetmenlik koltuğuna geçmiş olan Kaufman aslında senarist kimliğiyle daha çok tanınmakta .
Birçok başarılı film ve diziye senaristlik yapmış Kaufman’ın bu konuda rüştünü fazlasıyla ispatladığı su götürmez bir gerçek .
Hatta kendisi 2004 yapımı “Sil Baştan” ile daha geniş bir kesim tarafından tanınmış ve Akademi tarafından da Orijinal Senaryo dalında Oscar’a layık görülmüştü .
Fakat Kaufman’ın tüm filmografisine sahip olan biri bile onun “Her Şeyi Bitirmeyi Düşünüyorum”da çıktığı türler arası yolculuğu ve dokunmak istediği mevzuları takip etmekte zorlanabilir .
Korku , gerilim , animasyon , dram , müzikal ve daha nice alt türlerin arasında kaybolmamızı diğer yandan da , yaşlanma , yalnızlık , veganizm , izolasyon , hafıza , güzellik algısı , aile olgusu ve daha nice mevzuyu onunla birlikte sırtlanmamızı istiyor film .
Üstelik yol boyunca ve yemek masasında hiç susmayan karakterlerimiz sayesinde sonu gelmez bir entelektüel sohbeti takip etmek için çırpınıyoruz .
Öyle ki Tolstoy’dan David Foster Wallace , Leonid Brejnev , Pierre & Marie Curie , Mussolini ,   Eva H. D. , William Wordsworth ,   Anna Kavan’a kadar nice şair , yazar , fizikçi , general  ve hatta diktatör eşlik ediyor bu sohbetlere .
Kimi zaman bir film kritiğini , kimi zaman bir şiiri , kimi zaman da geçmişin faşist yönetimlerinde yaşanılan mevzuları arabanın ve evin içinde sıkışıp kalmış karakterlerimizden dinliyoruz .
Her Şeyi Bitirmeyi Düşünüyorum
Tabii tüm bunlardan dolayı seyircinin takip etmekte zorlanacağı karmaşık ya da baş döndürücü bir film değil karşımızdaki .
Bilakis oldukça sakin , yoluna emin adımlarla devam eden , anın duygusunu buram buram hissettiğimizden emin olmadan diğer sahneye geçmeyen türden .
Film aslında sadece üç parça halinde değerlendirilebilir .
Jake’in ( Jesse Plemons ) evine uzanan yolda arabanın içinde geçen , evdeki ve son olarak da dönüş yolundaki kısım .
Daha çok arabanın ve evin içinde geçen oldukça klostrofobik bir film var kaşımızda bu nedenle .
Üstelik yönetmenin 1.33 : 1ekran tercihi bu hissiyatı desteklemekte .
Fakat dönüş yolu biraz daha çatallı .
Sürekli yağan kar ve gittikçe tuhaflaşan film evreni ise cabası .
Filmi ifade etmeye bu üç bölüm üzerinden devam edersek , sadece filmin takip ettiği tür değil aynı zamanda karakterlerin alışkanlıkları ya da ruh halleri de bu bölümler arasında değişikliğe uğruyor aslında .
Örneğin Jessie Buckley tarafından hayat bulan Lucy , Louisa , Yvonne de diyebileceğimiz ( filmin her bölümünde ismi değişiyor ) genç kadın , eve gidiş yolculuğunda biz seyirciyle iç sesiyle iletişim kurmayı hiç bırakmıyor .
Hatta bunu yaparken bir yandan da her ne kadar ilk başlarda belli belirsiz yapsa da ilerleyen anlarda bariz bir şekilde kameraya yani bize birkaç etkileyici bakış da atıyor .
Tüm bunlar yetmezmiş gibi Lucy kendi içinden düşünürken ya da bizimle konuşurken sanki onu duymuş gibi Jake’nin “Ne dedin ? ” ya da “Bir şey mi dedin ? ” diye sorması benim gibi “Fleabag” tutkunlarına tanıdık gelecektir .
Ne yalan söyleyeyim bir ara dizideki Fleabag ile Rahip arasındaki diyalogları hatırladığım için diziye olan büyük hayranlığımı yad etmedim diyemem .
Fakat yönetmenin bu tercihi evdeki sahnelerde yani filmin ikinci bölümünde tekrarlanmıyor .
Zira yavaş yavaş daha da genişleyen ama aynı zamanda da karmaşıklaşan hikâye başka türlerle hemhal olmaya başlıyor .
Bir yandan da kendini ufaktan açık edecek tüyoları eteğimize bırakmaya başlıyor Kaufman .
Bu bölümün en güçlü yanı ise evin tasarımı olsa gerek .
Evin her bir köşesi ya da objesi adeta karakterlerden daha çok şey ifade ediyor .
Üstelik ev içindeki sahnelerin etkileyiciliği bununla da sınırlı değil .
Filmin ilk bölümündeki diyaloglardaki tüm detayları aklında tutan seyirci için evin içi sürprizlerle dolu .
Zira Kaufman , arabanın içindeki tüm muhabbetin bir sebebi var diyor adeta .
Son kısımda ise genelde fazlasıyla makul ve sakin olan Jake’in agresif bir kişilik sergilemesi şaşırtmıyor değil .
Tabii tüm bu sürece filmin başından beri eşlik eden paralel kurguyu da unutmamak gerek .
Film evreninden oldukça kopuk bir ton izleyen bu paralel kurgu sahnelerinin son düzlüğe kadar gizemini koruması ise filmin bir diğer başarısı .
Ne de olsa zurnanın zırt dediği yer sürekli anlık kesmelerle yanına uğradığımız yaşlı karakterin omuzlarında yükseliyor biraz da .
Nasıl mı ?

Dönüp dolaşıp aynı hayali yıllarca kurduğunuz olmuştur değil mi ?
Hatta belki de o hayal sizinle mezara kadar gidecektir .
İşte “Her Şeyi Bitirmeyi Düşünüyorum”da son düzlükte muhtemelen Jake ile birlikte mezara gidecek bir hayali ile bitiyor .
Filmin başından beri aslında hafızasının dehlizlerinde dolaştığımız Jake’in en büyük hayalinin zihninde bir kez daha tasavvur etmesiyle son buluyor her şey .
Üstelik onu bu son tasavvura götüren şey onun çocukluk travması olan kurtlanmış domuzun en sevdiği animasyonun çizgileriyle hayat bulmuş hali oluyor .
Böylece Jake , travmasını sempatik bir hale getirerek yüzleşmek istiyor .
Yüzleşmek istiyor çünkü Jake o kurtlar tarafından sömürülen domuzda kendini görüyor .
Bu nedenle bu yüzleşme onun için kaçınılmaz .
Her ne kadar tüm film boyunca Jake , yer yer hep olmak isteyip de olamadığı sıfatlarla ( fizikçi , ressam , sinema ve şiir tutkunu , az biraz şair , az biraz da yazar , eleştirmen ) yarattığı sevgilisiyle , farklı dönemlerine şahit olduğumuz ailesiyle , yer yer de yaşlılık haliyle yüzleşse de son tahlilde kendini en çok özdeşleştirdiği şey o domuz oluyor .
Evet özellikle genç kadın vesilesiyle ailesine yaptığı şeyleri ifade etmeyi , korkularıyla yüzleşmeyi hatta yüzüne dahi bakamadığı babasının omzuna başını koymayı başarıyor .
Fakat son tahlilde düğüm yaşlı domuz ve yaşlı adam ile son düzlüğe giriyor .
Bir başka ifadeyle ev de dâhil olmak üzere her şey Jake’in bilinçaltı yolculuğu ve hayatıyla yüzleşmesine hizmet ediyor .
Fakat en çok da o domuz Jake’in buzdağının derinlerinden sıyrılmasını sağlıyor .
Kaufman , bilinçaltı filmleri denilince ilk akla gelen isimlerden David Lynch’in ismiyle anılacak kadar usta işi bir filmle karşımıza çıkıyor .
Üstelik bunu en akla gelmeyecek türlerden bile beslenerek başarıyor .
Son olarak Kaufman’ın başarısında büyük katkısı olan birçok isim var elbette .
Lakin özellikle kamera arkasında “Soğuk Savaş” , “Dovlatov” , “Ida” , “Loving Vincent” gibi filmlerle adını duyurmuş Polonyalı görüntü yönetmeni Lukasz Zal’ın ismini özellikle anmak gerek .
Ve tabii ki en az Buckley ve Plemons kadar etkili oyunculuklarıyla David Thewlis ( baba ) ve Toni Collette’in ( anne ) varlığının filme çok şey kattığını kimse inkâr edemez sanırım .  
Tuba Büdüş
