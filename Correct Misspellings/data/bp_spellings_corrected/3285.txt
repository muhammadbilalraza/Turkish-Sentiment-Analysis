Televizyon kökenli Berrin Dağçınar'ın ilk sinema filmi Hayattan Korkma , bir formül işi .
Bir kasabada , hasta bir çocuğun tedavisini sağlamak için elele verip mücadele eden bir grup insanın kâh güldüren kâh ağlatan öykülerini anlatmayı amaçlıyor .
Bu , özellikle bizim insanımızın , kolaylıkla bağ kurabileceği bir şablon .
Altına yerleştirilen politik zemin de öyküye sağlam bir iskelet sağlıyor .
Peki , nedir bu politik zemin dediğim ve kanımca Hayattan Korkma'yı basbayağı politik bir filme dönüştüren ?
Berrin Dağçınar'ın filmi , kapitalizme karşı sosyalist bir alternatifin tarafında duruyor .
Hayatlarını sadece kendi ürettikleriyle yetinerek idame ettiren bir grup küçük esnaf , içlerinden birinin giderek görme yetisini kaybeden çocuğunu ameliyat ettirecek parayı bulmaya soyunuyorlar .
Fakat bunu da her adımda mevcut kapitalist sisteme alet olmadan , tamamen imece usulü bir düzen üzerinden sürdürüyorlar .
Tabii , nihayetinde yine de imdatlarına bir marka olma şansının , bir para babasının yetişmesi , gözardı edilemeyecek bir çelişki .
Ama onlar yine de kendileri olmaktan vazgeçmiyor , kendi alıştıkları düzenleri dışında bir çaba göstermiyorlar .
Yeni bir şey söylemese bile , bu elbette hoş bir çatı ve tüm zaaflarına rağmen filmi kayda değer bir perspektife oturtuyor .
Ama işin siyasi duruş dışındaki niteliklerine dair aynı derecede olumlu yorumlar yapamayacağım .
Her şeyden önce , bu sosyalist tavır uğruna , yönetmenin karakterlerini saflık düzeyinde naif bir şekilde çizmiş olmasını can sıkıcı buluyorum .
Bugün , kırk küsur milyar gibi yüksek ama astronomik olmayan bir meblağa mal olacak bir ameliyat için para bulma telaşına giren herhangi bir ailenin ilk yapmayı düşüneceği şey , banka kredisi almanın yollarını aramaktır sanırım .
Her gören esnafın haklı olarak kahkahalarla güleceği çocukça poşetler içinde peynir ekmek satmak değil .
Hele ki çevrelerinde , ekonomi okuyan kız arkadaşıyla boy gösteren , kent soylu olma heveslisi bir üniversite öğrencisi akıl hocalığı yaparken .
Bu insanların tasvir ediliş şekillerinde yönetmen Berrin Dağçınar ne yazık ki naifliğin sanattaki tehlikeli sınırlarını fazlasıyla geçiyor .
Karakterleri ve aksiyonu gerçekçi olmayan bir filme dönüşüyor Hayattan Korkma .
Keza bu karakterlerin ve onları canlandıran oyuncuların da filmin bütününde gerçek insanlardan ziyade film insanları gibi hareket ettiğini , film karakterleri gibi tepkiler verdiğini söylemek gerek .
Filmin o yoğun ağlatma çabası özellikle bu yapmacıklı oyunculuklarda hissettiriyor kendini .
Hayattan Korkma'yı salt bir sosyalizm masalı olarak görmeyeceksek , karşımızda seyircisinin duygularını manipüle edeceğini düşündüğü her anı ve her aracı olabildiğine sömüren bir yapıt bulunduğunu da görmemiz gerek .
Ve söz konusu siyasi söyleminde samimi görsem de bu filmi , öyküleme biçiminde aynı samimiyeti bulamıyorum .
İlk Aşk ya da Güle Güle gibi yakın dönem filmlerinden hiç farkı olmayan ve kendi karakterini oluşturmayan sinema dili , görsel dokusu da zaten kolay bir gişe aracı olmayı amaçladığını belli ediyor Hayattan Korkma'nın .
Her türlü televizyon dizisi klişesini barındıran karakterleri , en ufak fırsatta hazır ağlak yüz ifadelerini ceplerinden çıkarıp yüzlerine geçiren aktörleri ve filmin duygusal yükünü gözümüze gözümüze sokan şarkılarıyla , samimiymiş gibi yaptıkça samimiyetsizleşen bir film karşımızdaki .
Yarım yamalak işlenmiş , filmin özüyle bütünleşemeyen türlü yan öyküleri de cabası .
Böyle bir filmin Türkiye'de izleyici olarak şüphesiz belli bir karşılığı vardır ve muhtemelen , o izleyici kitlesi içinden , bu yorumlarımdan sonra bana mail vb. yoluyla sayıp sövecek bir iki tanesi yine çıkacaktır .
Ama seyircisinin duygularını bu derece zoraki yöntemlerle sömürmeye çalışan her filme karşı benim vereceğim tepki aynıdır .
Hayattan Korkma , siyasi duruşuna - tüm naifliğine rağmen - sempatiyle baktığım ama bir sinema eseri olarak tahammül göstermekte zorlandığım türde bir yapımdır .
Yine de en azından , sinemamızda gitgide daha önemli bir karakter oyuncusu olarak dikkat çeken Hakan Boyav'ın başarılı performansını filmin bir artısı olarak gösterebilirim .
