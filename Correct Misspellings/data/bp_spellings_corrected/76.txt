Her zaman söylerim , kendi senaryosunu filmleştiren yönetmen candır !
François Ozon da bu canlardan biri .
Sondan bir önceki filmi Dans La Maison / Evde ülkemizde yeni vizyona girerken , Cannes’da yarışan ve bu sene burada izlediğim üçüncü film olan Jeune & Jolie , Ozon’un son filmi ve film , hikayesi ile kuvvetli herşeyden önce .
Kuvvetini hem gerçekçiliğinden , hem tutarlılığından , hem de etkileyici seçimlerinden ( kast , müzik . )  alıyor .
16’sını yeni bitirmiş , adeta masum güzellik tanımının sözlükteki karşılığı olabilecek bir genç kız olan Isabel’in , olgunluğa geçişine şahit olacağız film boyunca .
Ama ne geçiş !
Isabel’i olağanüstü bir başarıyla canlandıran Marine Vacth , sinema için çok önemli bir buluş bana soracak olursanız .
21 yaşındaki model , şimdiden " artık aynı zamanda bir oyuncuyum " diyor röportajlarında , bu iddiasında haksız da sayılmaz .
Film boyunca genç kızın yaşadığı süreçleri gözlerinden okuyabiliyorsunuz , adeta yaşıyor bütün olan biteni , değişiyor , başka biri oluyor .
Film bir röntgen sahnesiyle açılır gibi oluyor , dürbünle üstsüz güneşlenen Isabel’i gözetleyen aslında küçük erkek kardeşinden başkası değil .
İlk kareden itibaren bize ipucunu veriyor aslında Ozon : Isabel’in özel hayatı didik didik edilecektir .
Eğlenceli , anlayışlı , keyifli , modern , orta sınıf bir ailenin kızı aslında Isabel , yaz tatilinde yazlıklarında güzel vakit geçiriyorlar .
Isabel , Felix isminde yakışıklı , sarışın , Alman bir çocuktan hoşlanıyor , ailesine de tanıştırıyor , aile kızlarının flört etme ihtimali bulunan bu sarışın çocuğu çok seviyor , hemen aralarına alıyorlar fakat Isabel farklı bir kız , Felix’e çok da yüz vermiyor , bu konuda ailesini bile şaşırtıyor .
Isabel 17’sine girmek üzere ve seksi merak ediyor .
Felix’le bunu yaşamayı kafasına koyuyor , erkek kardeşiyle bile paylaşıyor konuyu .
Sanki seks yapmak kafasında gerçekleştirmek istediği bir “projeymiş” gibi davranıyor genç kız , çok yakışıklı ve popüler bir çocuk olmasına rağmen Felix’e aşık değil .
Sevişiyorlar .
Hiçbirşey hissetmediği tüm mimiklerinden belli olan Isabel , sevişme esnasında kendisini dışardan izliyor .
Kendisiyle göz göze geliyor .
Dışardan izleyen gözler daha masum sanki , ne yapıyorsun der gibi .
Tüm sevişme boyunca onları izleyen kendi gözleri , boşaldıkları an kayboluyor .
Masumiyet onu o anda terkediyor adeta .
Isabel , annesiyle ve erkek kardeşiyle oldukça yakın ilişkiler içerisinde olan , masum bir güzel fakat meraklı da .
Yaz bitiyor ve kışlıklarına döndüklerinde Isabel bazı işler karıştırmaya başlıyor .
Ailesine esini kadar yakın davranmıyor .
Bir de bakıyoruz ki Isabel otelin birinde bir adamla buluşuyor , üstelik adam oldukça yaşlı .
Seks yapıyorlar ve adam ona para veriyor .
Neden ?
Bu kadar iyi bir aileye sahip 17 yaşında bir genç  kız neden fahişelik yapar sizce ?
Neden para kazanmak ister böyle bir işle ?
Filme çok uzaktan bakarsanız ve filmlerin ahlaki sorumlulukları olduğunu düşünenlerdenseniz ,  Jeune & Jolie’nin , fahişelik yapan gençler , toplumun geldiği nokta , internetin fahişeliği bile ne kadar kolaylaştırdığı gibi hükümlerden bahseden bir film olduğunu düşünebilirsiniz , fakat konunun içine girdikçe , yönetmenin de anlattığı gibi , filmin asla mesaj vermek isteyen bir film olmadığını , aslında sadece insan evladının psikolojik gelişimini , büyüyüşünü konu aldığını rahatlıkla algılayabilirsiniz .
Film genç bir kızın büyüme evresinde yaşamak istediği deneyimleri , o korkusuzluğu konu alıyor aslında .
Burada anlatılan fahişeliğin kendisi değil , fahişelik İsabel’in kişisel yolculuğunu tamamlaması için bir araç sadece .
Filmin tutarlı yapısı , en çok hoşuma giden gücü oldu .
Herşey o kadar yerli yerinde ki …
Kızın psikolojisine o denli iyi inilebilmiş ki …
Hem yönetmenlik , hem senaristlik hem de kast başarısı bu !
Filmin en önemli sahnelerinden birinde , deneyimli oyuncu Charlotte Rampling var .
Isabel’in yaptığı şeyden dolayı hissettiği suçluluk duygusundan arındığı bu sahneye bayıldığımı söylemeliyim .
Sinema , hikayeyi görsel yolla anlatma sanatıysa , Ozon’un bu konuda çok ama çok başarılı olduğunu söylemeliyiz .
İnanılmaz derecede derli toplu çekilmiş , tutarlı , etkileyici sahneleriyle , müziğin o filme birebir uyan melankolik havasıyla , çıplaklığı inanılmaz estetik biçimde gösterişiyle , insanı hızla içine çeken bir film .
Yönetmenin sinemasının meraklıları , ve sinemada derli toplu hikaye anlatma sanatıyla ilgilenen herkesin bu filme bayılacağından hiç kuşkum yok .
Marine Vacth’ın sade güzelliği ise adeta tartışmasız !
Yönetmen ve oyuncuyla Cannes’da yaptığım röportajı okumanızı da tavsiye ederim , filmi çok güzel betimlediler . http://www.twitter.com/blossomel
