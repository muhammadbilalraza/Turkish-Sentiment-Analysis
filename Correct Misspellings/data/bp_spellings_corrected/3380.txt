İspanyol aktör Antonio Banderas , uzun zamandır sadece Amerika'da çalışan bir oyuncu olarak anılmaktan ve İspanyol sinemasını kalkındırmak için herhangi bir girişimde bulunmamaktan oldukça rahatsızdı .
Bu rahatsızlığını giderebilmek için birkaç yıl önce Amerika'da çektiği filmlerden oldukça farklı bir film olacağını belirttiği ikinci yönetmenlik denemesi Yaz Yağmuru'nun hazırlıklarına başladı .
Tamamı İspanyol oyunculardan kurulu bir kadroyla çekilen Yaz Yağmuru , İspanyol sinemasına yeterince katkıda bulunmadığını düşünen Banderas'ın vicdanını temizleyebileceği bir film .
Fakat Banderas'ın bu filmle İspanyol sinemasını , bulunduğu yerden nereye taşıdığı konusu biraz tartışmalı sanırım .
Film , gelişme çağındaki dört gencin , yaz mevsimi boyunca başlarından geçen olayları konu ediniyor .
Hem Amerikan , hem de Avrupa sinemasının farklı üsluplarla pek sık dile getirdiği bu tarz hikayelerde , genellikle filmin gidişatına hikayenin geçtiği mekanın yön verdiğini söyleyebiliriz .
Böyle filmlerde karakterler , bulundukları ülkenin kültürüne , yaşam koşullarına göre şekillenerek filmin gidişatını , atmosferini tamamen değiştiriyorlar .
Dolayısıyla kısa periyotlar içinde hayatları tamamen farklı yönlere sapan genç karakterleri konu alan filmler , aynı konudan yola çıksalar da , her biri bambaşka bir hikaye anlatıp , kendi ülkesinin gençliğine ışık tutma olanağına sahip oluyor .
Antonio Banderas , tıpkı Yaz Yağmuru filminin yazarı gibi Malaga şehrinde doğmuş .
İlk gençlik günlerini de , filmin vuku bulduğu bu şehirde geçiren Banderas'ın Malaga ile ilgili anılarının ve izlenimlerinin herhangi bir yönetmenle kıyaslanamayacak kadar yoğun olduğunu düşünmemek elde değil .
Bu nedenle de , Malaga gençliğinin kafalarında dolaşan soru işaretlerini , gelecek kaygılarını ve birbirleriyle ilişkilerini bir filme aktarmak söz konusu olduğunda , Banderas'ın zaten bildiği , hatta bizzat deneyimlediği bir hikayeyi dile getireceği beklentisine kapılmak , son derece olası .
Hal böyleyken insan filmi izlediğinde , anlatılan hikayeyi dışarıdan birinin değil de , içeriden birinin bakışıyla seyredeceği duygusuna kapılıyor .
Filmin son derece içten ve açık bir anlatımla söylemek istediklerini anında bize aktarabileceğini , karakterlerinin neler hissettiklerini birebir duyumsatabileceğini düşünüyor .
Fakat ne yazık ki , Yaz Yağmuru böyle bir film değil .
Öncelikle filmin , anlattığı hikayenin bütün sadeliğini bitmek bilmeyen , sürreel rüya sahneleri ile alt üst ettiğini söyleyebiliriz .
Film boyunca başkarakter Miguelito'nun hayal dünyasında o kadar çok kalıyoruz ki , zaman zaman gerçek dünyadan tamamen kopuyoruz .
Dahası , Miguelito'nun hayal dünyası , bir türlü anlamını çözemediğimiz , gerçek dünyanın içinde yerli yerine oturtamadığımız , Pink Floyd kliplerini andıran imgesel görüntülerle dolu .
Filmin başından beri şair olmayı hayal eden Miguelito gibi bir gencin kafasının , şiirlerini besleyecek imgelerle dolu olması , anlaşılabilir bir durum .
Fakat filmin büyük bir kısmını bu tarz sürreel imgelerin oluşturması , Miguelito'nun problemlerini komplikeleştirerek anlaşılamaz hale getirmekten ve filmin esas söylemek istediklerini geri plana itmekten başka bir işe de yaramıyor sanki .
Diğer taraftan , filmin söylemek istediklerini yeterince açık ifade edememesinin başka bir sebebi de , içinde barındırdığı İlahi Komedya göndermeleri ve şiirler .
Film süresince akıp giden rüya imgelerine veya sıradan film görüntülerine , şiir okuyan bir dış ses eşlik ediyor .
İspanyolca bilen bir insan için belki bir nebze anlamlı olabilecek bu şiirsel bölümler , alt yazıları takip etmek zorunda kalan biri için tam bir karın ağrısı .
Parça parça beliren alt yazıları takip ederken söylenen sözlerden toplu bir anlam çıkarmak neredeyse imkansız .
Bu nedenle de İspanyolca bilmeyen birinin neredeyse filmin temel taşlarından biri olan bu şiir parçalarını takip edememesi , filmi takip etmesini de zorlaştırıyor .
Bu yüzden de , Malaga şehrinde olan bitenlerin , bu kentte yaşayan gençlerin esas problemlerinin , kapana kısılmışlıklarının veya neden kendilerini gelecek hayallerinden uzak hissettiklerinin , birçok izleyici için tamamen havada kalabileceğini söylemek mümkün .
Her şeye rağmen Yaz Yağmur'unda , Banderas'ın oyuncu kadrosunu başarıyla motive ettiğini söyleyebiliriz .
Filmde yer alan bütün oyuncular , oldukça sahici performanslar sergileyerek filmin duraksayan sürükleyiciliğine biraz olsun akıcılık kazandırabiliyorlar .
Filmde gösterilen rüya sahnelerinin de , hikayenin bütünlüğünü tamamen dağıtmalarına rağmen , anlamlı ışıkları ve başarılı kadrajlarıyla sadece birer fotoğraf imgesi olarak göz kamaştırdıkları bir gerçek .
Yine de ben kendi adıma bir yaz mevsimini , bir kenti , birkaç gencin ilk hayati tecrübelerini veya bütün bunların hepsini dile getiren filmlerden , abartılı sözlerden , karmaşık ifade şekillerinden ve sembolik anlatımlardan çok , sadelik bekliyorum .
Öte yandan Antonio Banderas'ın , anlattığı öyküyü içeriden izleyen bir İspanyol gibi değil de , hikayeye tamamen uzaktan yaklaşan bir Amerikalı gibi dile getirmesi , Yaz Yağmuru'nu benim için daha da tatsız kıldı .
Eğer benzer bir konuya değinen çok daha iyi bir film izlemek istesem , Yaz Yağmuru yerine Georgina Riedel'in ilk uzun metraj filmi Garcia Kızları Yazlarını Nasıl Geçirdiler ? ' i izlemeyi tercih ederim .
