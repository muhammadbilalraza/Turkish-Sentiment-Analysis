Yazıya en klişe tabirle “bazı filmler vardır … ” şablonunu kazıyarak giriş yapmak istiyorum , nitekim Gringo ; tam da bu kalıpla başlamak isteyeceğim türden bir yapım !
Eh !
O zaman başlıyorum :
  Bazı filmler vardır ki , öylesine mutlak bir sessizlikle sinema salonlarına yaklaşır , bünyesinde barındırdığı onca yıldız isme rağmen nasıl bu kadar gizli kalabildiğine şaşırırsınız ve yine bu bazı filmler “kesin ülkemiz sinema salonlarına uğramaz” önermesini çok kısa bir sürede etkisiz kılmayı başarır .
Daha da önemlisi , yine bu bazı filmlerin yönetmenleri hakkında Google’da kısa bir arama yaptığınız vakit ; bu kadar süre , kendisi hakkında nasıl olup da iki satır okumadığınıza dert yanar ve kendinizi üst merhalede cahil hissedersiniz .
  Evet !
Aslında burada adından söz edilecek bir isim varsa o da Nash Edgerton !
Ağırlıklı olarak pek çoğumuzun görme şansına erişmediği kısa metrajlı yapımlar ile filmografisinin taşlarını döşeyen Edgerton ; tahmin edebileceğiniz üzere , filmde de başrolde yer alan ünlü yıldız Joel Edgerton’un ağabeyi .
Fakat kendisini özel kılan asıl özelliği ise ; " Matrix " , " Wolverine " , " İnce Kırmızı Hat " gibi yapımlar dahil olmak üzere tam 160’a yakın filmde dublörlüğe soyunması !
" Yıldız Savaşları Bölüm I : Sith’in İntikamı " filminde daha da bir dikkate alınma sebebi ise Ewan McGregor’un dublörlüğünü yapması olmuş .
Dublörlük yaptığı pek çok filmde aynı zamanda oyuncu olarak da yer alan Ağabey Edgerton’un bu kadar macera ile doldurduğu kariyerinin ilk uzun metrajlı halkası 2008 tarihli " The Square " adlı gerilim olmuş .
Bir taraftan durmadan üretime devam eden ağabeyin , ikinci uzun metrajlı mahsulünün bu kadar geç gelmesi de hayli ilginç !
  Bu nitelikli bilgilerin hemen ardından , bu bilgiler kadar gerekli olup olmadığı fazlasıyla tartışmalı olan Gringo’ya dönebiliriz .
Gringo , aslında Amazon’un makyajlamış olduğu bir yapım ki bu çok da şok edici türden bir bilgi değil , nitekim kendisi biraz da Netflix cenahından ekranlarımıza düşen uzun metrajlı yapımları andırıyor .
Burada her iki konsepti de küçümsemek adına söylemiyorum bunu ama daha ziyade orta segment sınıfında ( şayet böyle bir sınıf varsa ) değerlendirebileceğimiz türden bir yapım .
Çok ince işlenmemiş , komedi dozajı her damağa hitap etmeyen ama bünyesinde barındırdığı yıldızlar sebebiyle de her daim albeniye sahip olabilecek türden ; ağırlıklı olarak evde mavra muhabbeti ile birlikte tüketeceğiniz cinsten bir aksiyon – komedi kırması duruyor karşımızda !
  Gringo , yine en basit tabir ile “çarşı pazarın birdenbire karıştığı” entrika komedisi içeriğine sahip çerezlikler sekmesinde rahatlıkla yer alabilecek türden bir film .
David Oyelowo’nun ete kemiğe büründürdüğü , hafif safçana iş adamı Harold Soyinka’nın , yakın çevresinin kombine komploları sebebiyle Meksika’daki karteller ve paralı askerler ile başının belaya girme sürecini anlatan yapım ; bu yumuşak huylu adamın , tehlikeli bir kanun kaçağına “dönüşmesini” perdeye taşıyor .
  Totalde bu cümle ile rahatlıkla özetlenebilecek olan yapımın lokomotifi ise ; bu yolculuk sırasında ; talihsiz kahramanımız Soyinka’nın karşısına çıkan renkli karakterler oluyor .
Genç adam bir taraftan hayatta kalmak için önüne çıkan her kapıya dirsek vurmaya çalışırken diğer taraftan da paralı askerlerin hedefinden kurtulabilmek için var gücüyle debeleniyor .
Tabi yolculuk , Harold’ın önüne ilginç kırıntılar da döküyor .
Bu sayede üstleri olan Richard ile Elaine’in komplolarını su üstüne çıkarma görevi de bizzat kahramanımıza düşüyor !
  İşte Gringo’nun nihai meselesi en kaba taslak haliyle bundan ibaret !
Çok konuşan karakterler , kimi zaman dozajı kıvamına gelmemiş olan espriler , oradan oraya koşturan paralı askerler , patlamalar , komplolar , afişe etmeler …
Yani bir hafta sonu seyirliği olarak değerlendirildiğinde , olabilecek her türlü iddiadan uzak …
Fakat bu iddia yoksunluğu bir noktadan sonra sinir bozucu bir sinmişliği de beraberinde getirmiyor değil hani .
Diğer yandan her türlü sinemasal bileşeni ile ileriye sürdüğü bu naiflik ile filmin geveze yapısı kimi zaman keskin bir tezat oluşturmuyor da değil .
Yine 110 dakika gibisinden pek de kısa sayılmayacak süresi söz konusu olduğunda , kılıfını dengeli bir biçimde doldurabildiği fazlasıyla tartışmalı !
  Bir kara komedi örneği olarak ele aldığımızda , karşımızdaki şeyin kaliteli bir kara mizaha sahip olduğunu söylemek bizleri bir miktar zorlayabilir .
Edgerton’un sanki hesaplanmışçasına ölçek ölçek filme ektiği mizah ; aşırı derece kontrollü ve kimi zaman “fıkrasına gülünmeyen adam” durumuna düşmesine önayak oluyor .
Bu kontrollü seyir süreci , sanki filmde daha fazla potansiyel varmış ve bunu kullanmaktan çekinmişler gibisinden , yersiz bir hissiyata kapılmanızı da sağlıyor .
Tabii filmin metin tabanlı sıkıntıları sadece mizah yanıyla sınırlı değil .
Filmin tekleme ihtimalinin olduğu her noktada , neredeyse ana karakterimiz Harold’u haklı çıkaracak oranda “ilahi” tesadüfler gerçekleşiyor ve her sorun yeni bir karakter üzerinden aşılıyor .
Bu bakımdan da epey kolaycı bir öykü anlatımı rotası tutturduğunu söylemek de pek yanlış olmaz .
  Diğer taraftan David Oyelowo’nun belki de en eğlenceli performansına ev sahipliği yapması dışında , Charlize Theron’un kaliteye sıva çektiği ve Sharlto Copley’nin bilindik arıza karakterlerinden birinin postuna büründüğü film ; yıldızlar geçidi klişesinin çekilebilir örneklerinden biri !
Kadrodaki diğer isimler ise ; günün sonunda kendilerini fazla zorlamadıkları ( ve aslında buna pek de gerek olmayan ) memur performanslarıyla bu aksiyon cümbüşünü şenlendiriyorlar .
Nihayetinde klişe ile başladığım yazıyı yine bir başka klişe ile nihayete erdirmek elzem geldi bu durumda !
Gringo , ciddiye alma eşiğinize göre ağzınızdaki tadı değişebilecek türden bir film .
Filmin kalitesini bir noktaya kadar , ruh halinizin borsa durumu belirliyor .
Gerçi Amazon ekibi , fragmandan , afişine kadar nasıl bir yapım ile karşı karşıya olduğunuza dair çok detaylı ipuçları vermişken ; çok büyük hüsrana uğramak ya da keyiften ihya olmak gibisinden aşırı uç noktalarda tepkiler verebilmeniz oldukça zor !
Gringo , pazarlama sürecinin her aşamasında ne vadettiyse kemiksiz bir biçimde onu sunuyor …
Ne eksik , ne de fazla !
