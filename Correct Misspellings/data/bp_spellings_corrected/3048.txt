Mavi Dalga , Zeynep Dadak ve Merve Kayan’ın ortak yönetmenliğinde bir ilk film .
Zeynep Dadak’ı aynı zamanda “eleştirmen” kişiliğiyle tanıyoruz .
Hal böyle olunca filme ilgim bir kat daha artıyor çünkü ne zaman bir filmi eleştirsem , karşılığında şu cümle gelir ; “sen çek de görelim” !
Film eleştirmenlerinin çektiği filmlere yabancı değiliz .
Bundan 5 yıl önce Talip Ertürk ve Murat Emir Eren bir tür sineması denemesine girişmiş ve found footage / buluntu film tekniğine sarılarak bir zombi filmi çekmişti .
Kısmi başarıları olan bir deneme olarak usumuza yerleşti .
Gelelim Mavi Dalga’ya .
Mavi Dalga bir ilk film için affedilebilir pek çok kusur içeriyor .
Filme pekala bir biçim ve anlatım denemesi olarak bakılabilir .
Türk / iye sinemasının iki yakasında ( festival vs. gişe ) duran ve artık klişenin sınırlarını zorlayan işlerden ayrılmak , diğerlerine benzemeyen bir film yapmak için yola çıkıldığı ortada .
Filmi senaryosu ve yönetimiyle sahiplenen bu iki kadını biraz araştırdığınızda teorik olarak çok yetişmiş olduklarını da fark ediyorsunuz ancak teoride muhteşem gibi görünen bir yapının , yaratıcısının sınırları ve çevresel imkânsızlıklar yüzünden çöktüğünü de bir kez daha görüyoruz .
Mavi Dalga aslında bir “yarışma filmi” değil .
Bu oldukça mütevazı denemenin 50. Altın Portakal’dan “en iyi senaryo - kurgu - ilk film” ödülleriyle dönmüş olmasına hala şaşırıyorum .
Özellikle senaryo ödülü , yarışan diğer filmlerin yetersizliğiyle dahi açıklanabilecek bir şey değil .
Çünkü Mavi Dalga’nın iyi yazılmış bir senaryosu ve kurgusu var diyemeyiz .
Klişeden kaçmak isterken gereklilikleri de evde bırakıp yola çıkan bir filmden bahsediyoruz .
Açıkçası aynı malzemeyle tekrar tekrar kurgulansa sürekli farklı manalar yaratabilecek bir iş var ortada .
Bir tür rastlantısal kurgu yani .
Mavi Dalga , liseli gençlerin peşine takılıp geçirdiğiniz birkaç günden farklı bir his uyandırmayacak .
Senaryo hiçbir çatışma içermiyor , ama günahı bu değil .
Çok sevdiğim bir David Lynch filmi olan Straight’in Hikayesi ( The Straight Story ) ’de çatışma barındırmayan bir öykülendirme içerir ancak filmi sonuna kadar izlettirecek pek çok cazibe noktasına ve güçlü bir finale sahip bir yol hikayesidir .
Mavi Dalga için “gençlerin peşine takılıp Balıkesir sokaklarını arşınlamak” nitelendirmesi yapabiliriz ancak .
Filmde bir şeyler olacakmış gibi olup da hiçbir şey olmaması bir yönetmen tercihi bu muhakkak ama bunun doğru bir yaklaşım olduğu söylenemez .
Uzun bir video klipten çok da farklı bir iş olmayan Mavi Dalga , dramatik yapıyı bilinçli bir şekilde kurmak istediği anlarda çöküyor .
Örneğin , doğalgaz kesintisi nedeniyle yaşanan elektrik kesintisinin halkta yarattığı infial sekansları .
Ne olduğunu anlayamıyorsunuz bile .
Zaten filmi anlamak için yönetmenlerle söyleşi yapmaya ya da verdiği röportajları okumaya mecbursunuz .
Anlattıkları şeyin güzelliğine kapılıyorsunuz ama bu beyanların çekilmiş filmde karşılığı yok .
Mavi Dalga içeriğine ihanet etmemek için ne kadar iddiasız kalabilirse o kadar değerlenebilecek bir film .
Çünkü Türk / iye sineması adına büyük bir başarı örneği gibi sunulan Mavi Dalga bu savların altında eziliyor .
Filmde hoşuma giden , Kim ki O’nun müziği ve Zeynep Dadak - Merve Kayan ikilisinin  fetişi haline gelmiş olan sahil sekansları oldu .
Hikayenin sahile bağlanma isteği de çok açık ancak öncesinde ve sonrasında ilgi çekici bir şey yok .
Keşke filmin çevresinde bu kadar gizlenmiş bir PR faaliyeti yürütülmeseydi .
Seyirci bir festivalden “en iyi senaryo - kurgu” ödülüyle dönmüş filmde gerçekten iyi bir hikaye ve bunu ustaca aktarabilen bir kurgu bekliyor .
Olmayınca da “festival filmi” izlemekten vazgeçiyor .
Sonra da sinema yazarlarına içi boş bir “seyirci de Recep İvedik’ten başkasını izlemiyor” saptaması yapmak kalıyor . murattolga@gmail.com
