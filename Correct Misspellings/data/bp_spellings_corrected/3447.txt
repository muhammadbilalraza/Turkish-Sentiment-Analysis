Andrew Haigh son uzun metrajlı filmi 45 Years / 45 Yıl’da  evlilikte 45 yıllarını devirmiş , o güne kadar büyük sorunlar yaşamamış , yaşlılıklarını da bir İngiliz gibi sürdüren Kate ve Geoff’ın hayatlarını markaja alıyor .
İngiliz taşrasında , evde kitap okuyarak , yemekte bir kadeh şarabı hayata katarak , köpeklerini gezdirerek yaşlılıklarını olabilecek en güzel şekilde kutlayan çiftin hayatına geçmişten düşen bir haberin yarattığı sekte üzerine film .
Tabii Haigh bunu öylesine ustaca hamlelerle , hatta bir nevi tiyatro geleneğine yaslanan bir anlatıyla sununca oyuncuların da gücünü anlı şanlı ortaya koyan bir film çıkıyor .
Film bir yanıyla evlilikleri 45. yılına dayanmış ve bunu kutlama arifesinde olan çifti sınıyor bir yandan da kadın tarafının yaşadığı yabancılaşmayı , çelişkiyi ve hezeyanları anlatıyor .
Zira geçmişten gelen haber kocasını  fena etkiliyor .
Geoff’in neredeyse 50 yıl önce kaybolan sevgilisinin karlar altında ve muhtemelen bozulmadan kalan cesedi 45 yıllık , sınırları incelikle çizilmiş ilişkiyi bir anda darmaduman ediyor .
Ama ortada beklenilen bir çatışma yok , herkes kendi içinde yaşıyor cesedin geçmişten getirdiği duyguyu .
Aslında Geoff için daha büyük bir travma ama Kate için yansıması daha şiddetli oluyor .
Gizlice Katya’nın hatıralarını peşine düşüyor , onu kıskanıyor ve yıllarca aynı yastığa baş koyduğu adamın farklı bir yanına tanıklık ediyor .
Film sakin hayatlarının ortasına düşen cesedin üzerinden birbirini gözlemleyen çiftin kapılarını bize sonuna kadar açıyor .
45 yıl döngüsü filmin her yanından taşıyor ve yıllarca kapalı kalmış , derlenip toplanıp bir köşeye kaldırılmış meselenin de buzları çözülmüş oluyor böylece .
Sımsıkı tutulan duygular da !
Film yine de karakterlerini konuşturmaktan vazgeçmiyor , onları derin bir sessizlik içinde boğmuyor .
Aksine gözlemci , meraklı bir de rol biçiyor Kate’e .
Geoff ise içindekileri anlatmaktan daha uzak , hem de Kate’den !
Film bir yandan Mike Leigh imzalı Another Year etkileri uyandırıyor , bir yandan Haneke’nin Aşk’ına göz kırpıyor ama hesaplaşmasını yaşlılık duvarlarına fazlaca çarpmadan yapıyor , aksine gençlik duygusunun tüm kafa karıştırıcı , kışkırtıcı anekdotlarını kullanıyor .
O yüzden 60’larına merdiven dayasa da Kate’in filmin son sahnesinde kadraja giren bakışı ‘bundan sonrası’ için epey bir soru işareti barındırıyor .
Çiftin çocukları olup olmadığını bilmiyoruz , birkaç tane arkadaşları dışında hayatlarında öyle bir insan karmaşası da yok , o yüzden Kate’in tavan arasında bulduğu görüntüler ‘çocuksuzluk’ üzerine de laflar eder gibi !
Ama Kate’in tavrı önemli tabii bu konuda !
Ödüllü filmi Weekend / Haftasonu ile iki erkeğin hızla gelişen ilişkisine odaklanan ve hızlı bir duygusallık yaratan yönetmen sanki burada filmi geriye sarıyor gibi .
Çözülen buzlar gibi bir ilişkinin belli belirsiz çözülmesine çanak tutuyor ve özellikle de mağdur tarafı bundan sonrası için soru işaretleri içinde bırakıyor .
Erkek ise geçmişten gelen bu çözülmeyi kendi içinde çözüp normale geçiyor gibi .
Ama gerçekten de ikili arasında sessiz düellolar mükemmel bir şekilde sirayet ediyor filme , kıskançlık sonuna kadar hüküm sürüyor filmde ama bunu iki tarafta deyim yerindeyse çizgisini bozmadan yapıyor .
Tabii film iki deneyimli oyuncunun gücünden aldığı rahatlıkla tökezlemeden sonunu getiriyor .
Charlotte Rampling ve Tom Courtenay yaşını başını almış kıskançlık duygularına ve iç hezeyanlarına başarılı bir şekilde eşlik ediyor ve filme çok şey katıyorlar .
45 Yıl hesapta olmayan bir hesaplaşma hikayesi !
Herkes payına düşeni yaşıyor sonuçta !
Bu haftanın atlanmaması gereken filmlerinden ! twitter . com / BanuBozdemir
