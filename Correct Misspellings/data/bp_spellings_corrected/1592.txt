1992 yılında ilk filmi Swoon ile birçok ödül kazanan ama sonra yıllar boyunca sadece kısa filmler yapıp zaman zaman da başkalarına yardım eden ( yapımcı olarak I Shot Andy Warhol ; bir ara ortak yönetmeni olması düşünülen Hedwig & the Angry Inch örneğin ) bağımsız Amerikalı sinemacı Tom Kalin'in 16 yıl sonraki ilk uzun metrajlı sinema filmi Vahşi Zarafet , ilk kez geçtiğimiz yıl Cannes Film Festivali'nde gösterilen ve o günden bu yana zıt tepkiler toplayan bir film .
Gerçek bir hikayeyi anlatan film , zengin bir işadamıyla evli olan eski aktris Barbara Daly'nin oğlu Tony ile ilişkisini , on beş yılı aşkın bir süre zarfında anlatıyor .
Zor bir anne ile sorunlu oğlunun ensestten cinayete varan karmaşık ilişkileri , Tom kalın tarafından olabildiğince tuhaf , marjinal ve sığ bir filme dönüştürülmüş .
Marjinalliği daha fazla açıklamaya gerek yok herhalde .
Neden sığ olduğunu açıklamaksa zaten bu yazının içeriği olacak .
Vahşi Zarafet , çok zor bir anne tarafından psikolojisi bayağı altüst edilmiş bir gencin öyküsü .
Ancak filmin getirdiği psikolojik tahlil de bundan ibaret .
Ana oğul arasındaki aşk ve nefret ilişkisini , Barbara'nın yaşadığı hayat içerisinde kendini nasıl kapana kısılmış hissettiğini , Tony'nin teslimiyetini sadece birer ambalaj gibi ele alıyor film .
Hiçbir şeyin derinine inmiyor .
Perdede sadece hafifmeşrep bir kadın , ona fiziksel olarak çok benzeyen eşcinsel bir oğul , neden sonuç ilişkisinden bağımsız bir şekilde giderek çarpıklaşan bir ilişki ve renkli mekanlarla kostümler var .
Tamamen sembolik bir bağlamda , oğlunu tek başına var olması için bırakamayan bir mitolojik anne figürünü bile olabildiğince yüzeysel ele aldığını düşünüyorum filmin .
Anne rolündeki Julianne Moore , zaman zaman abartılı ama filmi taşıyan bir performans çıkartıyor .
Vahşi Zarafet'i izlemek için en geçerli sebep o belki de .
Yine de oyunculukların genel olarak düzgün olduğunu ve kadrodaki Belén Rueda ( İçimdeki Deniz , El Orfanato ) , Anne Reid ( The Mother ) , Hugh Dancy gibi sürprizlerin de keyif verdiğini söylemek gerek .
Eşcinsel bir yönetmenin , filmlerinde eşcinselliği sürekli olarak cinayetle , psikolojik çöküntüyle ve türlü negatif eylemle ilişkilendirmesini de yadırgıyor , rahatlık veya marjinallik olarak görüp geçemiyorum doğrusu .
Bir trajediye doğru ilerleyen çarpık bir öyküyü anlatmak elbette ilgisini çeker bir yönetmenin ama Tom Kalin'in bu filmde yaptığı kadar yorumsuz , yüzeysel ve duygusuz bir filmin kanımca hiç cazibesi yok .
Bir karakter analizi olması gerekirken , adeta düz bir biçim denemesine dönüşmüş olan Vahşi Zarafet , Christophe Honoré'nin 2004 tarihli Annem ( Ma mère ) filmi kadar boş ya da sırf marjinallik uğruna marjinal olmasa da ( çünkü kabul etmeli ki yukarıda saydığım yığınla temayı en azından çağrıştırıyor ) , neticede fazla radikal bir noktada duran ve festival izleyicilerinin bile kısıtlı bir kesimine hitap edecek bir film .
