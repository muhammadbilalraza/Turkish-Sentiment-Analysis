Rus animasyon stüdyosu Wizart animasyon , 2012 ve 2014 yıllarında vizyona giren Karlar Kraliçesi  ( The Snow Queen ) serisinden sonraki projesiyle yeniden sinemaseverlerin karşısına çıktı .
Kuzular Kurtlara Karşı  ( Sheep and Wolves ) , rengârenk dünyasıyla küçük izleyicilerini mutlu edeceği gibi , sinemasal referanslarıyla büyükleri de gülümsetmeyi başarıyor .
Çocuk masallarının önde gelen ismi Hans Christian Andersen'ın klasikleşmiş eseri Karlar Kraliçesi’ni başarılı bir biçimde sinemaya uyarlayan Wizart animasyon , son olarak tiyatro oyunu halinde tasarlanan bir hikâyeyi sinemalaştırıyor .
İlk Karlar Kraliçesi’nin yönetmeni Maksim Sveshnikov ve Neil Landau tarafından yazılan senaryo , Andrey Galat ve Maksim Volkov ikilisi tarafından peliküle aktarılmış .
Film , uzak bir diyarda , sevimli köylerinde sakin ve “insani” bir yaşam süren kuzuların , kurt sürüsünün en başına buyruk , aklı havada , beceriksiz ve sakar mensubu Grey ile mucizevî bir biçimde tanışmaları üzerine kuruluyor .
Kurt sürüsünün başına geçmek isteyen fakat liderlik için fazlaca havai olan Grey , kız arkadaşı Bianca’nın da onu terk etmesiyle değişmeye karar veriyor .
Bir çingeneden aldığı iksir yüzünden yanlışlıkla koça dönüşen kahramanımız , kendisini bir anda kuzuları kurtlara karşı koruduğu tehlikeli bir serüvenin içerisinde buluyor …
Gösterime girdiği Cuma günü akşam seansında izlediğim Kuzular Kurtlara Karşı filmi , salonu dolduran küçük yaştaki izleyicileri hedef kitlesi olarak belirlemesine rağmen , dikkatli ve sinemaya aşina ebeveynleri de yakalamayı başaran bir yapım .
Grey’in yeniden kurt olmaya çalıştığı sekanslarda kullanılan müzik , bolca Rocky tınısı barındırırken ; kurt saldırısının konuşulduğu toplantıdaki turuncu canavarın , sinema tarihinin ikonik karakterlerinden Hannibal Lecter’ı ( Kuzuların Sessizliği , The Silence Of The lamba ) çağrıştırması ise kayda değer bir göndermeydi …
Keza değişim ve dönüşüm gibi benliğe dair kavramları hikâye aralarına serpiştiren film , final çıkarımlarıyla faydalı ve öğretici bir başarı öyküsü sunmayı ihmal etmiyor .
Şimdiye dek izlediğimiz bu ve benzeri hikâyelerde dönüşüm daha güçlüye özenme şeklinde olurken , Kuzular Kurtlara Karşı filminde kurdun , aşkı uğruna bir koça dönüşmesi ve liderlik vasıflarını kazandığı , hayatı öğrenip , olgunlaştığı bedenin kendisinden farklı bir hayvana ait olması , James Cameron’ın Avatar filminin çıkış noktasıyla paralellik taşıyor .
Avatar’da da Jake karakteri , sevdiği kadın Neytiri uğruna Pandoralı oluyor ve gerçek hayatta kendisinde eksik gördüğü her şeyi , Pandoralı yaşamındaki liderlik mücadelesiyle tamamlıyordu .
Bu açıdan Kuzular Kurtlara Karşı filminin , Avatar’la yakın formüller üzerine kurulduğunu söylemek çok yanlış olmaz …
Teknik açıdan baktığımızda bir Pixar harikası değil elbette ama modern film yapma teknolojilerinin nimetlerini sonuna kadar kullanmayı bilen bir film Kuzular Kurtlara Karşı .
Ancak şuna da değinmek gerekir ki , insan yaşamına benzer bir hayat sürdüren hayvan karakterleri yaratan yapım , Pixar'la kırılma noktası yaşayan Hollywood animasyonlarından epeyce ayrılıyor .
Çünkü artık National Geographic izleyerek büyüyen modern çağ çocukları için iki ayağı üzerine kalkıp yürüyen hayvan kahramanlar biraz demode kalabiliyor .
Rusların Amerikalılardan öğreneceği daha çok şey olduğunu göz ardı etmemek gerek …
Son kertede Kuzular Kurtlara Karşı , bir çocuk animasyonu için türünün en iyilerinden , bir başyapıt sayılmasa da , Hollywood dışında üretilmiş başarılı bir animasyon filmi olarak her yaştan izleyicisini tatmin etmeyi başarıyor .
Bilhassa pastoral tadı ve her biri incelikle tasarlanmış karakterleriyle keyifli bir masal anlatısı vaat ediyor .
23 Nisan haftasında çocuklarını sinemaya götürmek isteyen aileler için doğru bir tercih .
Başak Bıçak basakbicak@gmail.com
https : / / twitter.com / BasakBicak
