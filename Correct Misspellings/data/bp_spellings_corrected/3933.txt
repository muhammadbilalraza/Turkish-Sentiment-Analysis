Obra Maestra ( Başyapıt ) " kıyak " bir film .
Amerikan yeraltı sinemasının " sidikli " prensi John Waters'ın Cecil B. Demented adlı ( İstanbul Film Festivali'nde de gösterilmiş ) filmini hatırlatıyor biraz .
Açılış konuşmasını John Water üzerinden yapalım , ardından esas filmimize geçeriz .
Aç Parantez : John Water Water , eşi benzeri olmayan bir Amerikalı yönetmen .
Trash aleminin Papa'sı olarak selamlayanlar var kendisini .
Pink Flamingos ve Mondo Trasho gibi " başyapıt " lardan sonra hafifçe mainstream'e göz kırpan Hair - sprey , Serial Mom , Cry Baby gibi filmler yaptı . ( ki bunlar ülkemizde de sinemalara , televizyonlara sıçramıştır ) .
Son filmi Cecil B. Demented bir zamanlar ( ya da hâlâ ! ) bir parçası olduğu yeraltı sinemasına dair bir parodi .
Kendi kökenlerine dair bir " sıkıntısı " yok muhakkak ama çok da ciddiye aldığı söylenemez .
" Kaçık Cecil " liderliğinde , yönetiminde bir grup yeraltı sinemacısı büyük bir ihtimalle casusluk filmlerinden öğrendiği bir telsiz / kostüm tarzı örgütlenmeyle ülkenin önemli kadın oyuncularından birini kaçırır !
Oralarına buralarına yaptırdıkları " Almodovar "
" Spike Lee " tarzı dövmeleri gösterdikten sonra niyetlerini açıklayan filmciler kadının da çok fazla sorun çıkarmaması üzerine filme başlarlar .
Cecil B. , gerilla tipi sinemacılığı , adeta adının hakkını vererek sokak ortasında çatışmaya dönüştürüyor .
Hollywood stüdyolarını basmalar , aile sineması hayranı ev kadınlarıyla sokak savaşı vb. Film tam bir yeraltı masalı , biraz dumanlı ama lafını esirgemeyen .
Parantezi kapıyoruzKısa filmden gelme İspanyol yönetmen ve yardımcısı Hollywood Sineması etkisi altındaki " tuhaf " müzikallerini çekmek için sinirli , alkolik bir kadın oyuncuyu kaçırırlar .
Her şey bir anda olup biter , sanırım en çok kadının senaryoyu kapağını bile okumadan plastik çöpe sallaması sinirlendirir adamlarımızı , kadını tuttukları gibi bindirirler arabaya , götürürler malikaneye .
Cecil B. Demented'in masalsı , dumanlı yapısının aksine , Başyapıt oldukça " gerçekçi " dir. Gerçeküstücülüğün doruklarında bir ülkeden geldiği ise bazı sahnelerde az buçuk fark ettirir kendini .
Yönetmenimizin ziyarete gittiği yaşlı adamın isteği üzerine dostunun karısının yıllar önce 8 mm . kamerayla alınmış çıplak görüntülerine bakarak mastürbasyon yapması gibi .
Sinir sahibi " yıldız " tutsak edildiği malikanede yavaş yavaş avcılarına alışır , hatta iki oyuncu arasında geçen sevişme sahnesinde kamerayı boş verip sevişir , çırılçıplak iki bedenin tadını çıkarır .
Fakat bir şehir çekimi sırasında kaçar gider , müzikal yarım kalır .
Başyapıt yarım kalır , bütün filmler yarım kalır .
Başyapıt'ta hoş olan , güzel duygular uyandıran şey , film yapmayı kafalarına koymuş iki kafadarın aslında bir başyapıtla uzaktan yakından alakası olmayan " tuhaf " bir film ortaya çıkarmaları .
Bu çaba ister istemez Ed Wood gibi yönetmenleri akla getiriyor .
Dünyanın geri kalanını çok fazla ilgilendirmeyen filmler için insanüstü bir çaba gösteren diğer yönetmenleri de tabii .
Zorla " oynayan " kadın oyuncunun başlarda aşağıladığı , yeteneksizlikle suçladığı iki kafadarın heyecanına ortak olması filmin gölgede kalan yüzünün içinde sakladığı cümle aslında .
Bir yanda stüdyoları , yıldızları , özel eleştirmenleri ile ticari sinema , diğer yanda 8 mm kamerayla Amerikan müzikalleri havasında filmler yapmaya çalışan çatlaklar , güzel kaybedenler .
Sizin Oyuncunuz Kim ?
Oyuncu hırsızı bu iki filmin birbirinden ayrıldığı , hatta abartalım birbirine silah çektiği diğer nokta ise birinin Amerikan Sineması içinde sıkı bir Hollywood düşmanlığının propagandasını yaparken diğerinin çıkış noktasının , idealinin , hedefinin Hollywood filmleri olması .
Başyapıt filmindeki " kafası karışık " çok saçlı yönetmen Amerika'da doğmamanın derin acısını yaşamaktadır içinde , tıpkı dünyanın hemen her yerindeki bazı yönetmenler gibi .
En sonunda silahlar indirilir herkes kendi " gizli " setine döner , klasik sinema yapma biçimlerini reddeden iki grup da dünyaya farklı bir sinemanın , ruh halinin mümkün olabileceğini ispat ederler .
Bu yeni dünyada her şey mübahdır , oynamayan oyuncular oynatılır , oynamayan mekanlar düzenlenir ve film yapılır .
Siz bir film yapacak olsanız kimi ikna etmeye çalışırdınız ?
Peki ya ikna olmazsa ?
