Babam iyi bir sinema seyircisi ve gerilim filmleri düşkünüydü ancak film izlemekle ilgili tuhaf refleksler geliştirmişti .
Kendi gençliğinde sinemada izlediği büyük prodüksiyonlar yüzünden olsa gerek , sinemanın deneysel tarafına hep kuşkuyla yaklaşırdı .
Onun en çok hatırımda kalan sözüdür ; “yine üç kişiyle film çekmişler” !
Babamdan bahsetmemin sebebi onu çok özlemem ya da geçtiğimiz haftanın babalar günü olması sebebiyle yazının içinde korsan bir eylem yapıp anmaya çalışmak değil .
Onun nezdinde günümüz sinema seyircisinin basit bir profilini çıkarmaya çalışıyorum sadece …
Sessiz Ev ( Silent House ) tam da babamın nefret ettikleri gibi bir film …
Üç kişiyle , ( aslında 5 ) tek plan ve gerçek zamanlı çekilmiş , alıştığı türden bir korku / gerilim filmi izleyeceğini düşünen seyirciyi şaşırtacak bir tür denemesi …
Korku sineması seyirciyi görsel ve işitsel tetikleyicilerle uyarmak üzerine kurulu olduğundan tam bir klişeler bataklığıdır ve birbirinin aynı filmler genel bir gişe endişesiyle çekilir durur .
Bazen de yönetmenin biri kafayı “daha önce hiç kimsenin çekmediği” bir film çekmekle bozar ve ortaya yeni bir furya başlatıcı çıkarır .
Blair Cadısı ya da Paranormal Activity filmlerinde olduğu gibi …
İşte bu hafta izleyeceğimiz Sessiz Ev filmi de böyle bir deneme olan Uruguay yapımı Issız Ev ( La Casa moda ) ’nın yeniden çevrimi .
Hollywood Latin korku sinemasından beslenmeye devam ediyor .
Amiyane tabirle ‘tıpkısının aynısı’ olan bu filmin neden bir de Amerikalı oyuncularla çekilmiş olduğu sorusuna ise şöyle bir cevabım var .
Amerikan seyircisi sadece Amerikalı karakterlerle özdeşleşebiliyor .
Asyalıların 80’ler film afişlerinde karakterleri çekik gözlü çizmeleri gibi bir his bu …
Hikaye , 1940’larda Uruguay’da bir orman evinde geçen olaylardan esinlenerek oluşturulmuş .
Sarah okuluna ara vermiş , duygusal problemleri olan tipik bir Amerikan genci …
Babası ve amcasıyla birlikte eski evleri alıyor , restore ediyor ve satıyorlar .
Yine böyle bir çabanın içindeyken işler tuhaflaşıyor ve evin içinde kimliği bilinmeyen biri ya da bir şey tarafından terörize ediliyorlar .
Sarah , elinde Vincent Price filmlerini hatırlatırcasına tuttuğu bir ışıldak / fener ile kapana kısıldığı evden çıkmak için uğraşırken biz de arkasına sinmiş vaziyette dehşete ortak oluyoruz .
Filmin en büyük numarası da bu ; kamera filmin başkahramanı Sarah’ı ilk kareden itibaren 85 dakika boyunca takip ediyor ve gerçek zamanlı bir “tekinsiz ev korkusu” yaratmayı deniyor .
Film , bu “tek plan” numarasını ‘sahici’ kılmak için başrol oyuncusunun performansına güveniyor .
Burada değilse de ABD’de epey bir medyatik olan Mary Kate Olsen ve Ashley Olsen’in kardeşi Elizabeth Olsen’in bu anlamda harika bir oyunculuk çıkardığını söyleyebilirim .
İkiz ablalarından farklı olarak gerçekten yetenekli biri ve oyunculuk performansı görülmeye değer ancak aynı şeyi babasını oynayan Adam Trese ve amcasını oynayan Eric Sheffer Stevens için söylemek mümkün değil .
Onlar daha çok Supernatural dizisinin bir bölümünde yer alan konuk oyuncular gibiler .
Filmi sevmemi engelleyen de finale yakın dönemeçten sonra bu ikilinin verdiği kötü oyunculuk performansı oldu .
La Casa Muda’yı da izlemiş olanlar ne demek istediğimi daha iyi anlayacaklardır .
Tabii burada bir yönetmen tercihi de var gibi görünüyor .
La Casa Muda’yı çok etkileyici yapan ve bizim de yakın olduğumuz o latin duygusallığı gidip yerine karakterler arası mesafeli bir ilişki girince , hikayenin özü de ölüyor .
Sessiz Ev , denenecek hiçbir şeyin kalmadığının düşünüldüğü korku türünde , teknik açıdan devrimsel bir çalışma ( ama aslında bu cümleleri asıl filmi düşünerek yazıyorum ) .
Blair Cadısı’ndan beri bu tür şeyler deneyen yönetmenlerin ortak derdi , seyirciyi filmin içine çekebilmek .
Sessiz Ev bu anlamda başarılı ancak hikaye fazla tahmin edilebilir .
Korku filmi takipçileri ilk 10 dakikada olayın nereye gideceğini çözeceklerdir ve film tamamen finale odaklandığı için arada yaşananları , evin içindeki o gereksiz keşif turlarını izlerken sıkılacaklar .
Yapacak çok önemli bir işiniz yoksa ve “tükendi” denilen bir türde hala yeni gösteriler yapılabileceğini görmek istiyorsanız Sessiz Ev’i izleyin derim .
Sadece türün meraklılarına önereceğim bir film … murattolga@gmail.com
