Ve Sonra Dans Ettik  ( And Then We Danced ) , son günlerde en çok Gürcistan’daki muhafazakar ve aşırı sağcı kesimler tarafından galasına yapılan saldırı , vizyona girmesini engelleme çabaları ile gündemde .
Tam bir “gerçek hayat , sanatı taklit ediyor” durumu .
Veya filmin ele aldığı mevzuda ne kadar doğru noktalara temas ettiğinin ispatı .
 
Gürcistan halk dansları eğitimi verilen bir okul ve gençliğinde bu alanda başarılı bir isim olan babasının izinden gidip dans etmek isteyen Merab adlı gencin öyküsü bu .
Başka bir şehirden gelip gruba yeni katılan Irakli ile arasındaki yakınlaşma , Merab’ın hep bastırmaya çalıştığı eşcinselliğini ilk kez yaşamasına yol açıyor .
Fakat gencin karşısında sarsılmaz , yıkılmaz bir duvar var .
Muhafazakar , gelenekçi bir çevre .
Merab’ın dans hocalarının gözünde yeterince sert , yeterince “erkek” olmaması , bunun dansına yansıması , arzu ettiği kariyerle arasına girmeye başlıyor .  
 
Film bütün derdini halk dansları ve onların yorumlanış biçimi üzerinden aktarıyor .
Köklü geleneklerde reform yapılabilir mi ?
Kadim bir anlayışı , değişen dünyaya uyarlamak mümkün mü ?
Bu açılardan filmin sadece LGBTİ + temasının ötesinde bir meselesi var .
Zenginliği burada .
Fakat tabii öyküsü bir gencin eşcinselliğiyle barışması , hislerinden ve içgüdülerinden korkmaması , kimliğinden kaçmaması , sevdiğinin peşinden koşması ve bunun için herkesle savaşacak cesareti kendinde bulabilmesi hakkında .
Yönetmen Levan Akin’in dinamik sinema dili ve başrol oyuncusu Levan Gelbakhiani’nin doğal performansı birleşince , seyircinin yüreğine dokunmayı başarıyor da …
 
Ancak şunu görmezden gelmek zor .
Senaryo , olay örgüsü ve karakterler , bazen sahne sahne yakın tarihli bir diğer eşcinsel aşk filmini hatırlatıyor .
Luca Guadagnino’nun Beni Adınla Çağır’ı ( Call Me bu Your Name ) ile öylesine gözardı edilemez paralellikler var ki , o film hafızanızda yer etmişse , burada seyir zevkiniz ister istemez baltalanıyor .
 
Aslında Ve Sonra Dans Ettik , hemen her açıdan daha kuvvetli çatışmalar üzerine kurmuş metnini .
Çünkü Beni Adınla Çağır gibi aşık çiftin çevresinin koşulsuzca destekleyici ve açık görüşlü olduğu bir ortamda geçmiyor öykü .
Kimliklerinin afişe olması demek , sadece okuldan atılmak değil , fiziksel şiddet hatta belki ölüm demek .
Yine de benzerlikler , üstüne final bloğunda Billy Elliot’ı da hatırlamak , acaba bu film Batı’nın festival ve ödül çevrelerinde başarılı olmak gayesiyle hesaplanarak mı yaratılmış huzursuzluğu , en azından şahsi görüşüme göre , etkiyi zedeliyor .
 
Kişisel olarak üzerimdeki bu etkisi bir yana , Ve Sonra Dans Ettik gerçekten de Batı’nın festivallerinde ve ödül çevrelerinde güçlü adımlarla ilerliyor .
İlerlediği son nokta da yeni adıyla “En İyi Uluslararası Film” Oscar adaylığı olsa gerek .
Gürcistan , beklendiği gibi tutucu bir tavır sergiledi ve eşcinsellik temasından dolayı filmi Oscar’a göndermemeyi seçti .
Bunun ülkelerini “kötü gösteren” bir durum olduğuna inanan köhne bir nefret zihniyeti hala yaygın orada da .
Gala gecesi yaşanan olayların da ispatladığı gibi …
Filmin finansmanında büyük pay sahibi yapımcı taraf İsveç’ten olunca , bizdeki Mustang örneği misali , Ve Sonra Dans Ettik bir Akademi Ödülü adaylığı için İsveç adına yarışacak .
Şu durumda , filmde sık sık yüksek sesle dile getirilen “Bu ülkeden kaçıp kurtulmalıyız ! ” yakarışını , gelecek umudunun hep yurtdışında aranışını haksız bulabilir misiniz ?
 
En azından şunu bilmek güzel …
Ve Sonra Dans Ettik bütün engelleme ve saldırı girişimlerine rağmen , nihayet kendi ülkesinde de vizyona girmeyi başardı !
Merab’ın dansı belki kendi halkına da dokunabilir artık .
