Süper kahramanlar çağında yaşadığımızı biliyoruz .
Marvel ve DC'nin ezeli kapışması sayesinde birbiri ardına seyircilere saçılan süper kahraman filmleri artık beyaz perdenin en kıymetli hazineleri durumunda .
Ancak bir noktaya değinmekte yarar var ; " Festival kitlesi " olarak yaftalanan seyircilerin sırt çevirmeye eğilimli olduğu , aksiyonu bol , derinliği az , dünyayı kurtaran kahramanın da " falsosuz " olduğu süper kahraman filmleriyle Marvel'ın son 10 yıla yayılan alametifarikaları keskin bir çizgi ile birbirinden ayrılıyor .
Marvel'ın Iron Man ile başlayan bu süper kahramanlar geçidi her filmle kendini ileriye taşıdı ve evrenini genişletmeyi başardı .
Kurgusal kahramanlarımızın dünyayı kurtarmanın yanı sıra travmalarına , acılarına , zayıf noktalarına ve daha önceleri süper kahramanlara " yakışmayan " iticiliklerine şahit olabildiğimiz , alternatif bir süper kahraman evrenine giriş yaptık .
Mizahı , aksiyonu , sosyal ilişkileri dozunda kullanan , türünün ne olduğu sorusuna pek çok farklı cevabı verdirebilen süper kahraman filmlerinin en yüksek noktası Avengers : Sonsuzluk Savaşı da Marvel meşalesini bir adım ileri taşımaktan geri kalmıyor .
" Her film kötü karakteri kadar iyidir " sözü , " Avengers : Sonsuzluk Savaşı " nine gözünü hiç korkutmamış .
Dünyanın karşılaştığı en büyük tehdit olarak boy gösteren Thanos , bir yandan uzayda yere bastığı her gezegende soykırım yaparken , bir yandan da bunu o kadar incelikli bir ideoloji ve " fedakarlık " duygusuna sarmalıyor ki , kötülüğün anlaşılmamaktan kaynaklı ürkütücü yanı kayboluyor ve o koyu sisin içinde düzenli bir kaos yaratıldığını fark ediyoruz .
Karşımızda çok katmanlı , iyi işlenmiş , siyaha da beyaza da uzaklığı bakış açımıza göre belirlenecek bir " kötü adam " var .
Üstelik de Josh Brolin ile kusursuz bir bütünleşme yaşıyor .
Eğer bir süper kahraman filmi seyircisine taraf seçmekte zorluk yaratıyorsa o filmden beklenti bir hayli büyük olmalıdır diye düşünüyorum .
Her ne kadar kutusuna sığmakta zorlanan bir yapısı olsa da , film kendini fazla fire vermeden dengelemeyi başarıyor .
Serinin yönetmenleri Rousseau kardeşler , Marvel sinematik evreninde sağlam adımlarla yürümeyi başardılar .
Yaptıklarının doğru olduğunun farkında olan kardeşler , çıtayı giderek yükseltmeyi ve risk almayı seven bir vizyona sahipler .
Bu da " Avengers : Infinity War " da pek çok risk alınmasını sağlamış .
Filmin kendisinden önceki fantastik bilim kurgulara göz kırpan bir yanı olması seyircilerin gözünden kaçmayacak bir detay .
Star Wars'un bir tık karanlık çizgisini , Yüzüklerin Efendisi'nin destansı savaşlarını , Harry Potter'ın iki bölümlük son filmlerinde oldukça öne çıkan kötülükle iyiliğin iç içe geçmesi durumunu , Sonsuzluk Savaşı'nda görebiliyoruz .
Kim iyi , kim kötü , kim haklı .
Bu sorular her seyircinin bireysel olarak yanıtlayabileceği sorular haline geliyor .
Alınan bir diğer önemli risk de fenomen dizi " Game of Thrones " un yaratıcısı George R. R. Martin'in aldığı türden bir risk .
Yönetmenler seyircinin " kıymetlilerini " harcamaktan ve seyirciyi sürekli olarak bir şok durumunda tutmaktan kaçınmıyor .
Filmin en başından itibaren , filmi dışarıdan bir göz olarak izleyip olayların akışına yalnızca tanık olmanın verdiği güven hissini alamayacağınızı anlıyorsunuz .
Beklenmedik kayıplar , şaşırtıcı olaylar , kaotik senaryolar birbiri ardına geliyor .
Seyirci olarak yakalamaya çalışırken zorlanıyorsunuz ancak Rousseau kardeşlerin bunun için de bir çözümü var .
60'dan fazla çizgi roman kahramanını bir arada paketleyen film , kimi karakterleri ön planda tutarken , kimilerine pek de yüz vermiyor .
Böylece yalnızca hikaye akışı içinde etkin rol oynayanları takip ediyoruz .
Bu takip sırasında da Star Wars'u akıllara getiren gezegenlerden , Elon Musk eli değmiş Elf diyarları tadındaki Wakanda'ya yolculuk ediyoruz .
Bu yolculuk seyirciyi yormadığı gibi , hikaye akışını da bozmamaya dikkat ediyor .
Yönetmenlerin filmden önceki röportajlarında altını çizdikleri en önemli şey , Sonsuzluk Savaşı'nın iki parça halinde planlandığı ancak her parçanın kendi içinde bir bütünlük oluşturarak özgün bir film ortaya koyduğu idi .
Haklılar , ilk bölüm olması hikayeyi yarıda bırakmıyor , bir sona ulaştırıyor ve kendi çemberini tamamlıyor .
Ancak bunu sağlayabilmek için kimi noktalarda abartıya kaçılmış olduğu da bir gerçek .
Filmin epik yönünü öne çıkarıp dünyayı tehdit altına sokarken , birbirinden farklı pek çok kahramanı bir araya getirip onların ilişkilerideki dinamikleri kurgularken , bir de bunu Marvel'ın popüler olmasını sağlayan " karakterlere sadık kalma " yoluyla yapmaya çalışırken kimi fireler verilmesi bir hayli normal .
Iron Man , Doktor Strange , Thor , Kaptan Amerika ve Galaksinin Koruyucuları filmde başı çekerken , Örümcek Adam , Black Panther , Vision , Hulk ve Scarlett Witch gibi karakterler de onların hemen ardından bakıyor .
Hikaye akışında daha az etki eden isimler ise Black Widow , Bucky Barnes , Falcon ve War Machine oluyor .
Oyunculukların da paralel şekilde yüksekten vasata indiğini söylemek yanlış olmaz .
Ufak bir not daha ; filmin ilk sahnelerinde Loki'nin yaptığı Hulk göndermesi , ilk " Yenilmezler " filminin hayranlarının da gözünden kaçmıyor .
- Önemle belirtilmesi gereken bir nokta da , filmin bitişinden sonra muhakkak ekstra sahneler için beklenmesi gerektiği .
Bir sonraki filmin seyri için oldukça önemli bir detay ekstra sahnede seyircilere sunuluyor .
Marvel serisi birbirini geliştiren ve destekleyen filmlerle ilerleyen bir zincir gibi .
" Yenilmezler " in ardından gelen " Kaptan Amerika : Kış Askeri " seriye bir dönemeç eklerken , " Kış Askeri " aracılığıyla ulaştığımız " Kaptan Amerika : Kahramanların Savaşı " da serinin çizgisini değiştirmişti .
" Avengers : Infinity War " ise kimi klişeleri doğru yollarla kullanarak , özgün çatışmalar yaratarak , karakterlere yeni kalıplar sunup bir yandan da bunu onların doğasına yedirerek yeni bir süper kahraman film türü yaratıyor .
Tıpkı " Blade Runner " ın " tech noir " türünü yarattığı gibi , " Avengers : Sonsuzluk Savaşı " da mizahın , fantastik kahramanların ve aynı zamanda karanlık bir çatının bir arada iyi tutunabildiği bir türün ilk ürünlerinden olabilir .
Bittiği anda devam halkası için bekletmeye başlayan " Avengers : Sonsuzluk Savaşı " , DC'ye karşı mutlak bir zafer gibi görünmenin yanı sıra , Marvel'ın yeni bir çağa adım attığının da kanıtı niteliğinde .
