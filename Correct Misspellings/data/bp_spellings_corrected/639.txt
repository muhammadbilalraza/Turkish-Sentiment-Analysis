Katıldığı festivallerde övgülere boğulan , şimdiden birçok listenin bir numarası olan ve merakla beklediğimiz Nomadland , sonunda İstanbul Film Festivali kapsamında düzenlenen Filmekimi Galaları gösterimleriyle karşımıza çıktı .
The Rider’la 2018 yılında harika bir işe imza atan Chloe Zhao’nun yönetmen koltuğunda oturduğu , Jessica Brurder’in “Nomadland : Surviving America in the Twenty - First Century” adlı kitabından uyarlanan filmin başrolünde Frances McDormand yer alıyor .
David Strathairn’in de rol aldığı filmin diğer oyuncuları ise filme konu olan hayatı yaşayan gerçek kişilerden oluşuyor .
Filmin senaryo ve kurgu çalışmalarını da Chloe Zhao’nun yaptığını belirtelim ve filme geçelim .
Filmin muhteşem anlatımı ve kurulan atmosferiyle başlamak sanırım doğru olacaktır .
Zhao , bir yol filmine imza atarken , Malickvari bir atmosfer kuruyor ve anlatısını belgesel türüne yakın bir noktada oluşturuyor .
Doğa görüntüleri , karakterleri yakından hissetmemizi sağlayan kamera kullanımı ve geniş açıyla verilen , Western filmlerinin arka fonunu oluşturacak planlar , Malick sinemasını anımsatan ve Zhao’nun The Rider filminde de bolca kullandığı tercihlerdi .
Kaldı ki , Malick’in Badlands filminin geçtiği Güney Dakota’da çekilen sahneler ve kullanılan benzer açılar da bunu destekler nitelikte .
Bu görsel bonusların yanında , Zhao’nun yol filmi , Amerikan bağımsız sinemalarında örneklerini gördüğümüz birçok filme benziyor ama asla kopya olmadığı gibi , bir o kadar da özgün kalmayı başarıyor .
Belgesel tarza yakınlık ise filmin en büyük ve gerçekçiliği destekleyen unsuru .
Bu filmin türü için belgesel diyecek izleyicilere asla itiraz edilemeyecek derecede ön planda olan bu anlatımı , özellikle kendini oynayan ve hayatından kesitleri aktaran kişilerin monolog ya da diyaloglarında bulmak mümkün .
Bu gerçekliğin içinde bir kurmaca filmden ziyade , göçebe hayatı yaşayan insanların yaşantısını öğrenmek ve onlarla bir bağ kurmak son derece mümkün .
Elbette , bunların toplamını alıp , yanına Joshua James Richard’ın sinematografisi ve Ludovico Einaudi’nin müziklerini koyunca ortaya şiirsel bir modern ağıt çıkıyor .
Zhao’nun yönetmenliği ve atmosfer kurma becerisi ne kadar iyiyse , Frances McDormand’ın performansı da o kadar iyi , hatta daha iyi .
Filmin , tüm bu özellikleri bir yana , McDormand’ın oyunculuğu bir yana .
Hali hazırda , zaten gelmiş geçmiş en iyi oyunculardan olan ve harika performanslar ortaya koyan McDormand’ın Nomadland performansı için en iyisi demek sanırım yanlış ya da abartı olmaz .
Filmin belgeselvari anlatımına uyan , gerçek hayattaki hikayeleriyle filmde yer alan diğer oyuncuların yanında hiç sırıtmayan , hatta onlardan daha gerçek gelen , inanılmaz bir performansla karşı karşıyayız .
Bu başarılı performans , filmin bütün dertlerine , söylemlerine ve hatta atmosferine bile yardımcı oluyor .
Kısacası , sinema tarihine geçecek , kusursuz bir performans .
McDormand’ın canlandırdığı fren karateri üzerinden , filme bir de “karakter sineması” etiketi koyup ne kadar yönlü olduğunu söyleyebiliriz .
fren , 2008 yılındaki ekonomik çöküş sonrası , işini ve eşini kaybetmiş , kalan her şeyi de bırakarak bir yolculuğa çıkmış , hüzünlü görünse de oldukça güçlü bir karakter .
O dönem yaşanan ekonomik sıkıntı sonucu posta kodu dahil iptal edilen bir bölgenin insanı .
fren gibi , o dönemin en çok vurduğu insanlar da orta yaş ya da bir üst yaş grubuna ait , erken emekli edilmeye çalışılan ve bu hakları konusunda sıkıntı yaşayan insanlar .
Bir de tabii yok olmaya mahkum edilmiş , küçük ölçekli işletme / fabrika sahipleri ya da çalışanları .
Zaten meselenin , fren üzerinden ilerlese de siyasi ve ekonomik mesajları da bu karakterler üzerinden veriliyor .
Kısa sürede bu duruma düşen insanlar ve onlar fakirleşirken daha da zenginleşen insanlar da bu söylemlerden nasibini alıyor .
Tabii ki yanlış politikalar ve sistemin sorunları da derinlemesine olmasa bile söylem olarak karşımıza çıkıyor .
Ancak , bu insanlar , bu durumla başa çıkmayı bir şekilde yolculuk yaparak , karavanlarında yaşayarak ve göçebe bir hayat sürerek yapıyorlar .
Kimisi halinden memnun , özgürleşmeyi , yaşlanmayı ve bir şekilde hayatta kalmayı , yapabilecekleri en güzel şekilde gerçekleştirmeye çalışıyor .
Elbette , bazılarının ki ise tamamen zorunluluk ; Ölüme yaklaşırken , geride bırakılanlar ve kayıpların ardından sadece zamanı doldurmak ya da kendilerini başka şeylere adayarak boşluk doldurmak .
Zira , Zhao’nun da dediği gibi , kayıplarımızla yolun sonunda mutlaka görüşeceğiz ve bir araya geleceğiz .
fren , filmin bir yerinde en can alıcı repliklerden birini ortaya koyuyor ve bir evsiz olmadığını , sadece bir “ev”inin olmadığını söylüyor .
Zira , kayıpların ardından , göçebe hayatı yaşayan birçok insanın yapı olarak bir evi yok ama bu durum onlar için sadece nesnel .
Aslında , yaşadıkları karavanlar tamamen kendi evleri ve yuvaları .
fren , karavanının tamir parasının neredeyse yeni bir karavan alacak kadar edeceği söylendiğinde de , Şükran Günü için kalacak oda verilen evde de , kardeşi ve eski komşusu tarafından içtenlikle yanlarında kalabileceği söylendiğinde de aynı şeyi hissediyor ve uyguluyor : Benim bir yuvam var !
Bu sebeple , yeni karavan almak yerine tamir ettirmeyi seçiyor , kalacak misafir odası yerine karavanda uyumayı tercih ediyor ve teklifleri birer birer reddediyor .
Her geçici işin ve bölgenin sonunda , evi olan karavanında , huzurla ve güvenle yola koyuluyor .
Değişen sadece komşuları ve park edecek yer bulma sorunu oluyor .
Nomadland , hiçbir şekilde ajitasyona girmeden ama göğsümüze büyük bir yumruk atarak salondan ayrılmamıza sebebiyet veriyor .
Zhao , tıpkı The Rider filminde olduğu gibi alışılmışın dışında kodlar kullanarak yine bir Western hikayesi anlatıyor .
The Rider’da erkeklik , güç ve ait olma kavramlarını , yine Malick ve Cassavetes tarzı anlatımla önümüze koyan ve şahsi fikrimce o senenin en iyi filmine imza atan Zhao , bu kez bir kadın hikayesiyle , ölüm , yaşam , hayatta kalma ve kayıpların ardından yaşadıklarımızla , belki de yine yılın en iyi filmine imza atıyor .
Son yılların en heyecan verici yönetmenlerinden olan Zhao’nun bir Marvel filmi çekmek üzere olduğu notuyla yazımı bitireyim .
Marvel filmleri için , Scorsese ustanın “sinema bu değil” cümlesine katılanlardanım ama kim bilir ?
Belki de Zhao sayesinde Marvel filmleriyle bir barışma imkanım olur .
