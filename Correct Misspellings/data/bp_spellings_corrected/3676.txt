Eğer sıkı bir Garfield hayranıysanız , yeni model Garfield filmlerini izlemeye vicdanınız el vermeyebilir .
Garfield ve Garfield 2 adı altında çekilen yeni filmlerin Garfield'ın tüy renginden göz rengine dek fiziksel görünümünü baştan sona değiştirdikleri ortada .
Ben kendi adıma Garfield'i tembel bir ev kedisi görünümünden son moda bir film yıldızı fiziğine büründüren bu filmlerin , sahici bir Garfield hikayesi anlatabileceklerini düşünmüyorum açıkçası .
Öncelikle yeni çekilen Garfield filmlerinin , sürükleyici olabilmek adına tembel kedimizi aksiyon ve tehlike yüklü serüvenlere mağdur bırakmalarını oldukça lüzumsuz bulduğumu söylemem gerek .
Zira Garfield'ın ilgi çekici ve sürükleyici bir karaktere dönüşebilmesi için dünyanın öbür ucuna seyahat etmesine ya da sonu gelmeyen hareketli bir kovalamacanın içine sürüklenmesine gerek yok kanımca .
Çünkü Garfield bugüne kadar tek bir evin içinde sürdürdüğü türlü maceralarla milyonlarca insanı peşinden sürükleyebilmiş , doğal haliyle sizi saatlerce ekran başına kilitleyebilecek kadar esprili , zengin ve kapsamlı bir karakter .
Eğer onun karakteristik özelliklerine sadık kalmayı başarabilirseniz , isterseniz tek bir odanın içinde geçen ve tek bir olaya odaklanan basit bir film yapın yine de kalabalık bir izleyici kitlesine hitap edip , her yaştan insanı eğlendirebilirsiniz .
Gelelim bu hafta vizyona giren yeni Garfield filmine .
Garfield Geri Dönüyor'un senaryosu bizzat Garfield'ın yaratıcısı Jim Davis tarafından yazılmış .
Bu nedenle de bu filmi , diğer son model Garfield filmlerinden ayrı bir kategoriye yerleştirmek mümkün .
Öncelikle filmde Garfield dahil bütün karakterlerin Jim Davis'in çizdiği doğal renkleri ve boyutlarıyla fiziksel olarak hiçbir değişime uğramadan kamera karşısına geçtiklerini belirtmek gerek .
Çünkü bu durum sıkı bir Garfield fanatiğinin filme yoğunlaşmasına yetiyor diyebiliriz .
Dahası filmin hikayesi Garfield'ın kendi çizgi dünyasından " gerçek " dünyaya adım atmasına ve bu durumdan hiç de hoşnut kalmayarak kendi alışıldık evrenine geri dönmek için çırpınmasına odaklanıyor .
Ki bu konu Garfield'ın üç boyutlu görüntüsünü " gerçek " insanların " gerçek " dünyasına taşıyan diğer Garfield filmlerine bir cevap niteliği taşıyor bana göre .
Anlayacağınız Jim Davis Garfield Geri Dönüyor'da son model Garfield filmlerine karşı cevap hakkını kullanıyor .
Ancak filmin görsel niteliğinin Pixar ve Walt Disney gibi günümüz animasyon devlerinin gerisinde kalması iyi niyetle ortaya konan bir projenin çuvallamasına neden olmakta .
Filmde , Garfield'ın yaşadığı çizgi dünya ile " gerçek " dünya arasında belirgin bir tezat yaratılmak istenmiş .
Bu nedenle de çizgi dünya parlak , göz alıcı renklerle donatılırken , " gerçek " dünyanın tasvirinde daha pastel tonlar kullanılmış .
Fazla orijinal olmasa da işlevsel sayılabilecek bu girişimin , teoride kulağa hoş gelse de pratikte sonuçsuz kaldığını söyleyebiliriz .
Belli ki filmin animasyon kalitesi bu tip görsel oyunları başarıyla yansıtmak için yetersiz kalmış .
Parlak renkler insanın gözünü rahatsız edecek kadar parlak ve yabancılaştırıcı bir etkisi var .
Bununla birlikte animasyon ekibinin acemi performansı nedeniyle Garfield Geri Dönüyor'da karakterlerin bedensel kıvraklıklarının ve yüz mimiklerinin kısıtlı kalıp , otomatikleşmesi de oldukça moral bozucu bir durum yaratıyor .
Garfield'ın kara mizaha varan alaycı karakterinin yüz mimikleriyle desteklenemeyişi filmin genel havasını olumsuz yönde etkiliyor .
Özellikle Pixar animasyonları sayesinde çizgi dünyaların elle tutulur derece kusursuzlaştığı bu günlerde bu tip görsel yetersizliklere tahammülümüz giderek azalmaya başladı sanırım .
Bu tahammülsüzlük Garfield Geri Dönüyor'u zevkle izlememizi de ne yazık ki engellemekte .
Diğer yandan , filmde , karakteristik çizgilerinden ödün vermeden hareket eden Garfield karakterlerinin yanı sıra farklı çizgi dizilerden Garfield dünyasına transfer olan yeni karakterlerle de karşılaşıyoruz .
Bu karakterlerin Garfield dünyasına olabildiğince uyum sağladıklarını ve filme değişik bir hava kattıklarını söyleyebiliriz .
Ancak inanıyorum ki bu karakterler yerine filmde yer almayan Liz ile , Irma ile , oyuncak ayı Pooky ile , intikam düşkünü örümcekler ile ve Garfield'in seviyeli bir iş ilişkisi tutturduğu farelerle karşılaşmak yüzümü daha çok güldürürdü .
Sonuç olarak Garfield Geri Dönüyor'un Jim Davis'in kaleminden çıkması diğer Garfield filmlerinden oldukça farklı bir gözle izlenmesine olanak tanıyor .
Fakat filmin görsel yetersizliği karakterlerin performanslarına da ket vuruyor .
Bununla birlikte , filmde Garfield'ın kimi esprileriyle çocuklardan çok yetişkinlere hitap eden bir çizgi dizi olduğu unutulmuş gibi görünmekte .
Çocuklara hitaben çekildiği her halinden belli olan Garfield Geri Dönüyor'da huysuz kedi Garfield'ın Jon'a ve Odie'ye yönelik acımasız esprilerinin , zaman zaman çığırından çıkan melankolisinin , tembelliğinin ve oburluğunun sansürlendiği hissedilmekte ve bu duygu yetişkin izleyicilerin filmi eksik ve yetersiz bulmalarını olası kılmakta .
Daha önce de bahsettiğim gibi keşke Garfield Geri Dönüyor eski yöntemlerle çekilmiş , nostaljik bir Garfield filmi olmayı başarabilseydi .
O zaman benim gözümde hala zaman zaman televizyon kanallarında rastladığım Garfield and Friends dizisine rakip çıkabilecek kalitede bir Garfield yapımına dönüşebilirdi belki .
