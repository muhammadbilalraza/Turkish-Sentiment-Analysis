Belki de aradığın “bir”i değildir .
Bir “yer”dir ya da birinin yanında geçireceğin bir “an” .
Zaman ve mekanın ket vuramadığı bir aşk hikayesi anlatıyor “Senin Adın” .
Sadece bunu yapıyor olsaydı bile , eşsiz çizimleri ve müzikleri , hayatın içinden diyaloglarıyla büyüleyici olabilirdi .
Ama tek bir öyküyle yetinmiyor .
1973 doğumlu Japon sinemacı Makoto Shinkai harika kariyerine nefis bir halka eklemekle kalmıyor , her başarılı anime’de olduğu gibi seyircinin hayalgücüne yer bırakan , sonunda da anlattığından çok “hissettirdikleri” ile kalbe kazınan bir işe imza atıyor .
1970’lerde Japonya’da yükselişe geçen “manga” ve o öykülerden sinemaya uyarlanıp Osamu Tezuka gibi ustaların temellerini attığı “anime” , günümüzde çok farklı bir yerde .
Studio Ghibli gerçeği ve Hayao Miyazaki etkisini düşündüğümüzde bir tür zirveden söz edebiliriz .
Hemen her konuda , sadece çocuklarla sınırlı olmayan , yetişkinlerin de kendilerinden çok şey bulacağı hikayeler anlatılıyor .
Hayata ve ölüme dair her türlü kavram , belli bir disiplin içinde ama neredeyse her defasında yenilikçi bir şekilde seyirciye sunuluyor .
“Senin Adın” ön planda iki genç , Taki ve Mitsuha arasında , zamana ve mekana direnen bir aşk öyküsü anlatıyor görünebilir .
Ama çok daha derin bir yapısı var .
Derinlik derken sadece felsefeden söz etmiyorum .
Aşk konusunda “zaman”ı ve “mekan”ı bir engel olarak gösterirken göklerden yaklaşan “tehlike”ye karşı kahramanların “zaman”a ve mesafelere karşı savaşmasını da anlatmayı başarıyor .
Biri Tokyo’da biri kırsalda yaşayan iki gencin , birbirlerinin yaşadığı yerlere öykünmeleri , öte yandan geleneklerin gücünün kaçınılmaz etkisi yine filmin içerdiği öğeler arasında .
Gelenek konusunda önemli yer ayrılan baskın Pagan öğeler , günümüz Japon insanının eskiye duyduğu özlemi ifade eder gibi .
Aynı şekilde genç kız Mitsuha’nın başkaldırdığı baba figürünün günümüzdeki yozlaşmış politikacılara benzemesi de bu kapsamda değerlendirilebilir .
Filmin ağırlık noktasını oluşturan ruhlar arası “bağ” için kullanılan “kırmızı kurdela” metaforu ise kimilerinin zihnine Takeshi Kitano’nun 2002 yapımı “Dolls” filmini düşürebilir .
Üstelik birbirlerinin bedenine girmiş vaziyette rüyalar görecek kadar bağlanan ruhların daha sonra gündelik hayatlarındaki anlam arayışları , yaklaşan “tehlike”yle birlikte seyirci açısından son ana kadar merak konusu kılınabilmiş .
Burada yine Shinkai imzalı senaryoda , zaman algısıyla oynayan her öyküde olduğu gibi , ayrıntılara son derece dikkat etmek gerekiyor .
Elbette Mitsuha’nın yaşadığı Itomori kasabasının eşsiz manzaralarına dalıp gitmekten vaktiniz kalırsa .
Makoto Shinkai , birbirine ait ruhlar mevzusunda öyle “an”lar yaratıyor ki : gezdiğiniz bir yerde belki de çok zaman önce o hep aradığınız kişi de bulunmuş olabilir .
Sizin hissettiklerini bir başkası da aynı şekilde hissetmiş olabilir .
İlk kez gördüğünüz birinin size tanıdık gelmesindeki gizem , ruhların farklı bir hafızası olmasıyla açıklanabilir mi ?
Ruhların kaçışı’ndan ziyade buluşmasını anlatıyor “Senin Adın” .
Hayatımız boyunca aradığımız “şey”in bir kişi , bir zaman veya mekan yerine “ruhsal bir an” olabileceği gibi , anime seyircisi dışındakilere belki biraz fazla naif gelebilecek bir dokusu var .
Ama her dokunaklı şiir gibi güzel .
Siz hayallere dalarken hayatın gerçeklerini bir tokat gibi vurmasıyla da kalp kırabiliyor .
Bu noktada garip bir ümit kaplıyor içimizi .
Günlük koşuşturmacaya ara verip biraz sessiz kalmayı , “an”da kalmayı öğütlüyor .
O enfes Itomori kasabasında günbatımını izlerken uzun süredir aradığımız ruhun çağrısını böylece duyabiliriz belki .
