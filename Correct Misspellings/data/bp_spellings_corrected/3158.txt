Son yıllarda , okyanusun bize yakın tarafından ; özellikle de Britanya ve çevre coğrafyadan kayda değer korku – gerilim mahsullerinin çıktığını inkar edebilmek zor .
Geçtiğimiz yıl görücüye çıkan Ghost Stories , korku sinemasına dair tüm klişelerin , bir kere daha kurcalanarak taptaze anlamlar ile buluşabileceğini bizlere kanıtlamıştı .
Fakat yine de , pazardaki payı çok büyük düşüşlere uğramayan , janra dahil heyecan verici işler görme ihtimalimiz de günden güne azalıyor .
Milenyum ile özellikle de 99 yılında Blair Cadısı’nın kazandığı ivme ile nefes alıp verebilecek yeni bir oyun alanına sahip olan korku türü ; özellikle 20’li yılların ikinci on yıllık diliminde karşımıza pek çok öykü çıkardı .
Hatta bu alanda neredeyse tüm yaratıcılık kartlarını tükettiğini söylemek hiç de yanlış olmaz .
Diğer yandan mockumentary estetiği , halihazırda tür sinemasına ilgi duyan yönetmenlerin kaçış bileti olmaya devam ediyor .
Özellikle Childer adındaki ilginç gerilim kısasıyla adından söz ettiren Aislinn Clarke’ın ilk uzun metrajlı filmi olan , Şeytanın Kapısı , türün geleceğine dair derin bir sorguya kapılıp gitmenize sebep olabilecek bir örnek diyebiliriz .
Türün en başat özelliği olan “gerçek bir hikayeye dayandırılma” geleneğinden vazgeçmeyen yapımda ; İrlanda’da yaşanan ve The Magdalene Laundries fenomeni olarak da açıklanan bir kültün peşine düşen iki rahibin başından geçenler izleyiciye aktarılıyor .
Rahiplerin , şeytanın oyun alanında üstlendikleri görevler ise malum …
Ununu eleyip eleğini asmış olan Peder Thomas , hayatı boyunca hiçbir fizik ötesi fenomen ile karşılaşmamış , mucizelere tanık olmamış ; gün sayısı azalan hayatının kalan sürecinde de , rasyonalitenin kapısına dayanmıştır .
Mesleğinin baharında , heyecanını dizginleyemeyen Peder John ise , peşinde düştükleri fenomenin gerçekliğini ortaya çıkarmaya kendini adamış , inancı sağlam ve aklı kıt bir gençtir .
Clarke , başlangıç aşamasında , tıpkı X - Files’ın sevilen ekürileri Scully ve Mulder ikilisinin çatışmasını andıran bir muhafazakarlık – rasyonalite konumlandırması yapar ve bu gerilimin ivmesiyle de öyküsünü bir süre götürmeyi başarır .
Vatikan tarafından bizzat İrlanda’ya gönderilen ikili , Meryem Ana heykellerinden birinin kan ağladığına dair söylentilerin peşine düşerler .
Bu süreç içerisinde Rahibelerin sosyal hayattan uzaktaki hayatlarının da içine girerler .
John’un girdiği dünya , ilk aşamada neredeyse mizahi sayılabilecek kadar absürttür .
Özellikle de rahibeler ile yapılan görüşmeler sebebiyle , filmin okkalı bir gerilim mi yoksa janra dahil olan diğer tüm yapımlara atfedilmiş bir parodi mi olduğunun ayrımına varmak iyiden iyiye zorlaşır .
Gel gelelim halk söylencelerinin gücü de Thomas’u zerre kadar etkilemez .
Mantık çerçevesinde açıklanabilecek fenomenlere dair bu kadar heyecanlı öyküler duymasının hiçbir tesiri yoktur .
Fakat araştırma için gittikleri manastırda buldukları , 16 yaşında hamile kalmış olan gizemli kadının öyküye dahil olmasıyla birlikte işlerin seyri değişir .
İnsanlarda uzakta zincirlenmiş bir şekilde yaşamak zorunda bırakılan Kathleen , Vatikan’ın da kolay kolay kabul etmeyeceği türden bir gerçekliği rahiplerin kapısına getirir .
Aislinn Clarke’ın öncelikli amacının iyi kotarılmış bir gerilim mockumentary örneği makyajlamak olmadığı belli !
Çoğu zaman kurmaca belgesel kalıplarını hiçe saymaktan çekinmeyen Clarke ;   The Magdalene Laundries dehşetinin ardındaki öykülerle ilgileniyor .
Sürekli olarak şiddet gören , çoğunlukla insanı haklardan ve şartlardan mahrum bırakılan kadınların çektiklerinin yanında , Meryem Ana heykelinin kan ağlıyor olmasının öykü değeri tartışmalı .
Bu anlamda metafor açısından zengin fakat işleyiş konusunda ciddi sıkıntılara sahip bir yapım duruyor karşımızda .
Bahsi geçen sıkıntıların en önemlisi ,   yukarıda da bahsettiğim gibi mockumentary estetiğine sırtını dayadığı halde geleneği hiçe sayan bir örnek olması .
Filmin ilk dakikasından beri , kötü kotarılmış bir müsamerenin izleyicisi gibi hissediyorsunuz kendinizi .
Hikayenin tüm trajikliğine rağmen , anlatımın gevşekliği ve oyuncuların pek de başarılı –daha doğrusu inandırıcılıktan uzak performansları sebebiyle ; dramatik açıdan öykünün uzağında kaldığınızı hissediyorsunuz .
Filmin kan kaybettiği bir diğer unsur da , mockumentary estetiğini yapısına eklemlemesine rağmen , türün klişelerinin hiçbir şekilde cazip hale getirememesi .
Bizzat tanrı tarafından gönderilen işaretler , en kritik zamanda pili biten kameralar ve tabi rasyonel olanla , halk söylencesinin çatıştığı o komik anlar .
Altındaki toplumsal lekeyi açık açık afişe etmeden önce , izleyicisinin çok fazla formalite ile baş başa bırakan bir yapım var karşımızda .
Son tahlile Şeytanın Kapısı , bütünlükle arası pek de iyi olmayan ve izleyicisini belli başlı “niş” anlara yönelten , jump scare güzellemeleri ve belli başlı atmosferik hamlelerle diri tutmaya çalışan bir yapım gibi görünüyor .
Bir ilk film olarak değerlendirildiğinde , mockumentary sınırları dahilinde sınıfı geçer bir mahsul diyebiliriz fakat cazip bir öykü olup olmadığı konusunda yanı iyi niyeti paylaşabilmek pek de mümkün değil .
