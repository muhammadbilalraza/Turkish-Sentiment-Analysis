90’lı yılların sonundan itibaren yazdığı kitaplar perdeye uyarlanan , Message in a Bottle , Walk to Remember ve The Notebook isimli filmlerle tanıdığımız ünlü aşk romanı yazarı Nicholas Sparks , o gün bugündür ne yazsa , beyazperdede yeri hazır .
The Longest Ride , bizdeki adıyla Seninle Bir Ömür , yazarın beyazperdeye aktarılan son işi .
Sparks , söz konusu romantizm ve dram olunca kartları doğru oynamayı bilen bir yazar , ancak uyarlama söz konusu olduğunda ortaya her zaman roman düzeyinde başarılı işler çıkmayabiliyor .   Kuzey Karolina’da yaşayan taşralı genç adam Luke , bir sanat okulunun son sınıfında okuyan Sophia ile tanıştığında , hayatının gidişatının değişeceğinin farkında değildir .
Eski kafalı ama bir o kadar da centilmen bir adam olan Luke’un o ana kadar hayatında tek bir şey vardır , o da tutkuyla bağlı olduğu baba sporu rodeo .
Sakatlığının ardından yarışlara tekrar katılmaya başlayan Luke’un tek amacı , onu sakatlayan Rango’nun üzerinde 8 saniye kalabilmektir .
Kısa bir süre içerisinde New York’a taşınacak olan Sophia , bir süre Luke’tan kaçsa da , önceleri küçük bir kaçamak olarak baktığı bu ilişkiye takılı kalır .
Her ne kadar birbirlerinden çok farklı yaşam tarzlarına sahip de olsalar , Luke ve Sophia hayatını kurtardıkları yaşlı bir adam olan Ira’nın mektupları ile hayata , birbirlerine ve aşka bağlanırlar .
Luke ve Sophia arasında yeşeren aşka 1940’larda genç bir adam olan Ira ve eşi Ruth’un hikayesi eşlik ederken , biz de her iki tarafın çeşitli fedakarlıklarla onları orta yolda buluşturan aşklarına tanık oluruz .   Son dönemin parlayan yıldızlarından brit Robertson’ı Scott Eastwood ile başrole taşıyan film kadın başrolü izleyiciye kabul ettirebilse de , erkek başrolde baltayı taşa vuruyor .
Clint Eastwood’un oğlu olan Scott Eastwood , babasının izinden gitmeye çalışsa da onun karizmatikliğine sahip bir oyuncu değil .
Oldukça yapay bir oyunculuk sergileyen Eastwood , rodeocu Luke karakterinin inandırıcılığına zarar veriyor ve brit Robertson’ın yanında oldukça yaşlı görünüyor .
İzleyici olarak ikili arasında yaşanan ilişkinin gerçekliğine inanmakta oldukça zorlanıyoruz , zira bu iki isimin arasında bir kimya da yok .
Hal böyle olunca biz de daha samimi ve inandırıcı gelen Ira ve Ruth’un hikayesine odaklanarak filmin ana karakterlerini bir kenara koymak zorunda kalıyoruz , ancak bu da kamerasını scooter Eastwood’a sabitleyen George Tillman Jr .  sayesinde pek mümkün olmuyor .
Ki Ira’yı oynayan Jack Huston ve Ruth’u oynayan Oona Chaplin’in performansları , başrollerden sonra ilaç gibi geliyor .
Filmin daha önce bir kitap uyarlamasına imza atmayan yönetmeni George Tillman Jr’ın rodeo sahnelerinde tercih ettiği slow motion görüntüler sayesinde , bir boğanın salyalarını yeterince yakından görmeniz mümkün .   Sonuç olarak , Seninle Bir Ömür , uyarlama açısından bakıldığında romantizm ve dram yönünden tatmin olunması zor bir film .
Nicholas Sparks’ın en iyi uyarlamalarından biri sayılamayacak , ancak yine de türün severlerinin izleyebileceği bir film olan Seninle Bir Ömür , romantik film türüne de yeni bir renk getirerek içine rodeoyu dahil ediyor .
