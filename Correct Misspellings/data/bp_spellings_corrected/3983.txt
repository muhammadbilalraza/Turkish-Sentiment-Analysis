Ülkemizde özellikle son 4-5 yıl içerisinde , televizyonda sahne performansı , gösteri ve dans odaklı yarışma şovları , gençler arasında tabir - i caizse tavan yaptı .
Popüler kültürün tüketim nesnesi haline gelen bu yarışmalar , televizyon ekranlarına yeni yüzler kazandırdı ; sinema sektörü de kaçınılmaz biçimde bu paydan nasibini almaya başladı .
Nasıl ki televizyonda dansın her türünü artık daha çok görmeye alıştık , sinema perdesinde de dansı merkezine alan yapımların artmasına beklenen bir gelişme olarak bakabiliriz .
Fakat her uzmanlık dalını da , kendi gerekleri içerisinde icra etme nezaketi , öncelikle o sanata gösterilen saygıdan ötürü gelmeli diye düşünüyorum .
Yönetmen ve senarist Fırat Gülsoy'un gençlik ve dans eksenine oturttuğu filmi Uçan Melekler , iyisiyle kötüsüyle bir sinema eseri olarak karşımızda .
Yola çıkış noktası , yani fikir iyi , ama anlatım yöntemi kötü .
Dansçıların sahne performansları harika denebilecek ölçüde , ama gelin görün ki oyunculukları felaket .
Hikayenin aktarmak istediği ( dansa tutkuyla bağlı sokak dansçıları ) önemli bir tema ama senaryonun oturduğu çatı yıkık dökük .
Sanat yönetimi pek çok açıdan başarılı , fakat görüntü yönetmenliği ve ışık düzeni , profesyonel bir sinema filmine yakışmayacak derecede özensiz .
Listeyi uzatmadan detaylara geçelim .
Profesyonel oyuncular , bir dansçı rolüne soyunduklarında , eğer işlerini ciddiye alıyorlarsa , iyi eğitmenlerden dans dersi alırlar .
Ya da rolleri hangi mesleği canlandırmalarını gerektiriyorsa , en azından o meslek erbabıyla iç - dışlı olurlar , karakterine bürünmek için o yaşam tarzına uyum sağlamaya çalışırlar .
Peki , çok iyi bir dansçıdan profesyonel sinema oyuncusu çıkar mı ?
Çok iyi çalışırsa , en azından sinemanın gereklerini yerine getirecek kadar , vasat üstü bir oyunculuk neden çıkmasın ?
Aslında bu noktada , bir çoğu dans yarışmalarından tanınan simalar olan bu oyunculara ( Aydan Uysal , Okan Aydoğan , Serdar Güder , Süleyman Bölek ve Mihriban Taşdöğen ) yüklenmek yersiz .
Zira ' breakdance ' türünü oldukça başarılı icra eden bu gençlerden , bir de değme oyunculara taş çıkartacak performans beklemek fazla olur .
Bu film bir seyirciye " danslar çok iyi , oyunculuklar berbattı " hissini geçiriyorsa şayet , burada kusur ağırlıklı olarak senaryonun yapısında saklı .
Her şeyden önce , bu " oyuncular " , gereğinden fazla monologa ve diyaloğa sahip .
Melek karakterini canlandıran Aydan'a iki beden büyük kot pantolon ne kadar yakışıyorsa , sarf ettiği basmakalıp laflar , şımarık cümleler bir o kadar yapmacık duruyor .
Senaryodaki açıklar salt yapay diyaloglarla da sınırlı değil .
Hikaye akışında o kadar çok boşluk var ki , finalde her şeyi toparlamak için bir çırpıda geliveren sözüm ona sürpriz , bol salçalı Yeşilçam dramlarını aratmayacak bir oldu bittiye sahip .
Hal böyle olunca , filmin göz boyayan yegane oyuncusu Aytaç Arman'ın rolünden bahsetmeye pek de gerek kalmıyor .
Arman ne kadar profesyonel olsa da , çevredekiler döküldüğü sürece tek başına anlamını yitiren bir Roma sütununa dönüyor maalesef .
Belki filmin açılışında Melek'in çocukluğunu özetleyen o bitmek bilmez monolog hiç olmasaydı , ' kankası ' Koray ile geçen yılları , havada kalan iki cümle ile özetlenmek yerine adamakıllı sahnelerle verilseydi ; karakterin ergenlik döneminde yaşadığı sıkıntıları görseydik , Melek ile şüphesiz ki daha kolay bir özdeşleşmeye gidebilirdik .
Bu gibi sahneler , hip - hop'ı her yönüyle bir alt kültür olarak benimseyen gençlerle de özdeşleşmemiz için bir fırsat olurdu .
Uçan Melekler maalesef bu fırsatı tepen bir yapım olarak müzik filmleri arşivindeki yerini aldı .
Filmin tek beğenilir yanı dans sahneleri dedik ; dans dediğimiz de müziksiz olmaz elbette .
Filmin başarılı müziklerinin hakkını teslim etmek lazım .
Müziklerde imzası olan Orkun Tunç ve Taner Yurdunkulu , sahnelerin ruhuna yakışacak müzik ritmini hemen hemen bütün film boyunca ayarında vermeyi başarmışlar .
Pek çok sahnede , farkında olmadan ritim tuttuğumu sonradan fark ettiğimi eklemek isterim .
Keşke senaryo kurgusuna , görüntü tekniklerine , o korkunç ışık patlamalarına daha çok özen gösterilseydi , " Cihangir set üstünde , merdivenlerinde sahne çekelim " takıntısı artık bitseydi .
Dans , müzik ve gençliğin harmanlanacağı daha profesyonel çalışmalara umutla bakmak istiyoruz , fakat eldeki verilerle bu biraz zor .
" Sinema işinin kötü kotarılmış olması fark etmez , ben beyazperdede dans seyretmek istiyorum " derseniz keyif alabilirsiniz ama dans sahneleri dışında tutarlılık ve Step Up benzeri bir sinema filmi aramayın .
Duygu Kocabaylıoğlu
