Tepenin Ardı , her ne kadar evrensel okumalara açık bir film olsa da , özünde Türkiye hakkında bir film .
Onlarca yıldır " Herkes bize düşman , dört yanımız düşmanlarla çevrili " fikri kafasına ite kaka sokulan bir toplumun alegorisi aslında Emin Alper'in perdeye aktardığı .
O düşman herkes olabilir gününe göre .
En çok Kürt meselesine , Türkiye'nin bu konudaki yaklaşımına denk düşüyor bu filmde .
Ancak Ermeniler , Rumlar , Amerikalılar , İsrail bile olabilir pekala .
Olmuş ya da farklı dönemlerde .
Hala oluyor .
Sınırların ardındaki veya dağlardaki düşmanlara karşı bilenmekten aslında sorunun kendi içlerinde olduğunu göremiyor insanlar .
Bu örnekte , üç nesil erkeğin biraraya geldiği bir aile .
En küçüğü silaha son derece meraklı , diğeriyse Güneydoğu'da yaptığı askerlik sonrası travmalarını atlatamamış iki kardeş , ailenin en küçükleri .
Her ikisi de Türk gençliğinin ( bütününü temsil etmiyorlar muhakkak ama ) birer yüzü .
Babaları onları dedelerinin çiftliğine getiriyor .
Temelde bu ailedeki bütün erkekler ailenin büyük babasından ya çekiniyor ya onun altında eziliyor ya da bütün bu duygularla aynı anda ona hayranlık duyuyorlar .
Emin Alper'in Türkiye sinemasında ( hele hele bir ilk filmde ) az rastlanır olgunluk ve soğukkanlılıkla kotardığı Tepenin Ardı , western estetiğini de abartıya kaçmadan taşıyan müthiş bir gerilim filmi aynı zamanda .
Tüm karakterlerin kendi içlerinde ve birbirleriyle o kadar sağlam çatışmaları var ki filmin ilk dakikasından itibaren her an olaylar kontrolden çıkabilir , kan gövdeyi götürebilir , ortalık mahşer yenine dönebilir gibi hissediyor insan .
Bütün film diken üstünde izleniyor .
En ufak kıvılcımda patlamaya hazır bir paket var karşımızda .
Fakat karşımızdaki insan topluluğu kendileriyle yüzleşmekten o kadar korkuyor ve suçu sürekli tepenin ardındaki hayali bir düşmana atmaya o kadar alışmışlar ki , o kafalardan bir çözüm çıkmasını beklemek beyhude .
Hastalıklı bir fasit daire sürdükçe sürüyor .
Emin Alper'in röportajlarında da belirttiği Tepenin Ardı'na dünyanın farklı ülkelerinden gelen yorumlar , filmin aslında her coğrafyada yaşanan ve tekrarlanan temaları ele aldığını hatırlatıyor .
Bu kısır döngünün her yerde , her zamanda tekrar tekrar yaşanıyor olması , insanlık adına düşündürücü elbette .
Filmin bu mevzulara yaklaşımının ise ne kadar doğru olduğunun bir diğer kanıtı .
Tamer Levent , Reha Özcan , Mehmet Özgür ,  Berk Hakman ,  Banu Fotocan ,  Furkan Berk Kıran ve Sercan Gümüş gibi farklı yaşlardan , kariyerlerinin farklı noktalarındaki oyuncu kadrosundan son derece başarılı performanslar alan Emin Alper , sinemamız adına önemli işler yapmaya aday bir yönetmen hiç şüphesiz .
Kendi adıma , sadece filmin son sahnesindeki ton değişimi ne kadar gerekliydi , emin değilim .
Filmin genel yapısında olmayan bir " altını kalın kalın çizme " hali var son planda bence .
Ancak filmin temalarından hiçbir sapma olmadığı muhakkak .
Gerisi kişisel görüşünüz olur .
Son olarak , bu pırıl pırıl filmi ortaya çıkarırlarken yapımcı sıfatıyla Emin Alper'in ve Enis Köstepen'in yanında olan Seyfi Teoman'ı da bir kez daha özlemle ve saygıyla analım bu vesileyle .
Twitter : aliercivan YouTube : Paralel Kurgu
