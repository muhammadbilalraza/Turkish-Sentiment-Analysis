François Ozon filmleri için uygun bir sıfat aradığımda aklıma gelen ilk sözcük " akışkan " oldu nedense .
Ancak bu kelimenin yanına çok yakışacağını düşündüğüm " sade " sıfatını Ozon'un sinemasıyla beraber anmak istemedim birden .
Hikayelerini ne kadar sade bir görsellikle süslerse süslesin , karakterlerinin beklenmedik hareketleri bu sadeliğe gölge düşürüyordu belki de .
Görüntüler karşımızda kelimenin tam anlamıyla su gibi akıp gidiyordu .
Ama karakterlerin iç dünyaları , absürdlükleri bizleri sadelikten uzaklaştırıp kendi kıstırılmış şehirli hayatlarımıza hapsediyordu .
Bu nedenle de bir yerde doğayı değil , doğadan koparılmışlığı tasvir ediyordu François Ozon .
Yeni filmi Veda Vakti ise Ozon'un bizleri şehir hayatından , dejenere yaşam tarzlarından uzaklaştırıp , doğaya götürdüğü , hem anlatım hem de biçim açısından fazlaca sadeleştiği , kamerasını hayatın akışına daha rahat bıraktığı bir film .
François Ozon ile geçmişteki ilişkimize bir göz attığımızda , görüyoruz ki son çalışması Beş Kere İki ile vizyon salonlarına konuk olduktan sonra sadece bir seneliğine bizlerden ayrı kalmış .
Bu kadar kısa bir zamanda bir insan kendi içinde ne kadar uzun bir yolculuğa çıkabilir , kendini ne kadar sorgulayıp , ne kadar farklı bir işe imza atabilir soruları yeni filmini izlemeden evvel Ozonla ilgili kafamızı kurcalayanlar arasında ilk sırayı alıyorlar bu nedenle .
Filmi izledikten sonraysa aklımızdaki her türlü soruya ve şüpheye verilebilecek en güzel yanıtın Veda Vakti olduğu gönül rahatlığıyla söylenebiliyor .
Veda Vakti'nin temelini ölümüne üç ay kala , kendi alışkanlıklarını ve kişisel geçmişini sorgulamaya başlayan Romain karakteri oluşturuyor .
Filmde , bu kendini ve etrafını keşfetme , hayatını son bir kere gözden geçirme öyküsüne paralel olarak François Ozon da kendi sinemasını sorguluyor bana kalırsa .
Geçmiş Ozon filmlerindeki hazır cevap , öfkeli , hayata tepkili karakterler , Romain'in gündelik yaşantısında sergilemeye alışık olduğu tavırlarla Veda Vakti'ne taşınıyorlar .
Aileyle yenen bir akşam yemeği sırasında , hastalığını açık etmekten çekinip susan bir Romain var bir tarafta .
Bunun yanında da bir anda parlayıp , ablasının bütün zaaflarını dile getiren , zehirli sözcüklerle onu paramparça eden bambaşka bir Romain var .
Buraya kadar her şey tipik bir Ozon filmi gibi ilerliyor belki de .
Ne hikayede ne de yönetmenin kendisinde çarpıcı , apayrı bir çıkış gözleniyor .
Fakat ne oluyorsa Romain ölüm fikrini içselleştirdikten sonra oluyor .
Tavırlarında fark edilir bir değişim gözleniyor .
Ne büyük çıkışlar yapıyor artık .
Ne de zehir zemberek sözler edip , etrafındakilere yükleniyor .
Babaannesinin kollarında huzur bulan küçük bir çocuğa dönüşüyor sanki .
François Ozon da işte bu değişimi fırsat bilerek , kendi geçmişini eleştiriyor belki de .
Geçmiş filmlerine konuk olan yırtıcı karakterlerin artık durumlarını kabullendiklerini , sadeleştiklerini belli etmek istiyor .
Sanki filmin her karesinde Ozon'un kendisi de büyüyor ve olgunlaşıyor ve kısa zamanda değişen sinema diliyle kendi içsel yolculuğunu filme dahil etmesi Veda Vakti'ni benzersiz yapıyor .
Böylelikle yönetmenin geçmişiyle başlayıp , filmin hikayesiyle devam eden filmden bağımsız bir akış çıkıyor ortaya .
Yönetmenin gelecek filmlerine referans veriliyor neredeyse .
İzleyenler sonraki François Ozon filmlerinde bizleri nasıl sürprizler bekliyor diye meraka düşüyorlar .
Film böylelikle harika bir beyin jimnastiğine , insanı kendine çeken bir sinemasal deneyime vesile oluyor .
Bütün bunlardan bağımsız olarak filmi izleyenler , hikayenin etrafında dolaşan mistik bir tartışmaya da şahit olma fırsatını yakalıyorlar .
Uygarlık fikriyle yıkanan zihinlerin gündelik yaşantılarında algılayabileceğinden çok daha farklı bir doğa tanımıyla karşımıza çıkıyor François Ozon .
Doğanın cinsiyetini sorguluyor .
Daima dişiye atfedilen doğurganlık özelliğini kadının iktidarı olmaktan çıkarıyor .
Erkeğin doğurganlığını fantastik bir şekilde sergilemiyor belki ama bu hadiseyi baş karakterinin hayatını çocuk sahibi olamayan bir çiftle kesiştirerek çok daha anlamlı bir boyuta taşıyor .
Tartışmayı sadece böyle küçük bir olayla noktalamakla yetinmeyen Ozon , muhteşem doğa görüntüleriyle karakterlerini aynı çerçevede gösterip , bu polemiği insanın fiziksel sınırlarının içine dahi taşıyor .
Ölümün cinsiyet göz etmeksizin , yepyeni bir şeyin doğumuna sebebiyet verebileceğini , yaşamın ölümden sonra devam edebileceğini sürekli vurguluyor .
Filmin Ozon'un kendi gelişim sürecine atıfta bulunduğunu bu tartışmanın içine yerleştirdiğimizde de , ölüm sürecinin sonunda yeni doğan bir bebekle , yeni ortaya çıkan bir sanat yapıtı birbirlerine eşitleniyor .
Her iki eseri verenin cinsiyeti ise hiç mi hiç fark etmiyor .
Bütün bu önermeler sadece hayatın belirli bir evresini kapatıp , başka bir evresine adım atmakla ilgileniyorlar ve izleyenleri tam anlamıyla büyülüyorlar .
Üzücü bir konusu olmasına rağmen bu özelliğini ön plana çıkarmaktan çok uzak bir film Veda Vakti .
François Ozon'un tam bir " auteur " disipliniyle çalıştığı ve olağanüstü bir performans sergilediği , akışkan , sade , yepyeni bir eser .
