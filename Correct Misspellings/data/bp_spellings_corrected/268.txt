Akademinin En İyi Film Oscar'ı için açtığı ' biyografi kontenjanı ' , o senenin biyografilerinin iddialı olup olmadığına göre yukarı doğru ivme kazanma eğilimindedir .
Bu uğurda olabildiğine vasat filmleri bile gözünü kırpmadan aday yapabilecek bir kurumun , Stephen Hawking'in hayatından kesitler anlatan The Theory of Everything'e kayıtsız kalması beklenemezdi .
Hawking'in ilk eşi Jane tarafından kaleme alınan Traveling to Infinity : My Life With Stephen kitabından uyarlanan filmin iki büyük potansiyel taşıdığı gerçeği de bir kenara atılmamalı tabi .
Bunlardan birincisi Man on Wire ve Project Nim gibi iki kalburüstü belgeselin yönetmenliğini yapan James Marsh'ın yine bir gerçek hayat hikayesinin başında olması , diğeri ise film festival açılışlarını yaptığı andan itibaren kulaktan kulağa yayılan  Eddie Redmayne performansı .
Tam bir biyografiye nazaran ' Stephen'ın Jane'li yılları ' olarak okuyabileceğimiz The Theory of Everything , meşhur Cambridge Üniversitesi'nde açılıyor .
Bu film özelinde biraz garip bir benzetme olsa da ' başarılı öğrenci ' tanımının hakkını vermekte zaman kaybetmeyen Stephen'ın Jane ile tanışmasını izliyoruz öncelikle .
Dünyanın en tanınmış fizikçilerinden biri olmanın arifesindeki , Tanrı inancı olmayan adamla , sanatla ilgilenen , dini bütün kadının ' zıt kutuplar birbirini çeker ' hikayesi bu .
Ne yazık ki aralarındaki romantizm henüz başlamışken Stephen Hawking'i esir alan ALS hastalığının ilk emareleriyle karşılaşıyorlar .
O dönemde iki sene ömür biçilen bu hastalığı kabullenme evresi zor olsa da ne Stephen hedeflerinden ne de Jane , Stephen'den vazgeçiyor .
Öncelikle şunu belirtmek gerekiyor ki The Theory of Everything , Stephen Hawking'in akademik başarıları ve kuantum mekaniği üzerine yaptığı çalışmaları yan hikaye olarak kurguluyor .
Filmin çekici yanını uzay üzerine teoriler , evrenin başlangıcı ve kara delikler olarak betimleyen seyirci için burada yeni bir şey yok .
Muazzam bir akla sahip olan saygın bir bilim adamının zihnine yalnızca ' aşk penceresinden ' adım atıyoruz .
Filmin ilerleyişi esnasında Stephen Hawking'in mesleki yükselişi git gide daha da önemsiz bir hal alıyor , öncüllerinden ayrılan fazla yönü bulunmayan eli yüzü düzgün bir evlilik dramasının tamamlayıcı unsuru haline dönüşüyor .
Başa çıkılması gereken durumun zorluğu Jane'i çoğu zaman umutsuzluğa sürüklese de ayakta kalmayı başaran güçlü bir kadın karakterle karşı karşıyayız .
Beraber çıkılan bu engebeli yolun en can yakan kısmı ise sevdiğiniz insanın yavaş yavaş fiziksel kabiliyetlerini yitirmesi .
Her yitirilen yetenek kadının sorumluluklarını arttırırken , o sorumlulukların arttığını görmesine rağmen elinden hiç bir şey gelmeyen adam da en az onun kadar üzülüyor .
Yalnızca kendilerinin değil , evlilikleri boyunca hayatlarını ziyaret eden başka insanların da etkisi var bu sürece .
İki saygı duyulası temiz ruhun ve onların özel bağlantısının dışarıdan gelebilecek etkilere kapalı olmasını ummak ise fazlaca iyi niyetlilik oluyor .
Yaşamın , ilişkilerin doğası bu .
Filmin seçtiği türde de yetkinliğini zirveye taşıyamayacağını bu noktada anlamaya başlıyoruz .
Stephen ve özellikle Jane'in seçimlerinin kafa karışıklığı yaşanılan sürecin getirisi mi yoksa bir sahnede söylenen ' iki yıl ömür biçilmesine ' yapılan fizik ve zihin hazırlığının sonuna mı gelindi ?
Soruyu cevaplamaya çalışırken , Stephen'ın - iletişim yeteneğini yavaş yavaş elinden alan rahatsızlığına rağmen - kendini kendi yapan özelliklerinden bir şey kaybetmediğini görüyoruz .
Bu halinde hala yapabildiği ince mizahına , yüzündeki gülümsemeye şahit olduğumuzda ; aklı zaman zaman başkasına kayan Jane'e ister istemez kızıyoruz .
İlişkiler , onları dışarıdan gözlemleyenlere ahlaki okuma yapma hakkı vermeyecek kadar özel bir alan oldukları gibi , ' bir Hawking biyografisi ' olarak yola çıkan bu film için de fazlasıyla ön planda oluyorlar böylelikle .
Her ne kadar kendimizi ' Stephen'ın hayatı Jane , bu da Jane'in hikayesi ' diyerek rahatlatmaya çalışsak da ortasının bulunmasının The Theory of Everything'i çok daha değerli kılabileceğine yanıyoruz .
İki saatlik süresinde , dönem filmi özellikleri de barındıran starndartı yüksek biyografi filmlerinin güvenli ve fazlasıyla kontrollü anlatımından ödün vermeyen James Marsh , ' sürünün dışına çıkma ' konusunda hiç bir şey yapmıyor .
Başrol oyuncularının omuzlarında yükselen gerçek hayat hikayelerinin son halkası The Theory of Everything'in hayatına en çok tesir edeceği kişi ise kuşkusuz ki Eddie Redmayne .
Pazartesi sabahı aldığı En İyi Erkek Oyuncu Oscar'ı , kariyerinin erken denilebilecek evresinde atılmış çok büyük bir adım olacaktır .
Bütün eksiklerine rağmen , ' olağanüstü adamın olağanüstü yaşamı ' herkesin görmesi gereken , umutsuzluğu yok sayan özel anlar barındırıyor .
Sanat eseri olarak duyduğunuz memnuniyetsizliği , hayata dair - gerçeklere dayanarak - söyledikleriyle en aza indirgiyor .
