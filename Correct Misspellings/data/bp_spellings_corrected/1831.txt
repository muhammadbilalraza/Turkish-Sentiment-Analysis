Zaman zaman bazı az bilinen ülke sinemaları festival ve ödüllerin yardımıyla sinema dünyasının gündemine yerleşebiliyor .
İran sineması , Güney Kore sineması gibi farklı dönemlerde festivallerin gözdesi olan sinemaların arasına son yıllarda , peş peşe başyapıt üreten Romanya sineması da katıldı .
Bay Lazarescu’nun Ölümü ve Bükreş’in Doğusu gibi festival jürilerinin ve eleştirmenlerin övgülerini toplayan , kolayca yılın en iyileri arasına giren filmlerin şimdilik sonuncusu 4 Ay , 3 Hafta , 2 Gün .
Bazı yıllar Romanya’da sadece dört film üretildiği düşünülürse bu az sayıdaki film bile bir Rumen Yeni Dalgası’ndan söz etmeyi olanaklı kılıyor .
Son yıllarda adından söz ettiren Rumen filmlerinin ortak özellikleri ise ayrı bir yazının konusu olabilecek kadar çarpıcı .
Komünizm döneminde de geçse , 1989 sonrasını da anlatsa ; hikayelerin aynı gün içinde geçen traji komik bir olayı konu edinmesi son derece dikkat çekici .
Ölüm , devrim , kürtaj gibi hassas meselelere daima mizah eşlik ediyor filmlerde .
Hatta diyaloglarda kendini belli eden , zaman zaman son derece sıradan detaylar üzerine şekillenen bir kara mizah söz konusu .
Maddi olanaksızlıklara rağmen etkili bir görüntü çalışması , hareketli kamera ile sabit kameranın en uç kullanımlarını birlikte ortaya koyuyor .
Ele alınan konuların çeşitliliğine rağmen komünizm dönemine de sonrasına da sert ( ama kaba değil ) eleştiriler var .
4 Ay , 3 Hafta , 2 Gün , kürtajın yasak olduğu yıllarda dört aylık bebeğini aldırmaya çalışan bir genç kız ile onun özverili arkadaşının inanılmaz hikayesini anlatıyor .
Yakalanma ve başarısızlık korkusu ile doktorun aşağılama ve tacizlerine maruz kalan ikili olayı ' problemsiz ' atlatsalar da , bir daha eskisi gibi olamayacaklarını fark ediyorlar .
Otilia’nın kürtaj yaptıran arkadaşını otel odasında bıraktıktan sonra sevgilisinin evindeki doğum gününe gittiği sahnenin sinema tarihine geçeceğine ise hiç şüphe yok .
Az önce tecavüze uğramış olan karakterin yaşadığı yabancılaşmayı kelimelerle anlatmak çok kolay değil ; oyuncunun başarısı ise inanılmaz .
Pek çok sinema dergisi ve internet sitesi tarafından yılın filmi seçilen 4 Ay , 3 Hafta , 2 Gün’ün aslında alışılmadık bir hikayesi ve anlatımı yok .
Kürtaj farklı dönemlerde pek çok kültürde tartışılmış , yasaklarla karşılaşmış bir olgu .
Fakat yönetmen bize kürtaj hikayesi ile eski sistemde insan ilişkilerinin geldiği noktayı gösteriyor .
Bir yanda şaşırtıcı bir dayanışma öyküsü , öte yanda eşi benzeri olmayan bir aşağılama .
Yönetmen ise gizli kürtajı bir gerilim filmi gibi ortaya koyarken , izleyiciyi ayrıntıları keşfetmeye davet ediyor .
Doktorun sözcüklerle kurduğu imalı iktidar , doğum günü masasındaki sınıfsal aşağılamalar , karanlık sokaklar ve finaldeki yutkunduran yemek sahnesi unutulmaz .
Yönetmen Cristian Mungiu , Zapping adını taşıyan distopik ve medyatik kısa filmi ile yetenekli bir sinemacı olduğunu yıllar önce kanıtlamıştı , bugün Rumen Yeni Dalgası’nın en öndeki isimlerinden biri olmasına şaşırmamak gerek .
Komünizm döneminde gerçekçilikten uzaklaşan Romanya sineması bir yandan geriye dönüp komünizm döneminde yaşanılanları tartışırken , bir yandan da bugün içinde bulundukları durumu ortaya koyuyor .
Devrim ne getirdi , ne götürdü sorularının cevapları uzun yıllar aranacak gibi gözüküyor .
Yeni başyapıtlar bekliyoruz .
