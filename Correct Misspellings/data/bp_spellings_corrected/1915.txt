( Spoiler içeriyor )
Altı yıllık bir aradan sonra yeni bir ebeveyn - çocuk meselesini masaya yatıran İskoç yönetmen Lynne Ramsay , We Need Talk About Kevin’la yakaladığı başarısını sürdürüyor …
Jonathan Ames’in aynı adlı romanından beyazperdeye uyarladığı You Were Never Really Here , birey ve şiddet üzerine , Johnny Greenwood’un notaları eşliğinde çarpıcı bir senfoniye dönüşüyor …
Lynne Ramsay , problemli karakterler ve onların ebeveynleri ile olan ilişkileri konusunda usta bir hikâye anlatıcısı …
Lionel Shriver’ın romanından serbest bir biçimde aktardığı We Need Talk About Kevin , You Were Never Really Here’de karşılaştığımız izleğin öncülü adeta …
Farklı romanlardan , farklı öykülere sahip ve birbiriyle bağlantısız ( ! ) görünen karakterleri , aslında müşterek bir amaç uğruna sinemalaştırıyor . We Need Talk About Kevin’ın , katliam yapan karakteri Kevin nasıl ki filmin gerçek kurbanıysa ve adı Havva’yla ilişkili olan anne karakter Eva , yaşananların müsebbibi ise benzer bir biçimde You Were Never Really Here’da da kötücül karakter baba figürü oluyor ancak bu kez karşımızda sanılanın aksine iki kurban var : Nina’yla birlikte eski FBI ajanı ve kiralık katil Joe …
Joaquin Phoenix’in adeta başkalaşarak yeni bir forma dönüştürdüğü karakteri Joe , savaş gazisi geçmişi ve seks işçisi küçük bir kızı kurtarma çabası sebebiyle ekseriyetle Taxi Driver’ın unutulmaz karakteri Travis ( Robert de Niro ) ile özdeşleştirilse de , replika olmaktan uzak kalmayı başarıyor .
Ramsay , her sahnede katman katman genişlettiği karakterini betimlerken elbette tesadüfi atıflara yer vermiyor .
Joe’nun annesiyle olan takıntılı ve tutkulu ilişkisi ,  Alfred Hitchcock şaheseri Psycho’nun Norman Bates’ini andıran bir söylemle ve “eğlenceli” bir yolla karşımıza çıkıyor ve neredeyse filmin yegâne mizahi anları oluşturuyor . We Need Talk About Kevin’da , merkezine problemli anne - erkek çocuk ilişkisini yerleştiren yönetmen , bu kez baba - kız çocuk ilişkisini oturtuyor ve bir yandan benliğin oluşumundaki en önemli unsurlardan Oedipus kompleksine ulaşırken , diğer yandan da anne ve baba rolünün altını kırmızı kalemle çiziyor .
Joe’nun ve Kevin’ın annesiyle olan ilişkisinde psikanalizden yararlanmak mümkün fakat Nina’nın babasıyla olan problemli iletişimi , daha ziyade tedavisi ve kabulü mümkün olmayan hastalıkla tanımlanıyor .
We Need Talk About Kevin’ın asıl “suçlusu” Eva’nın gözünden ve belleğinden izlediğimiz olay akışı , You Were Never Really Here’da da benzer bir yolla Joe’nun hayal , gerçek ve düş arasında gidip gelen zihniyle yaşadıklarını , travmalarını , şiddet ve intihar eğilimini gün yüzüne çıkarıyor .
İki filmin başlangıcında işaret edilen ortak cisim ise enteresan . We Need Talk About Kevin’in açılış sekasında domates festivalinde gördüğümüz Eva ( ki sonrasında filmin tamamına bu kırmızı tonu sirayet eder ) gibi Joe’yla karşılaştığımız ilk sekansta arka fonda domates üzerine bir radyo konuşması geçiyor .
Aynı şekilde Lynne Ramsay’nin mütemadiyen sayı sayan karakterleri gibi You Were Never Really Here’ın baş kahramanları da çoğunlukla unutmaya çalıştıkları şeyleri sayı sayarak atlatıyorlar .  
Joe ile Nina’nın ortak kaderlerine gelince .
Annesinin ve kendisinin çocukken gördüğü şiddet , Joe’nun ilerleyen yaşlarda annesiyle olan saplantılı ilişkisinin belirleyicisi olurken , aynı zamanda babayla olan hastalıklı geçmişini de beraberinde getiriyor .
Ve bu noktada Joe ve Nina’nın geçmişleri birleşiyor zira her ikisinin de anne ve baba figürleriyle olan etkileşimi , olması gerekenin çok ötesinde .
Ancak Nina , her ne kadar aksini düşünsek de Joe’ya göre daha güçlü çünkü Joe’nun yapamadığını gerçekleştirebilecek ve Joe bunu fark ettiğinde onu teselli edebilecek kadar katılaşmış ( katılaştırılmış ) bir karakter yapısına sahip .
Tıpkı We Need Talk About Kevin’ın asıl kurbanı Kevin gibi …
Bireylerin şiddet eğilimi ve bu yönelmedeki anne / baba rollerinin payı üzerine nefes kesici iki örnek bu iki yapım ve Ramsay , ilk filminde anne çocuk ilişkisi üzerinden ortaya attığı önermesini , You Were Never Really Here’da anne çocuk / baba - çocuk etkileşimi üzerinden kanıtlıyor ve ortaya şok edici , sarsıcı bir hikâye bırakıyor .
Tüm bunları reel ile sürreal arasında gidip gelen bir olay örgüsüyle kompozisyonlayan Ramsay , We Need Talk About Kevin’ın sinematografik başarısına erişemese de , Radiohead’in gitaristi Johnny Greenwood , işitsel bir ziyafet yaşatarak açığı fazlasıyla kapatıyor .
Ve gerilim tonu yüksek , yer yer şiddeti farklı şekillerde yorumlayan enfes bir atmosfer yaratmayı da ihmal etmiyor .
Joaquin Phoenix’in , gövde gösterisi yaptığı ve geçtiğimiz yıl düzenlenen Cannes Film Festivali’nden En İyi Erkek Oyuncu ödülünü aldığı filmde , Nina’yı canlandıran Ekaterina Samsonov’un da aşağı kalır yanı olmadığını söyleyebilirim .
Karakterinin hakkını fazlasıyla veriyor genç oyuncu …
Özetle You Were Never Really Here , şiddetin anatomisi ve bireyin şiddetle olan ilişkisinde anne / baba payı üzerine nefes kesici bir gösteri …
Lynne Ramsay’nin filmografisi için görkemli bir adım ( Cannes’dan gelen Senaryo ödülü bu fikri destekliyor ) fakat Joaquin Phoenix’in , bu başarının asıl mimarı olduğunun altını çizmekte fayda var .
Başak Bıçak – basakbicak@gmail.com
https : / / twitter.com / BasakBicak
