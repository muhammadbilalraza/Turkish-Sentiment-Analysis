Çağdaş vampir , kurt adam / kadın vs … hikayeleri hız kesmeden devam ediyor .
Bu kez karşımıza bir büyüme hikayesine eşlik eden bir kurt kadın hikayesi çıkıyor .
Hikaye kuzeyden , Danimarka’dan .
İklimin soğukluğu hikayeye belli bir karizma katarak , yine yettiği kadar açıklamayla ama cesur bir dönüşüm filmine imza atıyor  Hayvan Düşü .
Tabii yönetmen Jonas Alexander Arnby’nin de temennisiyle filmi korku / gerilim formatlarından uzakta daha çok bir büyüme ve toplumda kadının konumlandırılışı metaforuyla izliyoruz .
Buradaki kurt hikayesi birazcık bastırılmış ya da salınmış özgürlük olarak resmedilmiş .
Yönetmen de bunun üstüne basa basa söylüyor şu sözleriyle : ‘Umarım insanlar bunun aksiyon yüklü bir korku filmi olmadığını anlar .
Bir neslin portresi , bir karakterin tasviri . ’ Anladık elbet !
Yönetmen ilk uzun metraj filminde hikayesini Marie’nin etrafında kuruyor .
Yatalak annesi ve babasıyla yaşayan Marie annesine ne olduğunu bilmese de , bir süre sonra aynı derdin kendi etrafında da dolanmaya başladığını fark ediyor .
Bir balıkçı kasabasında geçen olayda , Marie bir balık fabrikasına balık temizleyici olarak giriyor .
İşe girdiği andan itibaren de kendisini işyerindeki erkeklerin tacizi ve mobbingi altında buluyor .
Oysa ki küçük , rahat bir batı kasabası resmi var filmde ama yavaş yavaş cinsiyetçi , baskıcı ve ahlakçı bir kuşatma altında kaldığını görüyoruz Marie’nin .
Önündeki ve önümüzdeki büyük resim ise annesi .
Babasının ( bile ) ve doktorunun da desteğiyle ilaçlarla bastırılmış , zaman zaman kabaran ama baba tarafından bir jilet bıçağıyla üstesinden gelinen yaşama ve özgürlük isteği .
O yüzden karşımızda farklı bir tepkisellikle yaşanan , dönüşen kurt kadın tasviri var .
Bastırılmaya karşı duran bir figür olarak …
Yönetmen erkeklerin ahlakçı tarafını sorgularken annesi ve Marie dışında kadına ihtiyaç duymuyor , sadece erkeklerin safından bakan ve hemcinslerine ahlakçı davranan kasabalı kadın var .
Sonuçta olay kurt kadın olmak üzerine kurulu olmadığından dolayı bunu iki kadın ( yaşayan ve yaşamak üzere olan ) üzerinden tuttuğunu düşünebiliriz .
Tabii bir de buna Marie’nin her şeyden habersiz büyümeye çalışan bedenini ve ruhunu eklemek lazım .
Bastırılmanın arkasından saldırganlığın ve belki de şiddetin geleceğini unutmadan …
Film soğuk bir kuzey kasabasında , sessiz ve derinden bir dindarlık üzerinden anlatmak yerine , fantastik bir dönüşüm hikayesi olarak kurmaya karar vermiş hikayesini ve çok da iyi yapmış .
Başarılı bir tasvir ortaya koymuş yönetmen .
Baskıcı erkek güruhuna karşı kendisini teslim etmeyen feminist bir ruh çıkmış .
Bu anlamda bile takdire değer .
Ama filmin farklı kafası , baskıya , durdurmaya karşı koyan kurt kadın durumu gayet takdire şayan .
Kuzey sinemasının soğuk duruşuna karşı ilgiyle izlenecek filmde Marie’ye yardım eden erkeğin de kurt adam olduğunu hayal etmek zor olmasa gerek !  
twitter . com / BanuBozdemir
