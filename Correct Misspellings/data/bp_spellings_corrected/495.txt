Fragmanını seyrettiğim gün ilk bakışta vurulduğum " Karmakarışık " ı izledikten sonra beni en mutlu eden şey filmin hiçbir beklentimi boşa çıkarmadan yüzümü gülümsetebilmesiydi .
Grimm Kardeşlerin en popüler masallarından biri olan ve defalarca beyazperdeye uyarlanan Rapunzel'i Walt Disney Animasyon Stüdyolarının yeni harikası olarak sinema salonlarına taşıyan " Karmakarışık , " izleyenleri bir buçuk saatlik bir eğlence fırtınasına davet edebilecek bir çalışma .
Filmin en güzel yanı ise karşımıza çıkardığı masal kahramanlarını hem görsel açıdan göz kamaştırıcı bir biçimde ekrana taşıyor olması hem de alışıldık masal anlatısının klişelerinden uzak durması .
" Karmakarışık " ın odak noktasında sizlerin de tahmin edebileceği üzere Rapunzel'in alâmetifarikası olan saçları bulunuyor .
Bugüne kadar hemen hemen tüm beyazperde versiyonlarında ya incecik örülü ya da sicim kalınlığında görmeye alışık olduğumuz bu alâmetifarika " Karmakarışık " da tüm taşkınlığı ve dolgunluğuyla hikayenin merkezine yerleşiyor .
Rapunzel'in prensin ya da kötü kalpli cadının kuleye tırmanabilmesi için aşağı sallandırdığı fazla da bir işleve sahip olamayan iktidarsız saçları , yeni Walt Disney filminde sonsuz gençlik vaat eden , sihirli , güçlü ve tamamıyla Rapunzel'in kontrolünde hareket eden güçlü bir varlık olarak resmediliyor .
Bu yeni versiyonda Rapunzel , saçlarını yakışıklı Flynn'in ya da annesinin kuleye tırmanması için değil , onları saçlarından aldığı güçle yukarı yani kendi yanına çekebilmek için sallandırıyor .
Böylelikle , " Karmakarışık , "
Rapunzel'i belki de ilk defa aseksüel ve yardıma muhtaç bir kurban olarak değil , kadınlığı ve cinselliğiyle barışmış , güçlü ve cesaret ederse kendi ayakları üzerinde durabilecek bir masal kahramanı olarak görmemizi sağlıyor .
Rapunzel'i masal anlatısının soğuk ve hüzünlü atmosferinden dışarı çıkarıp , canlı ve atak bir karakter olarak görselleştiren filmin , diğer karakterler üzerinden de bu anlatıyı kıracak girişimlerde bulunduğunu ve başarıya ulaştığını söyleyebiliriz .
Her şeyden önce klasik Rapunzel anlatılarında öne çıkan bebek yüzlü kahraman prensin yerini " Karmakarışık " ta yakışıklı ve kadınlardan yana şanslı kanun kaçağı Flynn alıyor .
Bir soygun sonrasında kraliyet süvarileri tarafından kovalanırken Rapunzel'in kulesine düşen Flynn ile Rapunzel arasındaki ilişki de bir kurban - kahraman ilişkisinden öte heyecan verici bir ilk buluşmayı andırıyor .
" Karmakarışık " ın bir diğer karakteri olan Gothel ise alışıldık Rapunzel uyarlamalarında kötü kalpli büyücü bir kadın olarak yansıtılmasına rağmen filmde fazla korumacı , gençlik sevdalısı bir üvey anne olarak karşımıza çıkıyor .
Filmde , Gothel'in Rapunzel'i bebek yatağından kaçırdığı ve kuleye kapattığı gerçeğinin fazla üzerinde durulmazken , hikayenin son aşamasına dek Gothel'in ' kötü ' yüzü ' korumacı ' tavrının gölgesinde kalarak fazla da ön plana çıkmıyor .
Kısacası , tıpkı Flynn karakterinin Rapunzel ile olan ilişkisinde olduğu gibi Gothel de filmde daha toleranslı ve çoğulcu bir söylemin içine dahil ediliyor .
" Karmakarışık " ın öyküsünü güncel ve eğlenceli yapan en önemli unsurlardan biri de filmin batılı masal klasiklerinin karakterleri ve ahlaki değerleri keskin çizgilerle zıt kutuplara ayıran alışıldık yapısını yerle bir etmesi .
Film , Grimm Kardeşler imzasını taşıyan tekinsiz , kötülerin katıksız derecede kötü , iyilerinse aciz bir biçimde korunmaya muhtaç olduğu masal alemlerini aklımızdan siliyor .
Böylelikle " Karmakarışık " bizlere , nedensizce suç işleyen bir kanun kaçağının bir prensesle aşk yaşayabildiği , en korkutucu karakterlerin yeri geldiğinde fedakarlık yapabildiği , kaba kuvvete başvurmaya alışmış olanların bile barışçıl hayallerinin peşinden gidebildiği bir dünya sunuyor .
Sürükleyiciliğinden bir an olsun ödün vermeyen hikayesi , ana karakterlerine gösterdiği özeni yan karakterlerinden de esirgemeyen tutumu ve resmettiği rengarenk , hacimli , capcanlı dünya ile görsel olarak da gücünü kanıtlayan " Karmakarışık , " bu yılın en başarılı animasyonlarından biri .
Filmin , 8 Oscar Ödüllü Alan Menken imzalı müzikleri , şarkı sözleri ve çoğunluğu Mandy Moore tarafından seslendirilen şarkıları da hem hikaye ile uyum içinde hem de öykünün duygusal ve dinamik yönünü daha da güçlendirecek nitelikte .
Daha şimdiden En İyi Animasyon Film ve En İyi Orijinal Şarkı dalında Altın Küre'ye aday gösterilen " Karmakarışık , " karşısına son dakikada çok kuvvetli bir rakip çıkmadığı sürece 2011'in en prestijli ödüllerini kucaklayacak gibi görünüyor .
Kaçırmamakta fayda var .
