Türk korku sinemasının en mühim isimlerinden ve bu yılın ( şimdilik ) en iyi çalışan korkusu olan 3 Harfliler 3'de de imzası olan Alper Mestçi'nin yarattığı Siccin serisinin 3. filmi karşımızda .
Filmin iddiası bu kez korkuturken duygulandıracağı yönündeki bence Hollywood tarzı mekanik korku filmleri yüzünden türde hep eksik kalmış bir dokunuştu bu .
Avrupa korku sinemasına yakışan türde işler çıkarmak için sadece " böö " yapmak yetmez .
Seyircinin karakterlerle özdeşleşeceği karakterler yaratabildiğinizde hikayenin etki alanı genişleyecektir mutlaka ve Alper Mestçi'nin yeni Siccin filmi Cürmü Aşk'ta bunu başardığını düşünüyorum .
Filmin yönetmenine kefilim ama bununla yetinmeyen , senaryosuna ve oyuncularına da güvenen bir film vardı karşımda .
Orhan karakterini canlandıran Adnan Koç'un performansı yerli korku filmleri söz konusu olduğunda müthiş fark yaratıyor .
Alper Mestçi korkularında erkekler kurban karakterlerdir genelde ama bu kez aşkı da korkuyu da bir erkeğin bakış açısından izliyoruz ; Sedat karakterini canlandıran Cem Uslu da başarılı .
Oyuncu dağılımının bu işi bilen biri tarafından yapıldığı ortada .
Üç Harfliler 3'te başrol olan Deniz Gündoğdu burada tek bir sekansta görülüyor ama rolünün hakkını veriyor .
Öteki Sinema yazarı Murat Kızılca'nın söylediğine göre en etkilendiği sahne onun oynadığı imiş .
Alper Mestçi dışında övülmesi gereken bir isim daha var filmde , Hollywood standartlarını aşan bir cin makyajına imza atan plastik makyajcı Alev Ünal .
Keşke filmde daha çok görebilseydik bu işi ama Alper Mestçi tadında bırakmayı tercih etmiş .
Övdük övdük kuyruğuna geldik .
Her Alper Mestçi filminde yaptığım gibi olumsuz eleştirimi sona sakladım ancak gişeyi umursamazlık edemeyen bir tür olan korku filmleri söz konusu olduğunda bu konuda da hoşgörülü olmak zorundayım .
Siccin 3'ün " korkutucu ses efektleri " biraz fazla kaçmış ve bir de sürprizini çabuk belli ediyor film .
Aslına bakarsanız bir twist ihtiyacı olmayan bir hikaye yazmış Alper Mestçi , kendisine de söyledim ; kurguda yapılacak bir tercih ile sürprizsiz ama daha etkileyici bir film ortaya çıkabilirmiş .
Tabii bu benim fikrim .
Siccin 3 , Hasan Karacadağ'ın Magi'de denediği ama başaramadığı bir makas değişikliği adeta .
Türü başlatan ve bir yere götürenler şimdi yeni formlar deniyorlar ve bence iyi de yapıyorlar .
Siccin 3 : Cürmü Aşk sadece korkutmayan aynı zamanda aşkı ve kaybı hissettirerek yürek sızlatan bir film .
Sinemada izlenir ! murattolga@gmail.com
