Transformers çok büyük , çok uzun , çok gürültülü ve çok darmadağın .
Filme adını veren şekil değiştirici robotlar gibi şişirilmiş , mekanik , monoton ve duygusuz .
Ekranda milyonlarca doları yakıp savurduğu her dakikası boyunca kazanacağı milyonların hesabını yapan , karanlık sinema salonunda koltuğunuza bağlı kaldığınız 2 saat 20 dakika boyunca cebinizde kalan iki kuruşa bile el atmaya çalışan iki yüzlü , düzenbaz bir iş adamını hatırlatan , yılın en çirkin , gereksiz biçimde yorucu ve tatsız deneyimlerinden biri .
Transformers , o kadar bağlantısız , özensiz bir anlatıma , iki karesi birbirine uymayan , rastgele biraraya getirilmiş o kadar çok aksiyon sahnesine sahip ki , sanıyorum ki filmi izlemeden önce bir kutu Ritalin alsaydım , belki de bu nedensiz karmaşayı azıcık da olsa takdir edebilme şansım olurdu .
Biliyorum , buna benzer suçlamalar geçen hafta vizyona giren , kendimin de utanmadan pozitif bir eleştiri yazdığım Zor Ölüm 4.0 için , bundan da öte son birkaç yılda vizyona girmiş bütün mega bütçeli aksiyon filmleri için de yapılabilir .
Fakat son Zor Ölüm filminin başarılı olduğu her noktada , Transformers muazzam bir biçimde kendi kuyusunu kazıyor .
İki filmin de senaryosuna bakalım : Zor Ölüm 4.0 , teknoloji karşıtı ana karakterini 21. yüzyılın ultra teknolojik siber dünyasının ortasına atarak , eğlenceli bir zıt karşılaştırma ortaya sürüp , üst seviyede abartı olsa da insani yanını geride bırakmayan eski stil bir aksiyon / macera ortaya sürüyor .
Transformers ise , söz gelişi , insan karakterlerine sinema tarihinin en eski ve sinir bozucu klişelerini yapıştırarak , hikayesini bütün insani duygulardan arındırıp , klinik bir hava ile bize olabildiğince çok oyuncak , araba , cep telefonu , lap top bilgisayar vs. satmak için elinden geleni ardına koymuyor .
Transformers'ın boş senaryosunun ve " ele ne gelirse ekrana atalım " tarzı kafa karıştırıcı , kelimenin her anlamıyla katastrofik çatışma sahnelerinin dışında en çok içimi tırmalayan despotluğu , utanmaz reklamcılığı .
Bundan böyle Hollywood filmlerine şu tür bir yasa konulmalı : Eğer bir film , her iki dakikası içinde 10'dan fazla marka gösteriyorsa , seyirci filmi izlemek için para vermemeli .
Sonuçta otuz saniyelik reklamlar izlemek için para vermiyoruz .
Neden iki buçuk saatlik sinema filmleri istisna olsun ?
Bir oyuncak serisinden ve o oyuncaklardan daha fazla satmak için yaratılmış 90'ların çizgi dizisinden uyarlanan bir filmin , olabildiğince yeni nesil araba - robot oyuncağı satmayı asıl amaç edindiği bariz .
Seyirci bu gerçeği göz önünde bulundurarak salona girmeli .
Fakat Transformers , aynı zamanda şu markalarında bariz reklamlarını yapıyor : General Motors , Nokia , Apple , Mountain Dew , X - Box 360 , Panasonic vs. .
Bu markaların her biri özenle ışıklandırılmış , yakın çekimlerde görünmekle kalmayıp , kendilerine ayrılmış bir - iki dakikalık sahnelerle var olmayan hikayenin akımsız akışını iyice yerle bir ediyorlar .
Filmin son dramatik çatışma sahnesinin ortasında bir Mountain Dew otomatı ve bir X - Box 360 , durup dururken birer robota dönüşüyor .
Bu dönüşümün filmin konusu ile uzaktan yakından alakası yok tabi , aynen iki karakterin uzun uzadıya Nokia telefonlarının üstünlüğünden bahsettiği sahne gibi .
Ayrıca kaybedilmekte olan , ismi gereksiz bir savaşa şuursuzca balıklama atlayan , ismi gereksiz bir ülkenin ordusunun , filme yüksek miktarlarda para ve yardım döktürdüğünü göz önünde bulundurursak , " Bunlar Amerikan askerleri . Kaybetmenin ne olduğunu bilmezler " tarzı absürt , içi boş maço diyaloglar seyirciyi şaşırtmamalı .
Eğer Transformers , beyni eritmeden eğlendirmeyi başaran , azıcık da olsa belli başlı mantık kavramlarına tutunan , her kelimesi karatahtada sürtünen tırnakları anımsatıcı ucuz repliklerden uzak duran bir senaryoya sahip olsaydı , bu mide bulandırıcı derecede aç gözlü fırsatçılık bu kadar göze batmazdı .
Fakat sözde yaşamın kaynağı olan bir " kutu " un peşinden giden biri iyi , biri kötü iki grup robotun , kutuyu ele geçirmek için dünya üzerinde giriştiği savaşı anlatan Transformers'ın senaryosu , Diseptikonlar ve Otobotlar gibi iki robot tarafından yazılmış .
Bu robotların adı Abartıkon ve Klişebot .
Diseptikonlar saldırmadan önce filmin ana karakterlerinden Çavuş Lennox ile tanışıyoruz .
Lennox'un yeni doğmuş bir bebeği var .
Bebeğin annesi " Geçen gün gülümsedi " diyor .
Çavuş Lennox ise " Emin misin ? Ya gaz çıkarmışsa ? " tarzı bir espri yapıyor .
İlk olarak şunu belirtmek istiyorum ki , film boyunca bu ve buna benzer diyalogları kim yazdıysa , cehennemin özel bir köşesinin bu şahsa ayrıldığından şüpheniz olmasın .
Fakat asıl üzerine gitmeye çalıştığım nokta , çavuş Lennox'un yeni doğmuş bir bebeğinin olduğu , bu sayede otomatik olarak ona sempati duymamızın boğazımıza tıkılması .
Her duruma uygun müzik çalan araba robotu ile kendisine kız arkadaş bulmaya çalışan Sam'e gülmemizin ve kronik depresyondan yakınan bir Sean Connery misali Optimüs Praym'a saygı duymamızın zorla öngörülmesi gibi .
Michael Bay , son dönem Hollywood sinemasının en başarılı ve görsel açıdan en yaratıcı aksiyon yönetmenlerinden biri .
Fakat olabildiğince çok seyirciyi çekmek , filmlerinin edineceği kanı son damlasına kadar sıkıp suyunu çıkarmak için her türlü soytarılığa başvurması , eşsiz görsel kimliği ile baş başa giden açgözlülüğünü de ortaya koyuyor .
Bu açgözlülük , aklımıza başarılı aksiyon filmlerini ( Kaya ) , orta karar yapımları ( Armageddon ) ve ahlaki bakımdan çürük , gülünecek kadar felaket ikinci dünya savaşı biyografilerini ( Pearl Harbor ) getirdi .
Şimdi ise önümüzde , üstüne üstlük para vererek izlememizin beklendiği , 2 saat 20dak . ' lık dakikalık bir reklam filmi var .
Bir sonraki filminde Bay'in hiçbir ürünün reklamını yapmaması bence iç rahatlatıcı bir fikir .
Fakat düşünüyorum da , arabalara ve uçaklara dönüşen devasa robotların , yaşama kaynak veren bir kutunun peşinden dünyaya inmesi daha gerçekçi bir beklenti .
