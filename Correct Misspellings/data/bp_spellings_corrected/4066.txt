Genç bir ekipten yaratıcı potansiyel vaat eden bir projeyle karşılaştığımızda , Türk Sineması adına umutlanıyoruz .
Bu yıl çok sayıda genç ismin ilk sinema deneyimlerine girişiyor olması , Türk Sineması’nın tam ihtiyaç duyduğu ivmeyi yakaladığını düşündürüyor insana .
Böyle bir durumda , cesur bir deneme izlenimi veren Kardan Adamlar gibi bir filmin , anlaşılabilir ticari gerekçelerle , kimi Batı filmleriyle mukayese yoluyla sunulması da kabul edilebilir diye düşünüyorum .
Hem filmin Blair Cadısı ya da Açık Deniz gibi yapımlar yerine , Gus Van Sant’in Gerry’sinin yolundan gidiyor olmasını da olumlu karşılıyorum .
Dolayısıyla , bu projeyi besleyen fikre ve çıkış noktasına karşı sadece olumlu önyargılar besliyorum .
Ancak Kardan Adamlar , farklı bir Türk filmi umanların heveslerini ne yazık ki daha ilk dakikada kursaklarında bırakıyor .
Buna sebep olan tek bir şey var : Öykünün aralarına giren , iki karakterimizin yaşadıklarını ve aslında filmin anlatmaya çalıştıklarını bizzat kameraya karşı dile getirdikleri , stüdyoda yaratılmış sözde soyut bir mekanda çekilmiş sahneler .
Kardan Adamlar , biri genç diğeri ise daha ziyade orta yaşlı iki erkeğin , jip’leri kara saplandıktan sonra yollarını kaybedip günlerce karla kaplı bir dağda kaybolmuş bir halde yürümelerini ve bu süreçte kendileri ve birbirleriyle yüzleşmelerini anlatıyor .
İki karakter arasında veya doğa ile kentli erkekler arasında veya modern yaşamla kimlik arasında filme malzeme edilen ne varsa , karakterler bir noktada muhakkak bunları yüksek sesle açıklıyorlar .
Öykünün arasına giren bu sahnelerin filmden toptan çıkarılması , belki Kardan Adamlar’ı bir uzun metraj tanımlamasının dışında bırakabilirdi ( amaçlanan işlevlerinin de bu olduğu kanısındayım zaten ) ama geriye çok daha izlenebilir bir film kalırdı .
Yine de eksik , pardon fazla , bir şeyler kalacaktı gerçi .
Çünkü maalesef karakterler öykünün akışı içerisinde de yerli yersiz çok fazla konuşuyorlar .
Bu karşılaştırmayı yapmak durumundayım : Gerry’yi güçlü bir film yapan , silahının sessizlik olmasıydı .
Kardan Adamlar’ın iki adamı bazen konuşmalarının doğal olmadığı yerlerde , bazen de o koşullarda kalan insanların konuşmayacağı şekillerde konuşuyorlar ; susmuyorlar .
Böyle bir film , bize kafamızı yoracak bir şey bırakmayınca zaten tüm manasını yitiriyor .
Hele kullandığı sözler kimi zaman fazla kitabi de kalınca .
Yoksa , karşımızda kaçırılmış bir fırsat olduğu aşikar .
İki oyuncu , özellikle Ogün Kaptanoğlu , çok başarılılar .
Kendilerinden talep edilmiş her şeyi layığıyla yerine getiriyorlar .
Filmin görüntü kalitesi de gayet sağlam .
Doğal reflektör işlevi gören ve filmin tüm mekanlarını kaplayan karla pekala başa çıkılmış .
Atın aradaki stüdyo sahnelerini ; kırpın , törpüleyin biraz diyalogları ; geriye pekala eli yüzü düzgün ve belki heyecan verici bir ilk film kalırmış .
Tabii bir de final çekmeniz gerek .
Öykünün sonuna dair hiçbir bilgi vermeden , en azından şunu söylemek durumundayım : Kardan Adamlar’ın bir finali yok .
Finali bu şekliyle kotarma sebepleri nedir bilemiyorum ama bunun ekonomik imkansızlıklardan başka bir açıklamasını bulamıyorum .
Ne yazık ki , sinema seyircisinin bu tür bahaneleri hiç umursamayabilmek gibi bir lüksü var .
' Tam yapamıyorsanız , hiç kalkışmayın ' diyebilir , herhangi bir seyirci .
Ve kabul etmeliyiz ki , bunu söylemeye de , her zaman hakkı vardır .
Dolayısıyla , Kardan Adamlar eksik bir film olarak anılmaya mahkumdur .
Hadi biz ona yine de , kaçırılmış bir fırsat diyelim .
