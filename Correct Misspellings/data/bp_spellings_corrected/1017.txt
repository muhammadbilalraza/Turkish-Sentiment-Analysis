İlk hangi filmle başladı , şimdi adını koymak güç .
19 yılında Manolya ( Magnolia ) ile , P. T. Anderson'ın gözünden bol karakterli bir Los Angeles öyküsü izledik .
Hemen ertesi yıl , Meksika'dan Alejandro Gonzalez Inarritu , Paramparça Aşklar Köpekler ( Amores Perros ) ile çok sayıdaki karakterlerini bir trafik kazasının etrafında birbirlerine bağladığı bir kent draması sundu .
Son dönemde , Gece 11:45 gibi filmlerle Türk sinemasında bile karşılığını bulmuş bir izleğe dönüştü bu yapı .
Tabii aslında her şeyin temelinde , Robert Altman'ın 70'li yıllardan beri yaptığı sinema var .
Çarpışma ( Crash ) ile sinemadaki ilk yönetmenlik denemesine imza atan Paul Haggis'i , Milyonluk Bebek'in ( Million dolar Baby ) senaristi olarak tanıyoruz .
Aslında senarist olarak Oscar ödülüne aday gösterildiği bu yapımdan daha önce çektiği ama gösterimi bu yıla ertelenmiş olan ilk filminde Haggis , Los Angeles'ta iki günlük bir zaman zarfında cereyan eden olaylar aracılığıyla , Amerika'nın çok kültürlü yapısı içindeki hoşgörüsüzlüğü , gündelik hayattaki ırkçılığı anlatıyor .
Bu açıdan , John Sayles'in kıymeti yeterince bilinmemiş başyapıtı Lone Star ile de göbek bağı olduğu kanaatindeyim .
Yolları birbirleriyle farklı şekillerde kesişen , farklı ırk , etnik köken ve sosyal sınıflardan bir grup insanın öyküsünü anlatan Çarpışma , her şeyden önce sağlam kurulmuş yapısı ve kıvrak , zeki diyaloglarıyla seyirciyi içine alıyor .
Çok fazla öykü içermesine ve aslında oyuncuların her birine film içinde oldukça kısa süreler düşüyor olmasına karşın , karakterlerin her birinin yaşıyor olması da ayrı bir başarı .
Tabii filmi böylesine etkili kılan şey sadece matematik başarısı değil .
Haggis'in tüm karakterlerine eşit mesafede durmayı başarması ve yüzümüze çarptığı sert gerçeklerin hiçbiri için kolaycı çözümler üretmemiş olması da filmin en önemli gücü .
Her şeyin en beklediğimiz gibi , klişelere en uygun ilerlediğini düşündüğümüz anlarda bizi sarsmayı ve gerçek hayatta hiçbir çözümün bu kadar basit olmayacağını hatırlatmayı başarıyor .
Film , karmaşık yapısı içinde çok güçlü dramatik gerilimler de yaratıyor .
Özellikle filmin ortalarında yer alan bir araba kazası sahnesi var ki .
Bir önceki gece basbayağı bir cinsel taciz ve ırkçılık olayında karşı karşıya gelmiş iki kişiyi , bu kez yaşamlarının söz konusu olduğu şartlar altında karşılaştırıyor yönetmen .
Öykünün gelişimi , sahneyi öyle bir dramatik çelişkiyle besliyor ki , karşınızdaki sanki bir film olmaktan çıkıyor ve patlamaya hazır bir bombaya dönüşüyor .
Bırakın Amerikan sinemasını , uzun zamandır hiçbir filmde yaratıldığına şahit olmadığım ölçüde güçlü bir dramatik gerilim yaratılmış söz konusu sahnede .
Hangi sahneden bahsettiğimi , izlerken anlarsınız .
İnsanı olduğu yere çivilememesi mümkün olmayan bir sahne çünkü bu .
Aslında filmle ilgili eleştirilebilecek noktalardan biri de aslında bu sahneyle bağlantılı .
Çünkü Çarpışma , doruk noktasını yaklaşık olarak 70. dakikasında sunuyor zaten .
Film , her ne kadar aynı ölçüde iyi bir film olmaya sonuna kadar devam etse de , aynı zirveyi tekrar yapamıyor .
Söz konusu sahne filmin daha ilerleyen bir aşamasında yer alsa daha iyi olurmuş diye düşünmekten kendimi alamıyorum .
Bir itiraz da filmin son dakikalarda biraz fazla naifleşmesine olabilir .
Bu denli gerçekçi ve sert bir filmin , giderayak aile , yuva gibi kurumlara bu denli sığınması , insanın tadını biraz olsun kaçırmıyor değil doğrusu .
Ayrıca , genç siyah hırsızın fazla göstermelik ve romantik fedakarlığı da ne kadar inandırıcı , tartışmaya açık .
Fakat filmin Amerikan toplumuyla ilgili sözleri açısından , ne kadar didaktik de olsa yersiz bir son nokta sayılmaz bu .
Bu denli kalabalık ve başarılı bir oyuncu kadrosundan bahsetmeden geçmek olmaz tabii .
Filmin senaryo dışında bazı oyunculuk kategorilerinde de önümüzdeki yıl Oscar ödülüne aday gösterileceği inancı büyük .
Kendi adıma , bu geniş kadro içinden bir veya iki kişiyi ayırıp da ödüllere aday göstermenin haksızlık olacağını düşünüyorum .
Çünkü birbirleriyle aşağı yukarı eşit büyüklükte rolleri olan 10'un üzerinde aktörün her biri eşit derecede başarılı performanslar veriyorlar .
Tabii birer yıldız oldukları için , Matt Dillon ve Sandra Bullock'un isimleri daha ön planda anılıyor .
Dillon gerçekten filmin kilit ve antipatik karakterlerinden birinde , son derece ölçülü ve ekonomik bir performans veriyor .
Zaten tüm oyunculuklar için aynı şekilde " ekonomik " tanımını kullanabiliriz .
Bullock'un rolü ise , yardımcı oyuncu kategorileri için bile çok ufak sayılır .
Ama içinde bulunduğu her sahnede son derece etkili olduğunu da belirtmek gerek .
Aynı ölçüde başarılı diğer kadın oyuncu Thandie Newton'a kıyasla , ödül potansiyeli açısından da çok daha elverişli bazı tiratları bulunan Bullock , belki Akademi'nin radarına hemen bu yıl giremez ama uzun vadede iyi bir oyuncu olarak ciddiye alınması için önemli bir adım attığı muhakkak .
Filmin en akılda kalıcı performanslarından bir diğerini de , şaşırtıcı ölçüde Benicio Del Toro'ya benzeyen ve bu filmle birlikte ciddi bir çıkış sağlayan siyah oyuncu Terrence Howard veriyor .
Başta Don Cheadle olmak üzere tüm oyuncuların başarıyla kullandığı sessiz anları , Howard da etkili bir şekilde değerlendiriyor .
Yönetmen Haggis'in kamerası ve kurgusuyla tüm oyuncularına karakterlerini ete kemiğe büründürmek için zaman verdiğini ve tüm oyuncuların da kendilerine verilen zamanı akıllıca değerlendirdiklerini görüyoruz .
Filmin dramaturji , dramatik çatışma ve oyuncu yönetimi açılarından ders malzemesi edilecek ölçüde başarılı olduğunu teslim etmek gerek .
Karşımızda , yargılarda bulunmayan ama Los Angeles özelinde kozmopolit kent yaşamına dair gerçekçi tespitler sunan bir film var .
Buradaki durumları ve karakterleri örneğin İstanbul'a uyarlamak da hiç zor olmazdı .
İster siyaseten doğruculuk kalkanının arkasına saklanalım , ister sınırları koruma altındaki kendi yaşam alanlarımızın ardına , büyük kent insanları olarak aynı iletişimsizlik ve hoşgörüsüzlük hepimizin yaşamlarının bir parçası .
Çarpışma , bu sorunların sadece yüzeydeki izlerine değil ; içimizdeki , kendimizin bile farkında olmadığı , kaçındığı yüzlerine ayna tutuyor .
Ve hiç şüphesiz , daha şimdiden 2005 yılının en iyi filmleri arasında yerini alıyor .
