Exorcism yani şeytan çıkarma hadisesi korku sinemasının en sevdiği temalardan biridir .
Bu alt türün kural koyucusu William Friedkin’in 1973’te çektiğin The Exorcist filmidir ve şablon , içine şeytan kaçmış biri ( genellikle bir kız - kadın ) + şeytan çıkaran bir rahip ve yardımcılarının cebelleşmesinden ibaret olacak şekilde çıkarılmıştır .
Elbette korku sineması tutan bir şeyi sömürmeye meraklı olduğundan çekilen yüzlerce ( belki de binlerce ) filmde bu şablon olabildiğince esnetilmiştir ama elimizdeki mal bu , şayet ruhunuza şeytan kaçtıysa size iki rahip gönderecekler !
Şeytanın Oğlu da türe yeni bir dokunuş yaparak seyirciyi heyecanlandırmayı amaçlayan bir şeytan ( iblis desek daha doğru tanımlamış oluruz ) çıkarma filmi .
Başrol oyuncusu Aaron Eckhart’a fazlaca güvenen filmin asıl kozu dengeli senaryosu .
Evet , elimizde çok parlak bir film yok ama şeytan çıkarma hadisesinin nerelere gidebileceğini ( Kutsal Damacana ) bilen biri olarak , bu kadar sömürülmüş bir türe hem de dinsel açıdan sömürmeyen bir hikaye katabilmek önemli .
Başkarakterimiz olan Dr .
Seth Ember’ın özel bir yeteneği ( hediye mi desek yoksa lanet mi bilemedim ) var .
Ruhunuza şeytan kaçtığında rahip bulamazsanız ona gidiyorsunuz ve o da aklınıza girerek iblisle orada hesaplaşıyor .
Tabii bunun olumsuz etkileri de var , sürekli yapılacak bir meslek değil bu zihnen ve bedenen çöküyorsunuz , mankenlik gibi bir yerden sonra bırakmak lazım .
Bir gün doktora bir hasta geliyor , vaka 11 yaşında bir çocuk olunca iyi kalpli doktorumuz hiç düşünmeden kabul ediyor ve orada da yıllar önce eşinin ve çocuğunun ölümüne sebep olan iblisle karşılaşıyor .
Bu da durumu kişiselleştiriyor ve büyük bir kapışmaya bahane oluyor .
Senaryo iyi , hatta çok beğendim bile diyebilirim .
Başrol oyuncusu da fena değil ancak yönetmen “usta bize oradan yağsız 1.5 kıyma çeker misin” derseniz yapabilecek kadar ‘memur’ bir sinemacı olan Brad Payton .
Gizemli Adaya Yolculuk ya da San Andreas Fayı gibi efekt marifetiyle gişede iş yapan ortalama filmleri kotaran bu sinemacının , fazla oyuncu - mekan ihtiyacı barındırmayan küçük bir hikayeye sahip çıkmasını ve Aaron Eckhart gibi bir oyuncuyu daha iyi yöneterek senaryoda mevcut olan dramı daha da arttıracağını düşünmüştüm .
İşte bu çalışmıyor , Aaron Eckhart kendi oyun gücüyle işi izlenir kılıyor ancak yan karakterler siluetten ibaret .
Açıkçası işin gerilim ve ürkütme tarafında sorun yok , başlangıçtan finale kadar yükselen bir tekinsiz atmosfer ve dehşet duygusu ustaca sağlanmış ancak senaryonun asıl güçlü olduğu kısım işin draması ve ona da Brad Peyton’un yönetmenliği yetmiyor !
Şeytanın Oğlu bu haliyle bir seyret unut filminden ötesi değil ancak bir vakit kaybı olmadığı da ortada .
Sırf şeytan çıkarma hadisesine getirdiği bilimsel yaklaşım sebebiyle bile ilgi gösterilebilir .
Açıkçası James Wan ile demonik korku filmleri yeni bir ivme yakaladı ama onun çektikleri hiç olmadığı kadar bağnaz bir bakış açısına sahip .
Conjuring 2 bu işin şahikasıydı .
Sahtekarlıkları tescilli Ed ve Loraine Warren çiftinin en rezil oldukları vaka olan Enfield Laneti’ni bile gerçekmiş gibi yutturmaya çalışan bu film aynı zamanda Hristiyan bir misyoner gibi çalışıyordu .
Hasan Karacadağ mamulü İslami korku filmlerinde bile böylesine rastlayamazsınız !
Nihayetinde , Şeytanın Oğlu , şeytan çıkarma hadisesi gibi içinde klişe - rahip - haç olmadan olamayacağı sanılan bir türe “böyle de olurmuş” dedirtiyor .
Bu da türe meraklı bir korkuseverin önemseyeceği çaba ama türe uzak olanların sıkılacağı bir film de yok ortada .
İyi paketlenmiş şık ve belli açılardan önemli sayılabilecek bir korku filmi …
İyi seyirler .
 murattolga@gmail.com
