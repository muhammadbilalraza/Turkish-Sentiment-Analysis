En baştan açık açık dile getirelim ; ağır ve acı bir film var karşımızda bu Cuma gösterime giren Muna ile .
Senaryosu gerçek , yaşanmış bir öyküye dayanan Muna , Ortadoğu coğrafyasında her gün bir yenisine tanıklık edilen , ağır bir savaş dramını beyazperdeye taşıma hedefiyle yola çıkan bir proje .
Filmin yapımcılığını İkinci Yeni Film üstleniyor ama Muna , TRT TV Filmleri projesi kapsamında da destek alan bir yapım .
Bu anlamda bir savaş arka planı oluşturmak adına , projelendirme açısından belli bir çıtanın üzerine çıktığı da söylenebilir .
Filme başlı başına kendi adını veren Muna , Filistin Gazze’de , bombardımanların arasında ailesiyle hayatta kalmaya çalışan küçük bir kız çocuğu .
Hayattaki tek gerçekliği divanın altına sakladığı oyuncak bebeği olması gerekirken , çok küçük yaşta büyüklerin dahi kaldıramayacağı bir drama en sert haliyle sürüklenen bir kız çocuğu .
Ve Muna’nın bu ağır sorumluluk gerektiren performansını canlandıran isimse ilk sinema filmine imza atan küçük oyuncu Pınar Balkış .
Filmin tüm öğeleri bir yana Balkış’ın büyümüş de küçülmüş oyunculuğunun olgunluğunu ve yetkinliğini iyi gözlemlemek ve değerlendirmek gerekiyor .
İleride adını daha da sıklıkla duyacağımız aşikar .
Muna’nın bombalanan mahallesinin yakınlarında bölge halkına yardımcı olmak için görev alan Doktor Ela , Ali ve Süleyman’ın yolları , bu küçük kızın hayatta kalma mücadelesi ile çakışıyor .
Yeryüzü Doktorları olarak Filistin’de görev alan bu hekimlerin de kendi hayatlarında farklı sıkıntılar , çekişmeler ve hesaplaşmalar olduğunu ekleyelim .
Bir şekilde hiç kimse tam ve bütünlüklü değil .
Bu anlamda paramparça olmuş ve yaşadığı travmayla ağzını dahi açmayan Muna’nın , Doktor Ela ile birebirdeki ilişkisi filmin kırılma noktası olmasından dolayı önemli .
Zira hikâyenin ikinci bir duygusal boyutu da burada ortaya çıkıyor .
Görünen o ki filmin senaryosunda imzası olan isimler , gerçek bir öyküden yola çıkarken dramatik yapıyı da beslemek istemişler .
Senaryo yer yer sarksa da , Ela’yı canlandıran Leyla Göksun kendi karakterine boyut katmayı başarmış .
Fakat karakterlerin tümünü değerlendirmeye aldığınızda maalesef yer yer kopukluklar , ikili oyunculuklarda inandırıcılıktan uzak sahneler de göze çarpmıyor değil .
Öte yandan doktorlara hem tercümanlık yapan hem de geçmişiyle sorunları olan Doktor Ali karakterinin yakınını canlandıran Kaan Çakır ve onun şapka çıkartılacak oyunculuğu filmin en göz alıcı noktası ; ki 52. Antalya Film Festivali’nde bu oyunculuk , En iyi yardımcı Erkek Oyuncu ödülü ile de tescillendi zaten .
Sahneleri ağırlıklı olarak Tarsus’ta çekilen filmde , Filistin’de görev alan bir kameraman ekibinin çekmeyi başardığı gerçek kesitleri de görmek mümkün .
Gazze’deki dramın gerçekliğini daha da körükleyen bu sahneler , set çekimlerine iyi yedirilmiş .
Bir savaş dramında olmaması gereken pür - i pak temizlik ve düzgünlük neyse ki Muna’da yok .
Yönetmen Serdar Gözelekli’nin oyuncu yönetimi kadar , filmin bu küçük detaylarına da dikkat ettiğini dile getirelim .
Yerli sinemamız açısından Filistin / Gazze savaşını ve dramını beyazperdeye taşıyan ilk film olma hedefindeki Muna , ajitasyondan sert virajlar alan , en başta da dediğimiz gibi teknik açıdan kaliteyi belli bir çıtanın üzerinde tutmayı başaran , duygusal yoğunluğu yüksek bir yapım .
Yer yer gözyaşlarınıza hakim olamayabilirsiniz …
