Miyazaki’nin muhteşem kariyeri , müstesna karakterlerle , bu müstesna karakterleri çevreleyen dev bir hayal gücüyle ve yeni ufuklar açan hikayelerle dolu .
Bu sebeple kendisine iliştirilen öncelikli sıfat ‘yaratıcı’ sıfatı .
Gelişen animasyon teknolojilerine karşı ‘çizgileriyle’ direnen ve her daim ‘insan’ın altını çizen Miyazaki , kuşkusuz ‘sanatçı’ adını günümüzde en çok hak eden sinemacılardan biri .
Zira bir filmi yapma sürecinin her basamağında üretiyor , kendini bir önceki filminden sonra tamamen yeniliyor ve mutlaka ‘anlatılması elzem’ hikayeler yansıtmaya özen gösteriyor .
Bu gayriresmi Miyazaki kuralları cepte dursun .
Miyazaki’nin son filmi ‘Rüzgar Yükseliyor’ bir anlamda ‘emeklilik öncesi film’ duygusuna yaraşan ancak pek çok açıdan da ustanın önceki yapıtlarıyla armonik bir bağ kuramayan bir eser . ‘Rüzgar Yükseliyor’ , gözlerinin bozuk olması sebebiyle pilot olması ihtimal dahilinde olmayan ; ancak en büyük tutkusu olan uçaklardan ayrı kalmamak için hayallerine tutunan Jiro Horikoshi’nin gerçek hikayesini anlatıyor .
Savaş öncesi Japonya’nın fırtına öncesi sessizliğinde bir uçak mühendisi olarak yetişen Horikoshi , bir ulusun modernleşme , batılılaşma sürecini de anlatıyor bir tarafıyla .
Miyazaki , çok geniş bir hisler spektrumuyla aşkı , savaşı hatta millyet kavramını dahi ilgi alanına alıyor .
Jiro Horikoshi’nin bir açıdan ‘felaket’e , bir açıdan da teknolojik ‘devrim’e doğru yol alan uzun yılları ,   neredeyse epizodik bir öykü kurgusuyla ‘film şeridi’ gibi gözlerimizin önünden geçiyor .
Miyazaki , biyografik bir film yapmanın ‘asık suratlı’ hissini rüya sekanslarıyla ve öykünün içerisindeki aşk dozajıyla aşmaya çalışıyor .
Bahsettiğimiz asık suratlılığın içinde dev bir karamsarlık mevcut .
Zira savaş için dev makineler üretmek isteyen , bunun hayalini büyük bir tutkuyla kuran Jiro ile duygudaşlık kurabilmemiz için başka hiçbir destek yok .
Miyazaki , bu noktada savaş mühendislerinin sahip olduğu ‘farkındasızlık’ kavramına vurgu yapıyor .
Tek amacı insanları öldürmek olacak olan bir makineye duydukları obsesif bağlılık , bir adım sonrasını düşünmekten ziyadesiyle uzak olmaları ve medenileşme yarışında üstlendikleri rol ‘Rüzgar Yükseliyor’un üzerine kafa yorulması en cazip yanları .
İzleyiciyi kendi düşünsel dünyasına çekmeyi bir noktada mutlaka başaran ‘Rüzgar Yükseliyor’un Miyazaki’nin önceki işlerine göre daha az heyecan verici olduğunu da söylememiz gerekiyor .
Fantazyalardan arınmış , daha kendi halinde , yaratıcılığı kısmen törpülenmiş bir filmden ziyade daha uçuk kaçık bir işle veda etmek isterdik ustaya .
Belki de ilk kez , ‘sıkıcı’ , fazla ‘romantik’ ve bu denli dağınık bir Miyazaki filmi izliyoruz , malzemesi görülmeye değer olsa da .
Miyazaki , bir türlü hangi hikayeyi anlatmak istediğini seçemiyor ve Rüzgar Yükseliyor malum finale giden yolda sürekli olarak yalpalıyor .
Miyazaki’nin , hikayesini anlattığı mühendisi Jiro , farkındalığından yoksun etrafında olup bitenlerin .
O silahı tasarlıyor , üretiyor ancak o silahın sonraki yolculuğunu hiç umursamıyor .
O silah birilerinin elinde ,  evinden ekmek almak için çıkan küçük çocukları öldürüyor .
Bu , milletlerin önüne örülen saydam ve kısıtlayıcı perdelerin kısa yoldan özeti .
Kendisi dışındaki herkesi sömüren ya da sömürüye alet eden , ayrıştıran , bölen , kendi emelleri doğrultusunda yönlendiren zihniyetin ifadesi .
Miyazaki’nin o umut verici çizgileriyle ‘modernite’ kavramına vurduğu darbe ‘tam isabet’ olmasa da sinemada görülmeyi hak ediyor .
