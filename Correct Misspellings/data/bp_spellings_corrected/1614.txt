Tıklanma ve seyredilme rekorları kıran bir internet videosundan yola çıkılarak , çok kısa bir süre içerisinde çekilen ve sinema salonlarına deyim yerindeyse " servis edilen "
Oğlum Bak Git adlı ‘film projesi '  magazin basınına ilk haberleri düşüp de vizyon takvimine girdiğinde , ‘ekibin hızına ' inanamadığımız bir film oldu .
Galasında izleme şansı yakalayabildiğimiz film , basın gösterimine gerek duymadan , 19 Ekim haftasında gösterime giriyor .
Ercan Narinç'in yapımcılığını ve Kamil Çetin'in yönetmenliğini üstlendiği film , aslına bakarsanız yola çıkış hikayesi açısından zekice tasarlanmaya açık bir malzemeye sahip .
Bir çöpçünün kendisine sataşan bir çocuğu önce " oğlum bak git " diyerek uyarması ve sonrasında çocuğu hastanelik etmesi ekseninde devam eden gerçek bir olaydan hareketle film de , Yavuz Seçkin'i çöpçü kılığında gördüğümüz  aynı mizansen ile açılıyor .
Bir sonraki geçişte Çetin'in canlandırdığı bahtsız taksici Orhan karakterinin ( meğer çöpçü değil taksiciymiş ) aslında bu olaydan önceki son 3 gündür başından geçen bela dolu maceraları izlemeye başlıyoruz .   Kör talihini açmak için yeni çareler arayan ‘loser ' Orhan , tesadüfen mafya dünyasının iki önemli ‘babası ' arasında ateş hattında kalıyor , film de seyirciye " gel seyreyle bu şanssızlıklar komedyasını " diyor .
Filmin yola çıkış noktası , popüler " oğlum bak git " videosu olmasına rağmen , senaryonun %90'nın benzer diğer popüler kültür videolarından da beslendiğini ve filmin güncel sosyal medya paylaşımlarının pek çoğuna göndermelerle dolu olduğunu söyleyebiliriz .
Üzücü olan nokta ise , filmin elinde değerlendirebileceği bunca güzel malzeme varken bunu parlak dokunuşları olan bir senaryoyla değil de , video taklitleri arasına diyaloglar serpiştirilmiş baştan savma bir tarza büründürmesi .
Açıkçası çok güldüğüm 2-3 sahne harici espriler bayat , olay örgüsü gayet tahmin edilebilir , oyunculuklar ise hiç girmek istemeyeceğim sularda seyrediyor .
Açıkçası Yavuz Seçkin'i radyo dönemlerinde dinlemiyordum , stand - up gösteri şovlarına da gitmedim ama edindiğim izlenim radyocuyken gayet başarılı taklit yeteneği ile komik işler çıkarttığı yönünde .
Mimiklerini oldukça başarılı kullanabilen bir yüzü de varken televizyonda ve sinemada yeteneğini neden ucuz komedilerle harcadığını anlamak zor .
Oysa ki bu filmde canlandırdığı karakterin şizofrene dönük , ‘kendi kendine konuşan deli ' yapısı üzerinde çalışılsa daha iyi bir senaryoyla neler çıkmazdı !
Öte yandan mafya babası Kırmızı Erol'u canlandıran ve filmde ‘gözle görülür '  ağırlığı olan Orhan Aydın'ın yan karakterdeki başarısına diyecek yok .
BKM mutfaktan hızlı yükselen isimlerden olan Metin Yıldız ise canlandırdığı karaktere kendi oyunculuk duruşunu neredeyse oturtmuş durumda .
Bir de ‘Sabit Gider ' rolünde ilk kez seyirci karşısına çıkan Kıvanç Baran Arslan ve rolü oldukça kısa olsa da tavuklu bilge ermiş rolündeki karakter , en akılda kalıcı performanslardı .
Uzun lafın kısası " hızlı " pişen etin yahnisi yavan olur diyebileceğimiz Oğlum Bak Git , interneti komik video paylaşımı olarak algılayan seyirci kitlesi için üretilmiş ve muhtemelen onları çok da eğlendirecek bir yapım , ama sinema adına kesinlikle daha fazlası değil .   Parlak fikirle yola çıkıp , gole giden nefis bir ortayı ezmek de Türk usulüyle ancak bu kadar olabilirdi .
twitter : @duygukocabay
