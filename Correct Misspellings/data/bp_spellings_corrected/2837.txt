David Cronenberg'in Don DeLillo tarafından yazılan 2003 tarihli romandan sinemaya uyarladığı Cosmopolis , ustanın aslını inkar ettiği sularda dengesiz kulaç atışlarına devam ettiği yeni denemesi .
Servetini borsa ve teknoloji endüstrisinden kazanmış 28 yaşındaki milyarder Eric Packer'ı merkezine alan film , baş karakterimizin şehrin diğer ucundaki berberine gitme hikayesini arka plana koyarak , ekonomik krizin yarattığı kaos ve ayaklanma ortamını ele alıyor .
Kendini dış dünyadan tamamen soyutlayan limuzini içerisinde çıktığı bu yolculukta , yol boyunca araca inip binenlerle yaptığı bitmek tükenmek bilmeyen ağdalı sohbetlerine bizi ortak eden Eric , bu konuda da ' nicelik açısından ' oldukça şanslı .
İşverenine karşı gerçekleştirilecek bir saldırı tehdidine karşı hazır kıta güvenlik sorumlusu Torval ( Kevin Durand ) , şirket çalışanı Shiner ( Jay Baruchel ) , resim galerisi sahibi ve yatak arkadaşı Didi Fancher ( Juliette Binoche ) , ofis yöneticisi Jane Melman ( Emily Hampshire ) , teori koçu Vija Kinsky ( Samantha Morton ) , suratlara pasta yapıştırmaktan hoşlanan protestocu Andre Petrescu ( Mathieu Amalric ) , kapitalist sisteme , dolayısıyla eski patronuna karşı öfke dolu eski çalışan Benno Levin ( Paul Giamatti ) bu hiç bir yere varmayan uzun yolculuğun misafirleri konumundalar .
Eric'in limuzininden dışarı adım attığı ender anlarda yanına uğrayıp cinsel isteklerinden bahsettiği eşi Elise Shifrin'i ( Sarah Gadon ) ise bu tayfadan ayrı tutmamız gerekiyor zira kendisi bütün yemek öğünlerinde Eric'in yanında .
İstediği her şeyi yapma fırsatı elindeyken , risk içinde yaşanan bir hayatın ve normal bir insanın kaldıramayacağı sorumlulukların içerisinde kaybolmuş bu genç adam , aynı zamanda duygularından da arınmış bir kayıp ruh şeklinde tasvir edilmiş .
İşi hakkında konuşurken bunun altını doldurabilecek belli bir bakış açısına sahip olduğu aşikar , bu bakış açısının kendine göre doğru , insanlık için yanlış olduğu fikri ise filmin tartışma yaratmak isteyen tarafı .
Bu ikilemi yaratmak isterken Don DeLillo'nun orijinal diyaloglarını filmin içerisine hiç değiştirmeden eklemleyen Cronenberg'in , her biri ' şu anda büyük cümle geliyor ' şeklinde tezahür eden fikir alışverişlerini peliküle aktarması ise tam anlamıyla bunaltıcı .
Kimsenin birbirinin sorusuna cevap vermediği bir iletişim ortamında herkesin kendi beylik lafını yapıştımak için hazırda beklemesi DeLillo'nun kitabını zeki ve yaratıcı kılmış olabilir .
Ancak uyarlamada iğreti , enerjisiz ve zorlama göründüğü su götürmez bir gerçek .
Cosmopolis gibi hareket yönünden tembel , konuşma yönünden geveze bir filmin , içi ' sözüm ona ' felsefe yüklü meslek hikayelerinden oluşması , ilgiyi ayakta tutmak için yeterli değil .
Yetersizliğin yanı sıra ' kapitalistler kötüdür ancak fakirler de birbirini yemekle meşguller ' gibi bir önermeye bağlanan , nereden tutarsanız tutun elinizde kalan bir duruşu var filmin .
Bunu Cronenberg stili bir deneysel sinema örneği olarak ele alıp , yapmak istediğine karşı saygı duymaya çalıştığımızda ise filmin içerisine serpiştirilmiş geçmişin ruhları ile karşılaşıyor ve ' hani deneyseldi ? ' sorusuyla başbaşa kalıyoruz .
Mesela Cronenberg'in bir yandan prostat kontrolü sahneleriyle eski " body horror " alışkanlarına geri dönmesi , öte yandan da Steve McQueen'in Utanç ( Shame ) ' ındaki gibi cinsel hazzı arayan bir adamı betimlemesi pek de filmle alakalı durumlar değil gibi .
Durum böyle olunca Eric'in ' daha fazlasını istiyorum , bana bilmediğim birşeyler göster ' gibi cümleler kurup , yeni arayışlar peşinde koşması bizi pek de ilgilendirmiyor .
Gerçi filmin sizi ele geçirdiği anların kaos , şiddet ve seksle doğru orantılı olması da işin başka bir yönü .
Bu bile eski usül Cronenberg Sineması'nı ne kadar özlediğimizi bize hatırlatıyor .
Colin Farrell'ın yerine role getirilen Robert Pattinson'ın oyunculuğu hakkında fazla bir yorum yapmaya gerek yok . '
Tatlı çocuğu vahşileştireceğiz ' ana fikirli yapım hilelerinin sonucu rolü kapan Pattinson , perdede ne övüldüğü kadar iyi , ne de yerildiği kadar kötü bir performans veriyor .
Kendisi hakkında tek çıkarım ' filme bir şey katmadığı ' olabilir .
A sınıfı bir cameo'lar silsilesi şeklinde arz - ı endam eden diğer oyunculuklar arasında ise Paul Giamatti final performansıyla bir adım öne çıksa da maalesef her şey için çok geç .
Son tahlilde ; Cosmopolis , duraklama dönemine giren sinemasının son halkasında iddialı , kendine güvenen ve stilize bir kapitalizm tartışması yaratmak isteyen Cronenberg'in bir kez daha çuvallamasına tanıklık etmek isteyenler için biçilmiş kaftan .
firat_atac@hotmail.com
firatatac . tumblr . com
twitter : firatatac
