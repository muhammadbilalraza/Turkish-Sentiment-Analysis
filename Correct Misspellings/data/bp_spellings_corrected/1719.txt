Hafta sonları ailecek sinemaya gidildiğinde herkesin zevkine uyacak bir film bulmak her zaman zordur .
Ergenliğe adımını attı atacak olan evin kızı gideceği filmde arkadaşlıktan bahsedilsin , içinde biraz da aşk olsun ister .
Evin küçük oğlu film boyunca sadece kavga dövüş görmeyi tercih ederken , anne baba ise en başta çocuklarının zihinlere zarar vermeden hem onları eğlendirebilecek , hem de kendilerini sıkıntıya boğmayacak bir film aramaya başlarlar .
Kahramanlar Okulu ( 2005 ) , bir ailenin tüm bireylerini aynı anda tatmin edebilecek bir film .
İçinde biraz arkadaşlık , biraz masumane aşk , biraz da kavga dövüş barındıran ve hemen hemen her aile filminde olduğu gibi yine mesajlara boğulmuş bir hikayeye sahip .
Sanki sinemadan çıkıldığında herkesin bir anda birbirine bakması ve artık olduğum gibi bir baba , anne veya çocuk olmayacağım , ekranda gördüğüm ideal tabloya ulaşacağım demesi için yapılmış bir film .
Ancak böylesine güçlü bir duygu hissettirebilmekten de oldukça uzak .
Nesillerdir süper kahramanlık mesleğini yapmakta olan Stronghold ailesinin en küçüğü Will'in yaşı gereği tek isteği hareketli bir sosyal yaşama kavuşmak ve yaptıkları ile ailesinin dikkatini çekmek , onları gururlandırmak .
Üzerinde , ailesindeki her birey gibi başarılı olması gerektiğine dair korkunç bir baskı var .
Annesi Josie , babasına her daim destek olan , süper kahramanlık kariyerinde de son derece gündemde , çocuğuna karşı sorumlu ideal bir zamane kadını .
Babası Steve ise , tüm dünyanın saygıyla karışık bir hayranlık beslediği bir süper kahraman .
En büyük özelliği sonsuz fiziksel kuvveti .
Ancak Steve , karakteri ile de son derece güçlü biri .
Ve ne kadar oğluna başarılı olması için baskı yapmıyor da olsa zaten kendi varlığı ile her şekilde onun üzerinde bir baskı unsuru . Will'in süper kahramanlar yetiştiren yeni okulundaki sosyal çevresi ise babasına ve annesine olan hayranlıklarını gizlemeden , bütün dikkatlerini ile Will'in her hareketini izleyen bir topluluk .
Böyle bir tablo içine oturtulmuş olan Kahramanlar Okulu'nda , süper kahramanlık meselesini bir kenara bıraktığımızda anlıyoruz ki , filmde kariyer sahibi modern bir aileye sahip , ergenlik çağına yeni girmiş bir çocuğun hayata atılırken karşılaştığı problemlerden başka bir şey anlatılmıyor .
Lise hayatı gibi zorlu bir dönemi sorunsuzca atlatabilmek için belki de gerçekten bir süper kahramana dönüşebilmek gerektiği de düşünülürse oldukça anlamlı bir kesişme noktası yakalanmış gibi görünüyor .
Ancak ne yazık ki Kahramanlar Okulu'nun , anlatımı ve konuya yaklaşımı oldukça yüzeysel .
Filmde , toz pembe bir ortam yaratmak ve seyirciyi tedirgin etmemek uğruna Will'in içinde bulunduğu durum ve karşılaştığı problemler son derece basite indirgeniyor .
Lise döneminde karşılaşılabilecek bütün sorunlar yan karakterler sayesinde gözler önüne serilmeye çalışılıyor .
Böylelikle yönetmen Mike Mitchell , lisede olmanın nasıl bir şey olduğunu hissettirip , ortamı bizlere tanıtıyor .
Ancak sorunu olanlar ve sorunu yaratanlar arasına keskin bir sınır çizilmemesi ortama oldukça gri bir ton veriyor .
Gişe kaygısıyla yaratılan böylesine temiz öğrenciler , böylesine rafine bir ortam ne lise hayatıyla , ne de Will ve arkadaşlarının karşı karşıya olduğu sorunlarla bağdaşıyor .
Dakikalar ilerledikçe hiçbir duygu sahici gelmemeye başlıyor .
Film , şiddetten uzak iyi niyetli kimliğini koruma çabasıyla sürekli seyirciyi teselli edip , kötü bir şey olamayacağını her geçen sahnede haber veriyor .
Bu sebeple karşımıza ne çıkarsa çıksın şaşırmıyoruz .
Olaylar öylesine matematiksel bir kurgu içinde gelişiyor ki bizler daha en başından filmde neler olabileceğini tahmin edebiliyoruz .
Yazar takımı Paul Hernandez ve Robert Schooley'nin , karakterleri kendilerine has özellikleri ile belirleyici kılmamış olmaları , oyuncuların performanslarını da oldukça kötü etkiliyor .
Örneğin ; kendi çocuğunu , hiçbir baskı yapmadan sadece başarısı ve şöhreti ile ezebilen bir babanın sadece fiziksel kuvvetini izleyenlere göstermek belki de o karakteri güçlendirmek için yeterli değil .
Bunun sonucunda karakteri canlandıran Kurt Russel'ın yüzeysel bir oyunculuk sergiliyor olması da onun hatası değil .
Kahramanlar Okulu , şiddetten ve nefretten arındırılmış eğlenceli ve mutlu bir aile filmi .
Ailenin her bir bireyine ayrı bir özelliği ile hitap etme ve yarattığı tertemiz ortamla her biriye kendisi ile ilgili bir mesaj verme çabasında .
Hayatta karşı karşıya kalınan zorluklarla mücadele etmek , yapılan yanlışları düzeltmek için nelerle uğraşılması gerektiğini göstermeye çalışıyor .
Ancak izledikten sonra böyle bir dünyanın gerçek olabilmesi için , içinde gerçekten süper kahramanlar olmalı dedirtiyor .
