Charles Addams’ın meşhur ailesi The Addams Family uzunca denebilecek bir aradan sonra yeni bir animasyon filmle beyaz perdeye geri döndü .
 
Nevi şahsına münhasır karikatürist Addams’ın ilk kez 1938’de The New Yorker gazetesinde çizdiği ve ancak 1968’de ABD’de televizyon serisine dönüştürülen , efsanevi aile Addams Family gerek animasyon dizi gerek uzun metraj film olarak pek çok kez karşımıza çıkan , fantastik komedinin en önemli figürlerindendir .
Dahası karikatüristin kendi soyadını verdiği bu ‘sıra dışı biçimde garip aile’ , korku ve gerilim türünün tüm klişelerini normalleştirip bünyesine yedirirken , yaratıcısının hayal dünyasından ve gerçek arzularından da – hayvan mezarlığında düğün yapmak gibi !
- doyasıya beslenmektedir .
 
2019 tarihli yeni Addams Ailesi , animasyonun mutfağından gelen iki isimin Greg Tiernan ( An American Tail , The Land Before Time ) ve Conrad Vernon’un ( Shrek 2 , Monsters vs. Aliens )  elinden çıkma .
İki isim daha önce Türkiye’de vizyona girmeyen ama bilenin bildiği Sausage parti filminde de beraber çalışmıştı .
Hal böyle olunca , eldeki malzeme Addams Family olunca , beklentilerimiz bir tık yukarıda girdik filme .
 
Karşımızda yine bildiğimiz Addams Family var ; Gomez , Morticia , Wednesday ve Pugsley Addams ve tabii ki Şey ( It ) ; normal hayatta kötücül olarak adlandırabileceğimiz her şeyi bünyelerinde toplayarak , huzursuzluk içerisinde gündelik hayatlarına devam etmektedir .
Bu filmin çerçeve hikayesi ise Pugsley’in ( erkekliğe ilk adım atışı olarak lanse edilen ) Mazurka töreni ; yani ailenin simgesi olan kılıç kuşanma geleneğinin son genç erkek üyesi için organize edilmesi .
 Ailenin yaşadığı tepenin eteklerine kurulan ve yıllarca fark etmedikleri ‘Asimilasyon kasabası’ ve bu kasaba halkı ile olan ilişkileri ise çerçeveye eklemlenen , yardımcı hikaye .
E her filmde bu çılgın ailenin , ‘normal’ insanlarla bir şekilde etkileşime girmesine tanık oluyoruz ; bu örgü genel çatışmasını ‘Addams vs. Normal İnsanlar’dan alıyor .
İşte bu sefer normallerin de ne kadar normal olduğu sorgulanır .
Matt Lieberman’ın ( The Christmas Chronicles ) senaryosu ‘asimilasyon’ isimli kasabayı tümüyle bir televizyon şovunun ve sosyal medyanın etkisi altında gösteren bir akışla ilerliyor .
Adından da anlaşılacağı üzere bu banliyö kasabasında herkes –özellikle sarışın pembiş kadınlar - ve her ev birbirinin neredeyse aynısı - çünkü tek elden , ev mimarisi tv şovunun yapımcısı Margaux Needler’in elinden çıkma .
Margaux’nun marifetleri bununla sınırlı değil ama gerisini filmi vizyonda seyredecek seyircilere bırakalım .
Yani film günümüz dünyasına dair hiciv niteliği taşıyan bir açıya da sahip ama eleştirinin dozu biraz yüzeysel .
 
Velhasıl kasabanın keşfinden sonra , Wednesday’in diğer çocuklarla beraber okuma isteği , Margaux’nun Addams ailesinin evine çeki - düzen verme takıntısıyla birleşiyor ; ve herkes birbirinden alacağını alıyor .
Ama o kadar .
Film boyunca gerek Frankestein olsun , gerek It , gene korku türüne ve popüler kültüre de pek çok gönderme karşımıza çıkıyor .
Finalde keyifli bir animasyon seyrederek koltuktan kalksak da , 2019 da –hem de devam filmi de açıklanmışken - insan Addams ailesinden biraz daha sıkı bir korku komedi bekliyor .
Belki de , çocuk seyirci kitlesini hedefleyen animasyon filmin PG kategorisini garantilemek adına böyle steril sular tercih edilmiştir ; kim bilir !
 
Türkçe yerelleştirilmesi ve dublajı da pürüzsüz biçimde vizyona giren film , Addams Ailesi ile ilk kez tanışacak çocukların fala ürkmeden sevip , enteresan sorular soracağı , onlarla sinemaya gelen ebeveynlerin de sıkılmadan keyif alacağı bir yapım .
Bakalım devam filmi bize neler söyleyecek …
