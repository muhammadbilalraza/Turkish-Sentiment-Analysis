“Systemsprenger” , devlet koruması altında olup da sisteme entegre edilemeyen , her tür kuralı ve yapıyı ihlal eden , saldırganlık eğilimi gösteren çocukları tanımlamak için kullanılan Almanca bir terim .
9 yaşında bir kız çocuğu olan Benni de , sosyal hizmet görevlilerine göre bir “systemsprenger . ” Bebeklik döneminde yaşadığı bir travmayla başlar onun “pembe öfke”si .
Sorunlu bir yuvada ruhu ağır yara alan bu çocuk , tek ilacı olan anne şefkatinden yoksun büyür .
Gittikçe hırçınlaşan , çevresindekilere ve kendi bedenine zarar vermeye başlayan Benni , sosyal hizmetler kurumu çatısı altına alınır .
Ama tıpkı öz annesi gibi , bu kuruma bağlı bakımevleri de onu reddeder .
Benni’nin içinde büyüdükçe büyüyen öfke , giderek bir savunma aracına , korkularıyla mücadele yöntemine dönüşür .
Anne sıcaklığını biraz olsun hissedebildiği kadın eğitmenler de bastıramaz ruhundaki açlığı .
Yaşıtlarıyla da iletişim kuramayınca gittikçe saldırganlaşan Benni , yerleştirildiği her kurumdan kovulan , yetişkinlerde bile ciddi yan etkileri olan , nörolojik ilaçlara bağımlı hale getirilen bir psikopata dönüştürülür .
Yeni okul refakatçisi ile tanışması hayata uyum sürecinde umut ışığını yaksa da , bu o kadar kolay olmaz .
 
36 yaşındaki Alman yönetmen ve senarist Nora Fingscheidt’in yarattığı “sistem kırıcı” bu zor karakteri canlandıran isim Helena Zengel .
2008 doğumlu aktristin performansı , rol demeye dilin varmayacağı kadar hayranlık uyandırıcı bir yaşama hali aslında .
Oyuncu tercihi ve yönetimiyle dikkat çeken Fingscheidt’in bu ilk uzun metraj çalışması , üzerinde çok çalışıldığı belli olan pedagojik altyapısı sağlam bir senaryodan ve dinamik kurgusundan da alıyor gücünü .
Üstelik seyirciyle ilk kez buluştuğu Berlin Film Festivali’nde 2 ödül kazanan bir yapım Oyunbozan …
 
Filmde tıkır tıkır işleyen bir Alman kurumsallığı göze çarpsa da , aslında yönetmen mevcut sistemin aksayan yönlerine de vurgu yapıyor .
Kendini çocuklara adayan eğitmenler kadar , sistemin içinde robotlaşmış ve duyarsızlaşmış yüzlere de yer veriyor .
Çocuğun çığlıklarının gerçek nedeni bilinse de , çözümün ısrarla çok uzaklarda aranmasını inceden inceye eleştiriyor .
Ancak yönetmenin bu noktada çözüm önerisi sunmak gibi bir derdi yok .
Belli ki o da en az filmdeki karakterler kadar açmazda .
Haliyle annesinin istemediği , devletin de ruhuna yetemediği bir çocuğun çaresizliğine odaklanmayı tercih ediyor .
Sistemin zincirlerine sarılı o küçük bedenin çırpınışlarını çok güçlü bir anlatımla perdeye yansıtıyor .
Sesini duyuramadıkça daha çok haykıran , haykırdıkça korku öznesi haline gelip daha çok yalnızlaşan Benni’yi pembeye boyayarak hatırlatıyor onun masumiyetini .
Peki bir sahnede eğitmenin de dediği gibi ; o cam kırılmaz mı ?
Bir kız çocuğunun , kemikleşmiş bir yapıyı tuzla buz etmesi ne kadar mümkün ?
İstanbul Film Festivali’nin “Genç Ustalar” bölümünde gösterilen Oyunbozan ile sinemaya yeni bir soluk getiren yönetmen Nora Fingscheidt , daha ilk filmiyle çıtayı yükseltmiş gibi görünüyor .
Gözde Güven
