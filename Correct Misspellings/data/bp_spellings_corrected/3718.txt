Türk sineması tutmuş ve neredeyse kağıda yazılmasına bilek gerek olmayacak basitlikte formüllerle film yapar .
Bu cümleyi hem gişe hem de festival tarafı için kuruyorum çünkü mevcut “sinema yapma” halindeki tek tipleşmeyi sezmek kolaydır .
Gişeye ve ödüle odaklanmış film üretiminin endişesi büyüktür ve bu Türk sinemacıları ( çoğunlukla ) risk almazlar .
Yine de Türk sinemasının her döneminde bazı deliler ortaya çıkar ve kafalarındaki filmi çekmek , göstermek için uğraşırlar .
Örneğin geçtiğimiz yıl izlediğimiz Panzehir  böyle bir filmdi ve ne yazık ki gişede umduğunu bulamadı .
Bir deney olarak kalsa dahi , seyirci ve jüri kaygısından arınmış , sinema yapma hevesiyle dolu bu eserleri gördüğümde ister istemez heyecanlanıyor ve çoğu kusurlarını da görmezden geliyorum çünkü başta da açıkladığım gibi , risk almayan sinemacıların sanatına inanmıyorum !
Adem siyasi bir yazar .
Yıllarca edindiği tecrübeler sonunda görünenle aslında olanın çok farklı olduğunu göstermek için " SENARİST " isminde bir kitap yazar .
Fakat bu kitabın bastırılması bir şekilde engellenir .
Adem boşa çıkmakta olan çabalarının getirdiği maddi ve manevi sıkıntılar ile boğuşurken bir not alır ; " Senaristi Bul " ama bu onun için basit bir Google araması değil , ( malum , her şeyi orada arıyoruz ) bin türlü belayla ve sınırsız bir kötülükle mücadeleye dönüşecek bir uğraş olacak .
Senarist , sinemamızda pek rastlamadığımız türden bir film , bir gizem sineması örneği …
Filmin yönetmeni Hulusi Orkun Eser’in kafasında çektiği filmi çok sevdim ancak peliküle aktarılabilmiş halinde sıkıntılar var . “Bu bir ilk yönetmenlik denemesi , olur öyle … ” diyeceğim ama filmin en sevdiğim tarafı da rejisi ve orijinal temaları ( müzik ) oldu .
Özellikle takdir ettiğim şey ise ; kameranın hikâyenin ve seyircinin ihtiyacı olan yerde açılanması ve detay planlardaki özenli çalışma …
Teknik imkânsızlıklar bahane edilerek tembelleştirilen bir kamera ve bu özensizlik yüzünden dizi estetiğine yakın duran filmlerden biri değil Senarist .
Hulusi Orkun Eser , sinemanın bir “görüntüyle hikâye anlatma sanatı” olduğunun bilincinde .
Ancak rejinin ve kurgunun başarısı yalnız bırakılıyor .
Filmin oyuncu seçimi ve yönetimi , esere en büyük darbeyi vuruyor .
Elbette bu da bir bütçe meselesi ancak Haluk Bilginer bu filme ne de çok yakışırdı ve temsili çok daha inanılır yapardı düşünsenize ya da başrolde Nadir Sarıbacak olsa ?
Buradan çok fazla eleştirmek niyetinde değilim çünkü ortada bir “Gerçek Kesit” faciası yok .
Oyuncular , isimsiz olanları dâhil , ellerinden geleni yapmış ama şu dublaj meselesine keşke hiç bulaşılmasaymış .
Uzun lafın kısası ; Senarist acemice tarafları olsa bile sinemamızda görmeye alışık olmadığımız bir tür sineması örneği …
Dark City , The Adjustment Bureau gibi filmlerden görsel , metinsel izler taşıyan ancak taklit etmeyen , kara film estetiğine sahip stilize bir çalışma …
Bir başyapıt değil ama yerden yere vurulacak bir tarafı da yok ki en önemlisi , ucuz komediler ve cin korkuları arasında sıkışmış bir ülke vizyonuna bambaşka bir baharat ekliyor .
Filmi beğenmeseniz dahi bu genç yönetmeni desteklemenizi öneririm .
Daha büyük bütçeyle çok daha iyi bir iş çıkaracağından hiç şüphem yok . murattolga@otekisinema.com
