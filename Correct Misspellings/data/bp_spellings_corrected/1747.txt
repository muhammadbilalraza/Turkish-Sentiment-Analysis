Sinemada ve popüler kültürün her alanında postmodernist uygulamalar hala ilgi çekmeye devam ediyor .
Bir felsefi akım olarak varlığını doksanların sonunda nihayetlendiren postmodernizm yansımalarının yaygın kitle kültüründe daha birkaç sene daha “gideri var” görünüyor .
Zira mitolojik tanrı ve mahlukatlara giydirilen güncel elbiseler , özellikle okul çağındaki çocukların bir hayli ilgisini çekiyor .
İşte Alacakaranlık Serisi , işte Percy Jackson ve onun gümbürtülü serüvenleri !
Ve fakat klasik eserlerin , klasikleşmiş filmlerin ya da mitolojiye dair göndermelerle dolu çizgi filmlerin çağdaş versiyonlarındaki bazı uygulamalar her daim bir sorunu göze çarpma riskini barındırıyor : Eğretilik !
Örneğin Percy Jackson’ın tepeleyeceği türden cafcaflı ve “mitolojik” bir ecinnide çağdaş bir otomobil fabrikasından çıkmış gibi duran aparatlar , çiviler , vidalar , alet ve edevatlar “mitolojiye dair” fantazmatik beklentilere realist cila çekiyor ve işte o olması gereken “arkaik” etki azalıyor .
Bu konuda postmodernizme zerre prim vermeyen ve Percy Jackson : Canavarlar Denizi adlı bu filmle aynı kulvarda kabul edebileceğimiz Harry Potter  ile karşılaştırıldığında Olympos'un Deniz tanrısı Poseidon'un oğlu olarak caka satan baş kahramanımız Logan Lerman  , " nerd " ve sıkıcı bir Amerikan ergeni gibi kalıyor .
Ha , denilebilir ki biz mitolojik göndermeler ile çok ilgilenmiyoruz , otantik yunan mitleri , ecinnileri ve tüm diğer tarih öncesi mahlukatları senin olsun , bizim için varsa yoksa hard - core fantazma varsa yoksa eğlence ; işte o takdirde tüm kalbimle söyleyebilirim ki bu film tam size göre !
Altın Post’u bulma yolunda Percy Jackson ve onun iflah olmaz kankaları filmde maceradan maceraya , canavarlardan canavarlara adeta dört nala koşuyor !
Filmde başrolde yeralan Logan Lerman’ı daha önce beyazperdede konuk etmiştik hatırlarsanız . “Saksı Olmanın Faydaları  ( The Perks of Being a Wallflower )  ” filmide karşımıza çıkan bu genç oyuncu her ne kadar 21 yaşında olsa da 15 gibi duruyor ve adeta kendini oynuyor sanki .
Logan Lerman , öylesine kırılgan , naif ve sevilesi bir çehreye sahip ki filmde serüvenden serüvene türlü tehlikeler atlatan biçare Percy Jackson’a bir şey olmasın diye hop oturup hop kalkıyorsunuz .
Olympos'un Deniz tanrısı Poseidon'un oğlu Percy Jackson'ın maceraları , Thor Freudenthal  ' ın yönettiği bu ikinci filmle kitaptaki lezzeti vermekte zorlansa da izleyiciye alternatif bir mitolojik evren sunma çabası yüzünden ilgiyi hak ediyor .
Bu ilgi muhtemelen sinemalarda karşılığını da bulacaktır .
Zira “adultescent” ideolojisi günümüz popüler kültür ve “eksi onsekiz” mecralarında sadece ergenlerin değil , ruhu gençlerin de gönlünce eğlenmesine olanak sağlıyor . “Hep - Ergen” olarak çevirebileceğimiz “adultescent” akımı sayesinde Harry Potter’lar , Poseidon'un oğlu Percy Jackson’lar ve tüm teenage karakterler yetişkinlere de çocukluklarını doya doya yaşama ayrıcalığı sağlıyor .
O zaman ne diyoruz ; gençler ve genç kalanlar !
Her ne kadar “Yüce Gök” ve “Tanrılar Dağı” Olympos’a bir hızlı asansör vasıtası ile çıkma fikriyatı –üstelik Empire State binası - bendenize biraz fazla “eklektik” gelse de , belki de benim mitolojiye dair kafam farklı ve “saplantılı” çalışıyordur diyerek sizleri fantastik bir çocuk filmi izlemek için sinemaya davet etmek istiyorum : Külyutmaz Poseidon'un oğlu Percy Jackson , kabaran denizlere doğru yelken açmaya koyuluyor !
Percy Jackson , Canavarlar Denizi haftanın eğlencelik - gençlik filmlerinden ve üç boyutlu seçeneği de var . www.twitter.com/atlantisliadam
