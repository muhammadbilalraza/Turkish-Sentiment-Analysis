Televizyon izleme alışkanlığının yıllardır dünyada en yaygın olduğu ülkelerden biri olan ABD'de , izleyicilerin yoğun taleplerini karşılayabilmek amacıyla çok sayıda dizi film çekilmekte .
Komediden ( özellikle ' durum komedileri ' ) , maceraya , gerilimden , melodrama ve oradan da , iyice sulu pembe dizilere kadar her türde dizinin çekilmiş olduğu ve yenilerinin yayına devam ettiği ülkede , bunca konuyu heba etmemek ve de televizyon izleyicilerini de sinema salonlarına çekebilmek amacıyla , sinemaya dizi film uyarlamaları - hele hele son dönemde - iyice revaçta .
Hollywood , seçilecek diziler konusunda yalnızca zaman kısıtlaması getirmiş gibi .
Özellikle 60'lı ve 70'li yılların dizileri sinemaya uyarlanıyor .
Kaçak , Maverick , Dokunulmazlar gibi aslına sadık uyarlamaların yanında Vahşi Vahşi Batı ve Görevimiz Tehlike ( özellikle ikincisi ) gibi daha serbest uyarlamalar da mevcut .
Bu haftadan itibaren sinemalarımızda izleyebileceğimiz Afili Aynasızlar da ABD'de 70'lerde yayınlanan en popüler polisiye dizilerden biri .
Dizinin bir bölümünü bile izleme şansına sahip olamadığım için , size filmden bahsederken diziyi göz önünde bulundurarak yorum yapamayacağım ; ancak diziyi bilenler filminin serbest bir uyarlama olduğunu söylüyor .
Bu yüzden de filmden memnun kalmayan kitleyi , maalesef bilme hastalığına yakalananlar oluşturuyor .
Çocukluğunda polisiye film izlemeyi haddinden fazla seven ( özellikle Cehennem Silahı serisi ) , bu filmleri kaçar kez izlediğini bilmeyen birine , fazlaca komedi unsuru barındırmasına rağmen özünde polisiye olan Starsky ve Hutch'ı izletmek , - çocukluk nostaljisi güzelliği ile - onun olumlu yorumlar yapmasını sağlayacaktır ( tabii 70'ler sevgisini de unutmayalım ) .
Film , klasik bir şekilde polislerimizi tanıtarak başlıyor .
Starsky ( Ben Stiller ) , hastalıklı derecede kanunlara ve kurallara uyan , içinde 7 dolar olan bir cüzdan için ortalığı birbirine katabilecek ve bunu haklı gösterebilecek küstâhlıkta , merhum polis annesinin başarısı altında ezilen , dalga geçilen ve bunun için de çalışılmak istenmeyen bir adam .
Hutch ( Owen Wilson ) ise Starsky'nin tam tersine kanun ve kural tanımaz , bir çeteyi içeriden çökertecek diye soygunlara katılıp , cebini dolduran , yıllardır doğru düzgün bir iş yapmayan , polislerin yüz karası bir kadın avcısı .
Hâliyle ikisinden de sıkılmış olan Yüzbaşı Dobey , ikili arasındaki tencere ve kapak ilişkisini iyice bir düşünmüş olacak ki , kendilerine ortak çalışmalarını emrediyor .
Bu noktadan sonra da film , iki tip arasındaki zıtlıklardan , inatlaşmalardan başlayıp , ne kadar iyi ortak olabileceklerine kadar uzanan bir yolda bizi götürüyor .
Bu iyi ortak olma yolunda küçük bir karşılaştırma yapmadan duramayacağım .
Afili Aynasızlar'dan farklı olarak Cehennem Silahı'nın istenmeyen yalnızca bir polisi vardır : Martin Riggs .
Kendini ve başkalarını öldürmeye fazlaca eğilimi olan , haddinden fazla sinirlenebilen Riggs'e ortaklık piyangosu , emekliliğine 7 gün kalmış iyi aile babası , örnek polis Roger Murtaugh'a düşer .
Murtaugh ve Riggs ikilisinin filmin başındaki akıllara zarar atışmaları , Roger'ın Martin'e kesinlikle arabasını kullanamayacağını söyleyişi ve Martin'in her konudaki müthiş rahatlığı , Afili Aynasızlar'da da bir polisiye klişesi olarak yer alıyor .
Yalnızca burada komedi daha cıvık bir halde ön plânda .
Arada iyi espriler olsa da genelde beden diline dayanan sulu zırtlak espriler daha fazla .
Filmde bol bol ve oldukça renkli yan karakterler mevcut .
Vince Vaughn , filmin kötü adamında oldukça başarılı .
Köpekler tarafından algılanamayan yeni bir tür uyuşturucu keşfiyle paralarını beşe katlayacak olan adamımız , kızının bat - mitzvah törenini mahveden müthiş ikilimize dünyayı zindan edecek kindarlıkta .
Onun şaşkın metresi rolünde ise görünce hep Mallory'yi andığımız Juliette Lewis var .
Sokakta kendince iş çeviren , arada polise de yardım eden Huggy Bear rolünde müzik dünyasından tanıdığımız Snoop Dog'u görüyoruz .
Adamlarıyla Lüksemburg'un özerkliği üzerine bilgece konuşmaları cidden eğlenceli .
Snoop , rahatsız edici düzlükteki saçları , garip şapkaları ve fazlaca ince bedeniyle 70'ler tipini iyice gözümüze sokuyor .
Tabii kahramanlarımız Ben Stiller ve Owen Wilson da 70'ler modasına gayet uyum sağlamış görünümdeler .
Özellikle Owen Wilson'a dağınık saçlar , dar pantolonlar ve deri ceket olayının fazlaca yakıştığını ifade edelim .
Ben Stiller'a da kıyafetleri yakışmış , ama perma saçları ve kırmızı poliçe gözlükleri belli ki daha çok kahkahaya yönelik olarak tasarlanmış .
Zaten komik adam imajına sahip olan bir adama yapılacak en iyi şey , onu daha da komik bir hale sokmak olmalı .
Sonuç itibariyle eleştirmenlerden herhangi bir not almayı beklemeyen ( belki modacılardan falan bekliyorlardır ) , daha önce de söylediğim gibi polisiye öğelerden ziyade komedi öğelerini öne çıkararak eğlenceli olmaya çalışmaktan başka bir amacı olmayan bir filmle karşı karşıyayız .
Çekim tekniklerinden mekanlarına , müziklerinden karakterlerin dış görünüşlerine kadar 70'lere ironik bir bakışı olan Afili Aynasızlar , amacı doğrultusunda düşünülürse izlenebilecek ve gülümsetebilecek bir film .
