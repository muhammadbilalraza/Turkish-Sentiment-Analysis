Eksikliğini çektiğimizden değil .
Ama bir başka Uzakdoğu korku filminin Hollywood versiyonu daha sinemalarımızda .
2004 tarihli ve aynı adlı Tayland yapımı filmin yeniden çevrimi , Japon bir yönetmene emanet edilmiş bu kez .
Resimdeki Hayalet , evlendikten hemen sonra eşiyle birlikte iş için daha önce de bulunduğu Japonya'ya dönen Amerikalı bir fotoğrafçının çevresinde gelişiyor .
Hayaletli Uzakdoğu korku filmlerinin hepsinde olduğu gibi kahramanımız aslında bir kadın ; bu durumda fotoğrafçının karısı .
Japonya'ya ilk geldiklerinde otobanda bir genç kıza çarptığını sanıyor ama söz konusu kişi aslında bir hayalet olduğu için kazadan iz bulunamıyor .
Daha sonra fotoğraflarda karşılarına çıkmaya başlıyor bu kız .
Ve araştırdıkça , hayaletin hikayesi çözülüyor .
Yine benzerlerinden hiç farklı sayılamayacak şekilde , erkekler tarafından ezilen , istismar edilen , acı çektirilen kadınların öyküsü çıkıyor karşımıza , film tamamlandığında .
Hiçbir erkek karakterin de gözünün yaşına bakmıyor doğrusu filmin yaratıcıları .
Ancak neredeyse feminist bu tavır , aynı filmi daha önce defalarca izlediğimiz gerçeğini de değiştirmiyor .
Bu tavrı orijinal veya yürekli bulabileceğimiz günler çok geride kaldı .
Sadece ölçülü bir takdirle başımızı sallıyoruz hafifçe .
" Ah şu körolasıca erkekler . "
Ve salonu terk ediyoruz .
Şu saatten sonra etkileyici olması neredeyse imkansız bir formül bu .
Ancak yepyeni bir bakış açısı , bir tür yapıbozumla yaklaşılırsa ortadaki şablona .
O da belki .
Resimdeki Hayalet zaten bunun için çaba göstermiyor .
Kendi işini temiz bir şekilde yapmakla yetiniyor yönetmen .
Geriye de düzgünce çekilmiş , orta karar bir korku filmi kalıyor .
Oyuncuların da yüzlerinin akıyla çıktıklarını söyleyebiliriz en fazla bu filmden .
Çeşitli dizi yüzlerini toplayarak seyirciyi oyalamaya çalışmış yapımcılar .
Başroldeki Joshua Jackson'ı zaten Dawson's Creek'ten hatırlıyoruz .
Kendisi daha olgun bir yüz ve oyuncu oldu o günlerden beri .
Kimi bağımsız filmlerdeki performanslarıyla övgü topladı son yıllarda .
Önümüzdeki aylarda da J. J. Abrams'ın yeni dizisi Fringe'de izleyeceğiz kendisini .
Onun dışında , Nip / Tuck'taki oğul , Matt McNamara ( John Hensley ) , The Office'in Amerikan versiyonundan David Denman veya Heroes'da Hiro'nun arkadaşı Ando ( James Kyson Lee ) gibi başka dizi yüzlerine de rastlamak mümkün filmde .
Başroldeki Rachel Taylor'ı ise Transformers'da görmüşüz daha önce .
Ben hatırlayamadım , belki siz hatırlarsınız .
Neticede , büyük iddiası olmayan , izlenebilir ama yeni bir şey sunmaz bir film Resimdeki Hayalet .
Kadınlara , en güvendiğiniz erkeklerin bile bazen nasıl duygusuz ve bencil olabileceklerini , erkek denen organizmanın az gelişmişliğini göstermekten fazla bir amacı da yok .
Ve bunu yapan da hep erkek sinemacılar oluyor nedense .
Artık ister ironik deyin , ister duyarlı .
Ben uyarımı yapayım da !
