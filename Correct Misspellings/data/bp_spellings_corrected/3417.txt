Zor Karar , " Vicdanını geri kazanan kiralık katil " formülünü öyle bir takip ediyor ki , eğer Luc Besson'un Leon'u ile John Woo'nun Killer'ının çocuğu olsaydı , o bebek Zor Karar olurdu .
Bu yerinde gözlem tabii ki Zor Karar'ın otomatikman başarısız bir yapım olduğu anlamına gelmiyor .
Formülü hepimiz biliyoruz : yalnız çalışmayı seven , duygularını betondan duvar misali ifadesiz suratının arkasına saklayan sıkı disiplinli profesyonel katilimiz , ilk başta rutin gibi görünen bir iş sırasında ya kafası karışık hırslı bir gençle , ya da temiz ruhlu masum bir kızla karşılaşır .
Zor Karar bu bakımdan işi şansa bırakmıyor çünkü katilimizin ruhunu kurtarması için son şansını temsil eden bu koruyucu melek tiplemelerinin ikisi de var filmde .
Hayatı yeni bir anlam kazanan katilimizin patronları iyi bir kimsenin öldürülmesini emrederler .
Katilimiz ahlaki problemler yüzünden bu kimseyi öldüremeyince patronlar emekliye ayrılmak için olabilecek en yanlış zamanı seçen katilimizi öldürmek için yola koyulur .
Bu sayede filmin genelde uzakdoğulu meşhur aksiyon yönetmeninin kötü adamların bin bir değişik permutasyonda delik deşik edildiği çatışma sahnesi stilini göstermek için mükemmel bir bahanesi olur .
Yeşilçam'da bile örnekleri bulunan bu formülü sırf adımı adımına takip ediyor diye Zor Karar'ı baştan küçümsemek bence haksızlık .
Çünkü bu formül beyinlerimize o kadar kalıcı bir biçimde yerleşti ki , Zor Karar'ı sadece Duygusal Kiralık Katil türüne üye olduğu için bir kenara koymak , The Incredible Hulk'u sadece bir süperkahraman filmi olduğu için görmezden gelmek gibi .
Farkındaysanız süperkahraman filmine örnek verdiğimde Kara şövalye yerine The Incredible Hulk'u kullandım .
Çünkü Zor Karar , bu tür kiralık katil filmleri akla geldiğinde gayet ortalama bir yapım , tıpkı The Incredible Hulk'un Demir Adam ve Kara Şövalye'nin hükmettiği süperkahraman türünde aynı oranda ortalama bir örnek olduğu gibi .
Zor Karar , Leon'un mükemmel oyuncu kadrosuna ( Gary Oldman'ın " Herkes ! " diye bağırdığı anda hangimiz altımıza etmedik ? ) veya Killer'ın sınırsız yaratıcı çatışma sahnelerine sahip değil .
Fakat buna rağmen kaçınılmaz melodramı ile mecburi çatışma sahnelerini doğru oranda bir dengeye oturtan , yeterli bir kabiliyetle elden geçirilmiş Hong Kong stili bir aksiyon .
Sağır - dilsiz bir kiralık katilin Bangkok'ta tanıştığı genç bir kız yüzünden vicdanını sorgulamasını anlatan 99 yapımı Bangkok Dangerous'un yönetmenleri Pang Kardeşler ( Jessica Alba'sız Göz ) , kendi filmlerini yeniden çekmek için bir kez daha kamera arkasına geçiyorlar .
Bu sefer katilin sağır - dilsizliği kayboluyor ama Nicholas Cage gibi A - Sınıfı bir yıldız dopingiyle ekrana geliyor .
Alışılageldik senaryosunu banal bir işletimden kurtaran üç özellik Nicholas Cage'in performansı , Pang kardeşlerin yönetimi ve kardeşlerin favori görüntü yönetmeni Decha Srimantra'nın sinematografisi .
Artık parodisinin bile eskidiği duygusuz kiralık katil tiplemesi Nicholas Cage'in eforsuz karizması ile hayat buluyor .
Bu tarz bir performans her tür aksiyon yıldızından beklenebilir , fakat Cage'in ikinci yarıya getirdiği avantaj , duygularına açılmayı öğrenen katili de aynı derecede sadık bir performansla sonuna kadar taşıması .
Pang Kardeşler'in görsel tarzı sanki Cage'in kalibresinde bir Hollywood yıldızına sahip olduklarını bilmiyormuşcasına o eski stil , ucuz ve çiğ Hong Kong aksiyonu havasına sahip .
Bazı sahneler , özellikle katilin trafik ışığında kurbanlarının yolunu kestiği sekans , John Woo'nun Hong Kong günlerini hatırlatmadı değil .
Decha Srimantra'nın görüntü yönetimi , kadraja her daim hakim olan mavi renkli ışıklandırması ile Bangkok'un renkli gece hayatının soğukluğunu ve karmaşasını başarıyla aktarıyor .
Zor Karar , notası notasına bildiğimiz bir şarkıyı tekrar elden geçirip orijinal olmasa da gayet kabiliyetli bir işçilikle piyasaya sunuyor .
Yapımcıların da , seyircinin de bu gerçeği bildiği sürece bana da artık söyleyecek pek bir şey kalmıyor .
