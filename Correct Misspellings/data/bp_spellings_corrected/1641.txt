New York tren garında gece yarısı , bir kadın ve bir erkek karşılaşır .
Kadın çantasını çaldırmış ve Boston’a giden gecenin son trenini kaçırmıştır , adamsa cebinde parası olmadığı için , ertesi sabah katılacağı seçmelere kadar tren garında vakit geçirmek zorunda kalan bir müzisyendir .
Tam da ihtiyacımız olan karakterde , üstelik yakışıklıdır da .
O halde bu yardıma muhtaç genç kadın ile bu yardımsever adam bir araya gelecek ve sabahın ilk ışıklarına kadar birbirlerini tanımaya çalışırken , kendi hayatları hakkında da bazı kararlar vereceklerdir .
Aslında filmin konusundan bahsedince izleyen herkesin aklına Gün Doğmadan Önce , Gün Batmadan , ve Geceyarısından Önce serisinin gelmesi oldukça doğal , zira filmimiz tam da Before serisinin başlangıcı gibi bir giriş yaparak , iki yabancının şehirde geçirdikleri bir geceyi anlatıyor .
İlkbaharda Yenilmezler : Ultron Çağı ile Kaptan Amerika olarak perdede izlediğimiz Chris Evans , Gece Bitmeden ile bu kez kameranın hem önünde hem arkasında .
İlk yönetmenlik deneyimi için bağımsız bir romantik filmi seçen Evans , filme aynı zamanda yapımcı olarak da imzasını atıyor .
Evans’a başrolde eşlik eden Alice Eve’in yerine bir başkası olsaydı eminim filmin sıcaklık dozunda büyük bir artış olacaktı .
Chris Evans’ın kendisine eşlik etmesi için Alice Eve’i seçmesinin nedeni aslında bir İngiliz olan Eve’in aksanıymış , ancak sonradan karakteri Amerikalı olarak değişmiş .
Zira Evans ve Eve arasında maalesef uyumlu bir kimya yok .
Tabii bu olmayan kimyaya zorlama bir senaryo da eşlik edince ortaya çıkan manzara ne yazık ki “bir Before Sunrise değil” oluyor .
Gece Bitmeden’de izlediğimiz Brooke ve Nick karakterlerinin gece boyunca yaptıkları konuşmalar da , karşılaştırıldığı diğer filmdeki karakterler gibi derin ve sürükleyici değil .
Chris Evans ilk yönetmenlik denemesi olarak pek de kötü bir iş çıkarmıyor aslında .
Abartıdan uzak sahneleri , ışık kullanımları , kamera açıları yerli yerinde .
Ama filmin genel dokusu inandırıcılıktan biraz uzak ve senaryo da dağınık .
Tüm bunlara rağmen film , birbirini hiç tanımayan bir kadın ve erkeğin yardıma muhtaç olunan bir anda inşa etmeye çalıştıkları güven duygusunu yansıtması ile bile izlenmeye değer .
Kimsenin kimseye tahammül edemediği bir çağın içinde yaşamaya debelenirken , film de olsa hala birilerine yardım elini uzatan ve birbirlerini gerçekten dinleyen insanları izlemek güzel , güzelden öte resmen ihtiyaç .
Şahsen benim böyle naif filmlere ihtiyacım oluyor ve onları hafta sonunun yalnız akşamlarına çok yakıştırıyorum .
