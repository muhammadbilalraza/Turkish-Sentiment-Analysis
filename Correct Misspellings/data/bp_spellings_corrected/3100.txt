Bu Cuma vizyona giren iki Türk filmini merak ediyordum ve ikisini de öngösterimlerinde peşpeşe izledim .
Bunlardan biri Karınca Kapanı idi .  Merakımın sebebi filmlerin kendilerine has özelliklerinin yanısıra , polisiye / gerilim / aksiyon örnekleri olacak gibi gözükmesiydi .
Filmlerden biri aksiyon anlamında başarılı bir iş olarak bizi şaşırtmışken ,  Karınca Kapanı ise tür anlamında çok daha farklı bir yere oturtabileceğimiz , daha özgün bir film çıktı ve evet , böyle başarılı filmler izlemeyi özlemişiz kendi sinemamızda .
Karınca Kapanı , kara film tadında bir polisiye .
Üstelik psikolojik yönü de epey güçlü .
İçinde mafya , dövüş , kan , entrika gibi öğeler barındırsa da kesinlikle bir aksiyon filmi değil .
İçi boş bir film ise hiç değil .
Filmde iki erkek , bir kadın var başrolde .
Erkek başrollerden biri olan Fırat Tanış , bu kez aynı zamanda yönetmen koltuğuna da oturmuşken , diğer erkek başrol Cüneyt Uzunlar ise filmin senaristi .
Cüneyt Uzunlar , aslında bir tiyatro eseri olarak yazmış bu hikayeyi ve sahneye koymuşlar geçen sene .
Bu sene ise Fırat Tanış’la biraraya gelerek öyküyü beyazperdeye birlikte aktarmaya karar vermişler .   Fırat Tanış , Cüneyt Uzunlar ve Neslihan Yeldan ; tiyatro kökenli bu üç oyuncu , bence rollerinin hakkını vermişler .
Özellikle Fırat Tanış , deyim yerindeyse döktürüyor !
Film Neslihan Yeldan’ın , çok yakın plan yüzüyle açılıyor .
Kulağında da kulaklık , anlıyoruz ki karşısındaki laptop’tan kamera vasıtasıyla biriyle görüşüyor .
Karşı tarafın söylediklerini pek duyamıyoruz ama Münevver adlı bu kadın karakter , karşı tarafa , yakın zamanda yaşanmış , kendi deyimiyle “çok acayip” olaylar anlatıyor , anlattıkları , Türkiye’nin en zengin , en başarılı işadamının etrafında olup bitenlerden ülkenin siyasi durumuna kadar sıçradığı belli olan olaylar .
Açılış sahnesinde Münevver karakterinin anlattıklarından sonra , filmin epeyce sistem eleştirisine gireceğini düşünmüş ve biraz daha heyecanlanmıştım , oysa hikaye ülke gündemine , siyasi yapıdaki çatlaklara , emek - sermaye ilişkisindeki kabul edilemez haksızlıklara , hemen aklımıza geliverecek gerçek karakterlere gönderme yapar gibi olmasına rağmen hızlıca durum kişisel bir hikayeye evriliyor .
Anlattığı olayların içine sokuyor film bizi , Münevver , ülkenin en önemli işadamının karısıdır , yardımsever iş adamı kisvesi altında binbir türlü pis iş çeviren ama medyada sütten çıkmış ak kaşık olan kocası , olayları bildiği için karısına da eziyet etmekte , özgürlüğünü kısıtlamakta ve hatta onu dövmektedir .
Canına tak eden Münevver kocasına zarar vermek adına uzun süredir zaten onun peşinde olan , canı fena halde yanmış bir mafya adamıyla anlaşır , birlikte akla hiç gelmeyecek bir plan yaparlar .
Tiyatral bir senaryo ve tiyatro kökenli oyuncular ( ve hatta yönetmen ) olunca işin içinde , uzun diyaloglar , neredeyse Nuri Bilge Ceylan filmlerini andıran epey durağan sahneler bekliyor seyirciyi .
Zaten Tanış , filmindeki yan rollere çok tanıdık ünlü isimler koymasına rağmen bir süre sonra onları adeta ayırıyor bir tarafa , filmde adeta sadece üç kişi var .
Fakat diyaloglar o kadar akılda kalıcı ve sarsıcı ki , durağanlığa rağmen zevk alarak izletiyor sahneler kendilerini , özellikle ilk yarıda .
( İkinci yarıda mekanların epey kısıtlandığını ve temponun artık rahatsızlık verebilecek boyutta düşmeye başladığını söyleyebiliriz . ) Sinematografik anlamda da renk , ışık , doğanın kullanımı , yapımın “kara film” tadına doğrudan hizmet etmiş .
Müzikler ve ses efektleri ise filmin gerilimini yüksek tutmak adına çok faydalı olmuş .
Gezi olaylarındaki hassasiyetiyle de bildiğimiz oyuncu Fırat Tanış’tan , yönetmen olarak belki politik anlamda daha cesur , sinemasal anlamda da bu kalitede , yine böyle heyecan verici , biraz daha yüksek tempolu , başarılı yapımlar izlemeye devam etsek , fena olmayacak sanki .
Haftanın şans verilmesi gereken yapımlarından … twitter . com / blossomel
