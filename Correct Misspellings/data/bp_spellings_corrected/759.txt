Şüphe  ( Beoning ) muğlak olanın filmi .
Uyarlandığı Murakami öyküsü “Barn Burning”den taşınmış bir nitelik bu .
Keskin cevaplara ulaşmayan şüphelerle yoğrulmuş , ucu açık , belirsiz .
Sadece kendi entrikasına değil , hayata da dair .
Filmin ilk dakikalarında , ana karakterimiz Jong - su , çocukluğundan tanıdığı bir kız , Hae - mi’ye rastlar .
Aslında hemen hatırlayamaz onu , zamanla ikna olur gerçekten çocukluk arkadaşı olduklarına .
Akşam beraber yemek yerler .
Pandomim eğitimi alan Hae - mi , onun karşısında hayali bir portakalı soyup yer .
Ne işine yarayacaktır bu ?
Hep somut yanıtlar arayan Jong - su’nun sorusu bu olur .
Hae - mi ise dünyayla ilişkisini bambaşka bir yerden tarif eder . “Portakalın elimde olduğuna inanmaya çalışma .
Yapman gereken , portakalın elimde olmadığını unutmak . ” Hae - mi’nin çocukken evlerinin yakınındaki bir kuyuya düştüğüne , onu Jong - su’nun kurtardığına dair hikayesini de hatırlayamaz genç adam .
Sorduğu insanlardan da farklı farklı yanıtlar alır , gerçeği bir türlü teyit edemez .
Evinde bir kedisi vardır kızın ama kutu gibi evin içinde kedinin sesini bile duymaz Jong - su .
Hae - mi tatile çıktığında , varlığından bile emin olmadığı bu kediye düzenli olarak mama vermeye gider .
Hae - mi kimdir ?
Hesapsız kitapsız , sadece olduğu gibi davranan bir genç kız mı ?
Yoksa taşıdığı sırlar mı tanımlar onu ?
Yazar olmak isteyen , Faulkner hayranı kahramanımızın ilgisini en çok bu belirsizliklere cevap arayışı çeker belki de .
Kafasında hep sorular .
Ve cevap aramaktan hiç vazgeçmez .
 
Şüphe bir açlık filmi .
Hae - mi çıktığı Afrika gezisinden , sadece esrarengiz bir yeni arkadaşla değil , aynı zamanda orada öğrendiği kültürel adetlere dair hikayelerle döner .
Jong - su aralarında romantik bir yakınlaşma var sanırken , genç kız koluna zengin bir adam takmış , sürekli onunla vakit geçirmektedir .
İyi bir semtte oturan Ben adlı bu adam , hepten kapalı kutudur .
Jong - su ve Hae - mi’yi kendi arkadaş grubunun bir araya geldiği davetlere çağırır .
Genç kız , Afrika’da öğrendikleri bir ritüeli , insanın açlığına dair bir dans gösterisini , oradaki herkesin önünde sergilemekten çekinmez .
Küçük açlık ve büyük açlık .
Şüphesiz ki büyük dertlerin simgesi .
Jong - su onun kendini küçük düşürdüğü , bu insanların onlara alaycı gözlerle ve tepeden baktığı kanısındadır .
Ben’e de aynı şüpheyle bakıyordur .
Ama Hae - mi bu endişelerden sıyrılmış biri izlenimi uyandırır .
Hiç iz bırakmadan yok olma isteğinden bahseder .
Ve bir gün öyle de olur .
Hae - mi ortadan kaybolur .
 
Şüphe bir yazar filmi .
Henüz kendi dilini ve nasıl öyküler anlatmak istediğini bulamamış , arayış sürecinde bir yazarın öyküsünü anlatıyor .
Fakat hepsi bu değil .
Faulkner’in “Barn Burning” öyküsünden esinlenerek Murakami aynı isimli bir öykü yazmış .
1983-90 yılları arasında yazdığı öyküleri derleyen “The Elephant Vanishes” kitabında ilk kez yayınlanmış .
Güney Koreli sinemacı Lee Chang - dong , bu öyküyü sinemanın araçlarıyla yeniden yorumlamış .
Meselenin özüne sadık kalarak ama öyküden kimi kilit noktalarda ayrılan , bazı büyük adımları özgürce atan , Murakami’nin kurduğu dünyayı genişleten bir uyarlama çıkmış ortaya .
Ülkenin sosyoekonomik durumu da önemli bir etken haline gelmiş .
 
Şüphe bir Kore filmi .
Ben ve Jong - su arasındaki sınıfsal ayrım , öykünün gidişatını ve tansiyonunu doğrudan etkiliyor .
Jong - su’nun çocukluğunun geçtiği baba evi , Kuzey Kore sınırına çok yakın ve sınırın öte tarafından megafonla yapılan düzenli anonslar Güney Kore’deki bu bölgeden sürekli duyulabiliyor .
Araf hissiyatını besliyor bu detay .
Ben ve Hae - mi bir gün çatkapı Jong - su’nun ziyaretine buraya geldiklerinde , çekimleri bir aya yakın sürede tamamlanmış bir günbatımı sahnesi izliyoruz .
Her bir planı güneş batmadan önce aynı kızıllığın oluştuğu o dakikalarda çekilmiş , dolayısıyla 28 günde tamamlanmış , dinginliği ve belirsizliğiyle filmin ruhunu yansıtan , aynı zamanda öykünün kilit noktası bir bilginin bizle paylaşıldığı sahne bu .
Faulkner ve Murakami’nin öykülerine ismini veren ahır yerine , bu kez terk edilmiş seraları yakmaktan zevk alan bir adamı tanıyoruz .
Hae - mi kaybolduğunda Jong - su’nun şüphelerinin Ben üzerinde yoğunlaşmasının sebebi aynı zamanda bu sahne .
Fakat yine filmdeki diğer birçok şey gibi , gerçekliğinden emin olamadığımız , muğlak bir bilgi .
 
Lee Chang - dong Şüphe ile Murakami’nin öyküsünü açarken , bu yakma arzusunu filmin odağı olmaktan çıkartıyor .
Hae - mi’nin kayboluşu üzerinden kurduğu polisiye entrikanın kilit noktalarından biri işlevini yüklüyor .
Ve öykünün ucu açıklığını da fazlasıyla somut , sert bir finalle kapatıyor .
Bu finali , nihayet yazarlığının malzemesini bulmuş Jong - su’nun kurmacası , ilk öyküsü , aslında gerçekleşmemiş arzusu olarak okumak mümkün .
Ben’in “Hae - mi nerede ?
Hani seninleydi ? ” sorularının bizlerde bıraktığı şüpheyi , aslında yazarın da o şüpheden kurtulamadığına yorabiliriz ayrıca .
Jong - su’nun yazınını yine o belirsizlikler , şüpheler , yanıp yanmadığını çözemediği bir sera ya da Hae - mi’nin kuyu hatırasına ispat bulma arayışı tanımlayacak belki .
Şüphe’yi böylesine güçlü bir film yapan , seyircinin kafasında da genişlemeye devam edecek olması , seyircinin yorumuna alan bırakması .
Zihnimize yerleştirdiği ama cevaplamadığı sorular .
Belki bu yüzden , naçizane , Lee Chang - dong’un sert finalini ben bu anlatıya - en azından ton olarak - yakıştıramıyorum .
Fakat elbette , o finalin bile farklı yorumlara olanak tanıdığını gözardı etmiyorum .
 
Twitter : aliercivan
