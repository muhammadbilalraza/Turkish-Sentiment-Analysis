Son dönemde iyiden iyiye Pixar'ın boyunduruğu altına giren Amerikan animasyon sektöründe , DreamWorks'un önemli bir çıkışı Kung Fu Panda .
Cannes Film Festivali'nde övgüler alıp kendi ülkesinde büyük gişe yaptıktan sonra , yaz sezonunda Türk izleyicisine de sunuldu ( Wall - E'yi izlemek içinse Eylül'e kadar beklemek zorundayız , ne yazık ki ) .
Bu filmle ilgili en ilginç anekdot , Çin devletinin son günlerde " Bu filmi biz nasıl daha önce yapmadık ? " şeklindeki yakınması kuşkusuz .
Çin kültüründen beslenen ve onlar için de son derece pozitif bir yaklaşım içeren Kung Fu Panda , Amerikan yaratıcılığının bir eseri ironik şekilde .
Animasyon meraklıları , bu filmin iki yönetmeninden biri olan Mark Osborne'u , 1998 yapımı Oscar adayı kısa animasyon başyapıtı More'dan hatırlayacaklardır .
Son derece etkileyici bir film olan More'dan bunca yıl sonra , böylesine büyük bir filmin altında imzasını görmek sevindirmedi değil bizleri .
Kung Fu Panda , kimsenin ihtimal vermediği bir karakterin büyük başarıya ulaştığı türden , moral deposu bir kişisel zafer filmi öncelikle .
Şişman , sakar ve sevimli panda Po , bir dizi tesadüf sonucu , hayranı olduğu Kung Fu ustalarının arasına katılır ve kehanetlerin bahsettiği , köylerinin kurtarıcısı olacak savaşçıya dönüşmek için uğraşır .
Bu öyküyü , yoğun bir mitoloji ve Uzakdoğu kültürü çeşnisiyle , görsel açıdan da gayet ilgi çekici bir filme dönüştürmüş yaratıcılar .
Yıldız Savaşları serisini çağrıştıran çok sayıda detay ve karakter de içeriyor Kung Fu Panda .
Yoda'yı hatırlatan bilge bir lider ; eğitiminin sonunda kehanetlerin işaret ettiği kahraman olması beklenirken , karanlık tarafı tercih eden bir kötü , bunun en belirgin örnekleri .
Birçok yan karakter çok detaylı bir şekilde işlenmemişse de , esas dramatik çatışmayı oluşturan karakterler adeta bir Shakespeare metninin zenginliğiyle karşımıza çıkıyorlar .
Orijinalinde Dustin Hoffman tarafından seslendirilen Shifu'nun bir oğul olarak gördüğü ve bebekliğinden itibaren eğittiği ama sonra hırsına yenik düşerek ana karakterlerimizin düşmanı olan Tai Lung ile ilişkisi , özellikle çok güçlü bir yan öykü olarak karşımıza çıkıyor .
Tai Lung'un öfkesinin altında yatan temel sebep , hak ettiğine inandığı unvanın kendisine verilmemesinden çok , babası yerine koyduğu ustasının onu desteklememiş olması çünkü .
Panda Po ile bir kaz olan babası Mr .
Ping'i de sayarsak , güçlü baba - oğul ilişkileri sunuyor bize Kung Fu Panda .
En başarılı animasyon filmlerin ortak özelliği , öncelikle iyi tasarlanmış karakterler .
Kung Fu Panda'nın başarısının temel sırrı da bu .
Çatışmaları sağlam kurulmuş , eğlence dozunu iyi ayarlayan , zekice bir senaryonuz da varsa , yola zaten galip çıkıyorsunuz .
Bunun üstüne görsel olarak da nitelikli bir çalışma koyulunca , karşımıza gerçekten keyifli , çocuklar kadar yetişkinlere de hitap eden bir film çıkıyor işte .
