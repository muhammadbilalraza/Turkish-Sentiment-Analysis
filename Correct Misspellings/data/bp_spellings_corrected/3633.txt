Kendi yağında kavrulan bağımsız örnekleri bir kenara koyduğumuzda , komik olmayan komedi filmleri ve İslami korku filmleri olarak iki ana dala ayırabileceğimiz Türkiye Sineması , niteliksizliğin derin dehlizlerinde kaybolmaya devam ediyor .
Toplumun genelindeki hissizleşmenin sanat ayağı olarak görmeye başladığım , bir akımdan çok ' planlı zihin afyonlama hareketi ' olarak okunabilecek sayısız örnek salonları işgal ediyor , sosyal yaşamın her alanında hissedilen özgürlük kısıtlama merakı salonlarda da peşimizi bırakmıyor .
Bununla da kalsa iyi .
En ufak muhalif mesaj taşıyan filmin ya sansürlendiği ya da az sayıda salona mahkum edildiği bu günlerde , yüzsüzlüğü ve yalancılığı yukarıda kalmanın ilk şartı olarak benimseyenler , kendileri için propoganda filmleri çektirip rekor sayıda kopyayla gösterime sokabiliyor .
Neyse ki kendi başlattıkları ' zihin afyonlama hareketi'nin doz aşımı kendilerine dönüyor bir şekilde .
Sanatın kötü damarını bile yakalayamamak ve ' bütün seanslar ücretsizdir ' , ' otobüs kaldırılacaktır ' yazılarını etrafa asmaya talim etmek ne kadar da vahim bir durum .
OHA :  tüm bu çirkinlikler içerisinde karşımıza çıkan ' kendi halinde ' bir güzellik .
Açılımı olan ' Oflu Hoca'yı Aramak ' cümlesinin zihninizde yaratması muhtemel çağrışımlar , filmin yukarıda bahsettiğimiz komedi geleneğinin yeni bir halkası olduğu hatasına düşmenize neden olabilir .
Peşinen söylemek gerekiyor ki böyle bir durum söz konusu bile değil .
O. H. A. , ülkesinde olup bitenin farkında , ' etliye sütlüye karışmamak ' deyimini ters düz eden , hicivi hakkını vererek yapan bir film Yönetmen ve senarist Levent Soyarslan , hikayenin içine serpiştirdiği kurum ve kişilerin tamamen hayal ürünü olduğunu söylese de kimin kim olduğunu anlamanız an meselesi .
Sanırım bu da hayalle gerçeğin sınırlarının ortadan kalktığı hatta hayallerin kabusa evrildiği bir coğrafyada yaşamanın getirisi .
Dört bir yanımızdan yükselen estetik yoksunu beton yığınlarının baş sorumlusu bir inşaatçıyı aklımıza getiren Ali Baltaoğlu'nun hikayesi bu .
Hani şu ata binerek reklamlarda oynayan , televizyonlardan ulusa sesleniş formatında halka seslenmeyi ihmal etmeyen , menfaatleri uğruna kendisine yol veren büyükleri tarafından gerekirse yasa tasarıları değiştirilen adam .
Ali Baltaoğlu , bu  adamın O. H. A'daki hali işte .
Gerçek hayatta olduğu gibi kurguda da ' ekmeğinin peşinde ' .
Bu seferki hedefi Doğu Karadeniz'in eşsiz güzelliği Kaçkar Milli Parkı .
Bize söylenen turizm cenneti ve iş istihdamı aslında olan yine , yeni , yeniden doğa katliamı .
Bir yandan da Karadeniz efsanelerini araştıran küçük bir belgeselci grubu var .
Maddi destek için yolları Ali Baltaoğlu'nun yanına düşüyor .
Belgesel içerisine yerleştirilecek açıklamalarıyla projesinin bir başka reklam kolunu başlatacak olan Ali Bey , ' sanatın ve sanatçının dostu ' temalı duyarlı imaj gösterisi de işin ekstrası olarak görüyor .
Belgesel ekibinin ilk araştırma konusu 90'lı yıllara damgasını vuran ' küfürbaz Oflu Hoca efsanesi ' olarak belirleniyor .
Bu dakikadan sonra Karadeniz'e yapılan yolculuğun keyifli duraklarını ve efsanenin aslında hiç de anlatıldığı gibi olmadığını deneyimlemeye başlıyoruz .
Mockumentary tarzı bir anlatım seçen Levent Soyarslan , bu sayede hem düşük bütçenin dezavantajlarını ortadan kaldırıyor hem de belgeselci grubun yaşadıklarını en içine girilebilir şekilde seyircisine aktarıyor .
Araya yerleştirilen röportaj sekanslarıyla kurguda oluşabilecek aksaklıkları minimuma indirgeyen yönetmen , asıl başarısını Oflu Hoca'nın dolaylı yoldan hayatlara tesir etmesi anlarında yakalıyor .
Hiçbir doğa üstü ya da mantıksız olay silsilesi görmememize rağmen tüm yaşananlarda keyif verici bir absürdlük var .
Transa sokan horon , Oflu Hoca'nın sabah namazı için uçarak Kâbe'ye gittiğini düşünen imamlar , yaşadıkları doğal ortamı korumak için halk ordusu kuran köylüler gibi birbirinden bağımsız hikayeleri manayı yüceltmek ve Ali Baltaoğlu'nun manasızlığına dikkat çekmek için arda arda sıralanıyor .
HES'e karşı olan üniversite öğrencilerinin kamp kurdukları yerde geçen , bir grup asker ve kaymakam içeren sahnelerde Soyarslan'ın gözlemciliğine hayran kaldığımı belirtmem gerek .
Filmin az sayıda sarktığı anların çoğu müziğin ön plana alınıp klip estetiğine meyledildiği sahneler .
Bütüne bakıldığında olumsuz olarak nitelendirilmesi için yeterli ' ah ' ı barındırmayan bu tercihin perdede tezahür eden ' doğanın intikamı ' olgusuna olumsuz bir etkisi yok .
Oflu Hoca üzerinden doğa üstü mizaha yönelim gösterebilecekken buna tamamen arkasını dönen , Hoca'yı sadece simge olarak kullanarak aksilikler komedyasını dört başı mamur bir sistem eleştirisine dönüştüren O. H. A. , ülkemizde hala duyarlı ve vicdanlı sinemacıların olduğunu göstermesi açısından da önemli bir yerde duruyor .
Yakın gelecekte , bu tip doğa katliamlarına karşı duranların , Yeni İç Güvenlik yasası sayesinde vurulup öldürüleceğini hesaba kattığımızda hem muhalif sinema hem de bize yardım etmesini beklediğimiz doğa daha da ' mana ' kazanıyor .
O. H. A. , kendisiyle tam olarak zıt düşüncelere sahip olanların kopardığı kıyametin aksine sessiz sedasız vizyona girecek olsa da şans verilmesi gereken bir film . firat_atac@hotmail.com
