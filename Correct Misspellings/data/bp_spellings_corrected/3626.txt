Resim eğitimi almış olup , sinema dili üzerinde deneyler yapmadığı zamanlar operalar yöneten İngiliz Peter Greenaway , yaptığı bütün egzantrikliklere , seyirciyi filmin ilk 5 dakikasında salondan çıkartacak itici görüntülerine rağmen , " underground " bir yönetmen olmak istemediğini ve hatta " mainstream " filmler de yapmak istediğini beyan etmektedir .
Televizyon dilinin ve dijital destekli TV yayınlarının üzerinde bu kadar kafa patlatmasının nedenlerinden biri , deneylerinin daha geniş kitleler tarafından görülmesini arzulamasıdır belki de .
İngiliz televizyonunun dünyadaki en iyi televizyon olduğunu söyleyen Greenaway , bunun nedenini , İngiliz televizyonunun , deneylere açık olan bu dili tamamen aptallaştırıcı bir eğlence aracı olarak kısır bir şekilde kullanmak yerine , eğitim yanını ağırlıklı kullanmasına bağlıyor .
Greenaway , 21. yy . ın başında , TV dilinin sağladığı olanaklara bir de dijital teknoloji eklenince , son 30 yılda yeni bir yenilik yapmaksızın kendini tekrar ettiğini düşündüğü sinemaya ve sinema diline ölümcül darbeyi vurur : " Sinema eski bir teknolojidir . Bütün estetik hareketleri gibi yaklaşık yüz yılda , üç nesil içinde ömrünü tamamlamıştır . Büyükbaba ( Eisenstein ) dili kurmuş , baba ( Welles ) bu dili geliştirmiş ve çocuk ( Godard ) herşeyi yoketmiştir . Sinemayı parçalarına ayırmıştır , son derece kişisel hale getirmiştir . "
Sinema dili üzerine son derece radikal görüşler belirten İngiliz yönetmenin , bütün bunları söylerkenki hareket noktası , sinemanın sadece hikaye anlatmaya yaramadığını , hatta bunun için yeterli bir yol olmadığını düşünmesidir : " Eğer bir hikaye anlatmak istiyorsanız , yazar olmalısınız . Bu ifadenin daha güçlü bir yoludur " der. Sinemanın " görselleştirilmiş metin " olarak algılandığını , oysa kendi çalışmalarının , sinemayı tamamen bir " görsel dünya " olarak algılamaya yönelik olduğunu vurgulamaktadır .
Schoenberg'in melodiyi kırarak müzikteki diğer çekici yanları göstermesi ya da resimde figürün kırılmasıyla farklı olanakların ortaya çıkması gibi , sinemanın da hikaye anlatma baskısını kırarak farklı kaçış noktaları yakalanacağını savunmaktadır .
Tamamen dışlamadığı ama üzerine daima yenilmesi yutulması zor soslar döktüğü hikayelerinden biriyle , yeni bir deneyle karşımızda şimdi Greenaway : 8,5 KADIN .
Bundan sonraki ( görünürdeki ) sinema projesi ise 18 saatlik bir film : TULSE LUPER SUITCASE .
TV için ve Greenaway'in ansiklopedik hayalgücünün belki de ideal aracı olan internet ve CD - ROMlar için parçalara ayrılıp gösterilmesi planlanıyor .
