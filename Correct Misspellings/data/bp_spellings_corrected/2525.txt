Bu eleştiriyi yazmadan önce mahalle videocumuz Blockbuster'a bir uğramam gerekti .
Çünkü Zack ve Miri Bir Porno Çekiyor'u ( dürüst olalım , filmin isminin direkt çevirisi Türkiye dağıtım şirketinin bulduğu isimden çok daha ilgi çekici ) Amerika'da sinemada izlemeyi bırakın , DVD'de izleyeli neredeyse iki sene oluyor .
Kevin Smith'in Zach and Miri'den bir sonraki filmi Cop Out'un bile bu diyarlarda DVD'de çıkmış olması bu filmin Türkiye'de ne kadar geç vizyona girdiği hakkında bir fikir vermiştir size umarım .
Sonuç olarak bir kez daha kiralayıp ister istemez taze gözlerle bir daha izledim filmi .
Büyük bir Kevin Smith hayranı iseniz bile filmi büyük ekranda izlemek için iki yıl beklediğinize değdiğini söyleyemeyeceğim ne yazık ki .
Zack ve Miri , sansasyonel ismi ve konusuna rağmen , aslında gayet ortalama bir Kevin Smith filmi .
Clerks , Dogma ve Jay and Silent Bob Strike Back gibi daha başarılı filmlerde olduğu gibi bir kez daha çocuksu cinsel esprilerin içtenlikle elden geçirilmeye çalışıldığı bir aşk hikayesi ile birleştirildiği , üzerine de çeşni niyetine türlü Yıldız Savaşları ve çizgi roman referanslarının serpiştirildiği bir Kevin Smith yapımı ile daha karşı karşıyayız .
Hikayelerini genellikle Askewniverse adını verdiği , Jay ve Silent Bob gibi bilindik karakterlerin içiçe geçtiği kişisel evreninde geçiren Smith , bu sefer Askewniverse'den uzaklaşıyor ve kendi halinde ayakta duran bir hikaye yaratıyor .
Yani bu demek ki Smith'in has oyuncusu Jason Mewes filmde bulunmasına rağmen Kevin Smith filmlerinin tipik terbiyesiz gevezesi Jay rolünü oynamıyor .
Bu sefer ev kirasını ödemekte zorlandıkları için çaresiz kalıp porno çekmeye karar veren Zack ( Seth Rogan ) ve Miri'nin ( Elizabeth banka ) bu safi cinsel dünyada gelişen aşk hikayelerini izliyoruz .
Kevin Smith'in filmografisi ve filmin ismi akılda tutulursa her türlü cinsel pozisyon ve fetiş hakkında yer yer zeki ve komik , yer yerse daha önce daha iyi filmlerde daha akıllıca elden geçirilmiş , açıkçası artık bayatlamış belden aşağı esprilerin sonunun kesilmemesi şaşırtıcı değil .
Yeni Süpermen Brandon Routh ile Justin Long'un gay porno yıldızlarını canlandırdıkları sahne özellikle Long'un betimlemesi zor kalın sesli aksanı sayesinde bayağı güldürüyor .
Aynı övgüyü ne yazık ki bu yazıda tarif edemeyeceğim dışkı bazlı bir espri hakkında yapamayacağım .
Zack ve Miri işte bu tarz bir orta şeritten ilerliyor , her amacına ulaşan esprinin yüzüstü yere çakılan başarısız bir karşıt esprisinin bulunduğu .
Sizi bilmem ama ben açıkçası her ne kadar Seth Rogen'in açık fikirli , rahat , " sanki kankam " tarzı komedi kişiliğini sevsem de , dünyanın en yakışıklı adamı olmadığını kör birinin bile görebileceği bu adamın Katherine Heigl ve Elizabeth banka gibi süpermodel görünümlü yıldızlarla kurduğu aşkı izlemek komediyi bir kenara bırakın , fantastik sinema türünün bile limitlerini zorluyor .
Zack ve Miri'nin cinselliği çocuksu bir tonla inceleyen yapısı , Kevin Smith'in püriten katolik eğitiminden kaynaklanıyor olabilir .
Her halikarda Smith'in incelediği konuya tam olarak anlamadan balıklama atladığı ortada .
eğer pornografi hakkında çok daha başarılı , daha düzeyli ve hatta yer yer daha komik bir film izlemek istiyorsanız , Paul Thomas Anderson'un Ateşli Geceler şaheserini şiddetle tavsiye ederim .
