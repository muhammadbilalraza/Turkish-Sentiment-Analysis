Show dünyasında kimi isimler vardır , ne yaparsa yapsın bir şekilde haberiniz olur , o cepheden gelecek her hangi bir gelişmeye kaçsanız da mutlaka maruz kalırsınız .
İşte Angelina Jolie Pitt ve Brad Pitt çifti Hollywood rock starları olarak her adımlarıyla sinema camiasının göz bebeği olmayı başarmış , objektif flaşları üzerlerinden hiç eksilmeyen bir çift .
Sadece kendileri değil artık epey serpilmiş olan altı ( 6 ) çocukları ile bir şekilde hep gündemimizdeler .
1980’li yıllarda başladığı oyunculuk kariyerinde geleceğinin bu yönde şekilleneceğini tahmin edebilir miydi bilmiyoruz ; ama fiziki görünümünü oyunculuk kariyerinde avantaja çevirip Lara Croft rollerinden kendi yazıp - çektiği filmin başrolünü de üstlenmeye uzanan bir yelpaze var önümüzde .
A Place in Time adlı belgeseli bir kenara koyarsak , yönetmenlik filmografisinin kendi yazıp yönettiği 3. uzun metrajlı kurgusal filmi Hayatın Kıyısında ile Angelina Jolie Pitt  yine sinemaseverlerin huzurunda .
Önceki iki filminden farklı olarak bu sefer karşımızda biraz daha aile işi bir yapım var .  Zira eşi Brad Pitt sadece başrolde Angelina’ya eşlik etmekle kalmıyor aynı zamanda bir dönem filmi olarak da yorumlayabileceğimiz Hayatın Kıyısında’nın yapımcılığını da üstleniyor .  Bu noktada belirtmek gerekiyor ki 1970’li yıllarda Fransa’nın bir sayfiye yerinde geçen öykü prodüksiyon kalitesi olarak dört dörtlük .
Gerek mekanların kurgulanması ve hikaye bütünlüğü içerisinde kullanılması gerek makyaj ve kostümler hiç şansa bırakılmadan , en ince detaya kadar düşünülerek tasarlanmış .
Bu detaycılık filmin ağır senaryosu ve temposu içerisinde izleyenlere seyir keyfi veriyor .
Çok başarıyla kotardığı “çıkmazdaki yazar Roland” rolünde Brad Pitt , tüm yan öğelerle 1970’lerden fırlamış bir gerçekçilik taşıyor .
Yönetmen Jolie - Pitt sanat ekibini , mekanlarını ve de müziklerini çok doğru seçmiş .
Öte yandan hikayenin biraz daha detayına inecek olursak iç ferahlatan bu Fransa sahilinde , atmosferin tam zıttı biçimde gayet gergin bir Amerikalı çiftin çıkmazdaki öyküsünü izliyoruz .
Roland , ilham perisini kaybetmiş halde bir satır dahi yazamadan , gece gündüz kendisini içkiye veren Amerikalı bir yazardır .
Eşi Vanessa ise tüm o sayfiye bölgesinin huzuruna ve dinginliğine inat mutsuz , huzursuz ve içine kapanık , derdini bir türlü anlayamadığımız bir kadın portresi çiziyor .
Angelina Jolie Pitt hem yazarken hem de oynarken karakterinin düğüm noktalarını öyle bir gizlemiş ki filmin son 15 dakikasında gelen final öncesi Vannessa’nın derdini anlamanız pek de olası değil .
Kronik mutsuz olarak yaftalayabileceğiniz bu kadının çevresine –ve akabinde kocasına – karşı ilgisi ise otelin yan odasına balayına gelen genç bir çift ile farklı bir boyuta geçiyor .
Lea ( Mélanie Laurent ) ve François ( Melvil Poupaud ) çiftini kendi çıkmazdaki evlilikleri için bir kaçış noktası olarak gören ve aylar sonra ilk kez ortak bir paydada buluşan bilen Vanessa ve Roland bir anlamda “rehabilite” oluyorlar .
Angelina Jolie’nin senaryoyu yazarken , filmin vereceği müthiş karelerin yanı sıra işin psikolojik yönünü de kafaya taktığı belli .
Üzerine gidildiğinde çok da başarılı bir kurguya olanak veren “gözetleme / gözetleyen olma psikolojisi” – hatta bunun bir tür bağımlılığa dönüştüğünü bile ifade edebiliriz -  bu filmde biraz hunharca harcanmış .
Oysa kendilerinde olmayan ne varsa diğer çifte atfeden ve bu çiftin en mahrem anlarını kendisi için bir arınma olarak kullanan Vanessa’dan belki daha derinlikli bir dram beklemek hakkımızdı .
Hem sigara içip hem ağlarken nefis plan sekansları sunabilen Angelina Jolie , kendi karakterinin yüzeyselliğinde tıkanıp kalmış maalesef .
Keşke tüm süreci anlamamız ve ona hak vermemiz için , yani seyirci özdeşleşmesi için bize biraz daha elle tutulur bir depresyon arka planı verseydi .
Örneğin gençliğinde dansçı olması ama artık mesleğini icra etmemesi tek bir cümlecikle geçiştirilirken havada kalan bu mevzu Vanessa’nın esas derdine bağlanabilir ; daha güçlü bir dramatik yapıya olanak sağlayabilirdi .
Gelecek senaryolara diyelim !
Uzun lafın kısası görünen o ki , Angeline Jolie Pitt zamanında kendisine Oscar getirmiş olan başarılı oyunculuğunun yanına , benzer sıfatla yönetmenliği ve senaristliği de eklemek için daha çok deneyime ve pratiğe ihtiyaç duyuyor .
Hayatın Kıyısında , 120 dakikayı aşkın süresiyle seyircilere sinematografisi doyurucu bir Fransız yazı ve Angelina Jolie güzellemesi sunuyor …
