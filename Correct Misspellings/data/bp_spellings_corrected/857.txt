Son zamanlarda özellikle genç sinemacıların bayıldığı Found Footage'a ( buluntu film ) bir tür değil de bir numara olarak bakıyorum .
Ve bu numara eskiyeli çok oluyor .
Yazarlarımızdan Murat Tolga Şen'in yazdığı dosyada da belirttiği gibi daha erken örnekler de var , ama buluntu film yaklaşımını ilk popülarize eden film Blair Cadısı ( The Blair Witch Project ) idi .
O andan sonra eline kamerayı alan her genç , " gerçekte olmuş bitmiş bir filmdeki karakterlerin kamerayla çektiği görüntüleri izliyoruz " numarasını zayıf senaryo ve oyunculukları kapatıp kolaydan para kazanabilmek için kullandı .
Paranormal Activity serisinin başarısı üzerine son dönemlerde Found Footage ikinci bir rönesans yaşıyor .
Genelde korku sineması için kullanılan numara , Canavar ( Cloverfield ) gibi aksiyon filmlerinde de kanımca korku sinemasından daha başarılı bir biçimde değerlendirildi .
Doğaüstü ( Chronicle ) ise Canavar gibi doğaüstü bir aksiyon konseptini buluntu film konseptine uyarlıyor .
Üç liseli genç , sorunlu ve dayakçı ailesi yüzünden çektiği sosyal problemleri kapatmak amacıyla her gördüğünü kamerasına kaydeden Andrew ( Dane DeHaan ) , kuzeni Matt ( Alex Russell ) ve popüler fubolcu Steve ( Michael B. Jordan ) , esrarengiz bir delikte gizlenen kriptonit benzeri bir kristal tarafından telekinesis ve uçuş gibi süper güçler edinirler .
İlk başta kızların eteklerini uçurmak gibi masum liseli numaralarıyla eğlenen üçlü , Andrew'in kontrol altında tutamadığı öfkesinin yarattığı şiddet yüzünden güçlerinin karanlık tarafı ile başbaşa kalırlar .
Yüksek bütçeli buluntu filmlerde hikayenin inandırıcılığını kaybettiren öğeler bu yapımda da mevcut .
Görüntülerin elle tutulan amatör kameradan geldiğine inanmamız bekleniyor , fakat çoğu çekimin ışıklandırması ve kadrajı bayağı profesyonel , ayrıca Andrew'ın kamerasının sinemada gösterilecek çözünürlükte video kaydetmesine inanmak zor .
Sıra sese gelmişken , filmin 7.1 surround ses miksajının olasılıklarını bir kenara bırakalım , belki bu görüntüleri " bulanlar " ilginçlik olsun diye 2 kanal sesi yeniden mikslemişler .
Fakat hikayenin içinde bulunan amatör kameranın gökyüzü dahil çoğu mekanda her repliği mükemmel bir incelikle kaydedebilmesi .
Bu tür uyuşmazlıklar yüzünden modern buluntu film yapımlara halen alışabilmiş değilim .
Kanımca halen amacına en iyi ulaşan buluntu film Blair Cadısı'dır , çünkü bütün film profesyoneller tarafından değil de filmin oyuncuları , yani gerçek amatörler tarafından çekilmiş , bu sayede yapımın " amatör görüntü " numarası bir o kadar inandırıcı olmuştu .
Fakat itiraf edelim ki her ne kadar bu şikayetler yüzünden bir çok kez kişisel olarak hikayeden çıksam da çoğu seyircinin bu teknik meseleleri pek de dikkate alacağını sanmıyorum .
İşte bu bakımdan aslında Doğaüstü , zayıf senaryosuna rağmen gayet yaratıcı ve eğlenceli bir bilim - kurgu yaratıyor .
Cazcı Kardeşler ( The Blues Brothers ) ' in yönetmeni John Landis'in oğlu Max Landis'in senaryosu , tipik bir süperkahraman orijin hikayesini uzun metraja esnetip Stephen King'in Günah Tohumu ( Carrie ) filmi ile karıştırıyor .
Carrie ve benzeri " sorunlu genç telekinetik güçler kazanır " hikayelerine aşina seyirciye filmin süresi ilerledikçe Andrew ve etrafındakileri bekleyen trajedi şaşırtıcı gelmeyecektir .
Filmin başarılı özel efektlerinin yanında en büyük kozu ikisi de 26 yaşında yönetmen Josh Trank ve yazar Landis'in tekil sahneler üzerindeki yaratıcılığı .
Andrew'in telekinetik güçleri sayesinde etrafında uçurmayı başardığı kamerası ile inşa halinde olan bir gökdelenin tepesinde oturan Andrew ve Steve'i gösterdiği hayret uyandıran sahne mesela .
Veya Steve'in güçlerini kullanarak bir arabayı hareket ettirdiği sekans .
Türü bilen seyircinin bekleyeceği final çatışma sırasında bir sürü değişik video kaynağının kullanıldığı montaj gayet etkileyici .
Doğaüstü , buluntu film türünden artık gına gelmiş benim gibi seyirci için en azından yaratıcılık bakımından olabilecek en başarılı filmlerden biri .
Eminim ki bir sürü başka seyirciyi daha çok etkileyecektir .
Oktayegekozak . wordpress . com oktayegekozak@hotmail.com
