Orhan Eskiköy sinemasal yolculuğunun dördüncü filmine geldi ve tarzını değiştirmiş gibi görünse de belgeselvari yolculuğunu sürdürmeye devam ediyor aslında .  Taş bu anlamda sinemasal olarak en zor filmlerinden ve deyim yerindeyse içimize taş gibi oturdu .
İlk defa İstanbul Film Festivali’nde karşımıza çıkan filmi izlerken zorlandığımı itiraf etmeliyim .
Siyah beyaz film özünde kimlik , doğa ve inanç ekseninde varoluşu ve insanı ayrıştıran noktaları sorguluyor ve bunu mümkün olduğunca zamandan mekandan soyutlayarak yapıyor .
Filmlerinde belli belirsiz bir izi , yolu takip ettiğini ve bir devamlılık yarattığını söyleyen yönetmen belki de İki Dil Bir Bavul’daki ufaklığın olası hayatının izini sürüyordur .
Adı gerçekte Selim olan ama herkesin yıllar önce kaybolan Hasan ( Babamın Sesi ) olduğuna inandığı genç adamla ilgili yoğunluk , annenin bu konudaki oldurma ısrarı ( taşı kayaya oturtma metaforu ) , babanın şüpheleri , memurun onun suçlu olduğuna dair hükmü film boyunca devam ediyor .
Filmdeki ‘başımıza gelenler inandığımız için olduysa’ bakış açısı her şeyin açılım noktası .   İnancın belirlediği bir yaşam tarzının , her şeyi inanca bağlı kılarak yaşanması …
En çok da kayadan kopan taşı tekrar yerine , özüne koymaya çalışma hali .
Bunun mitolojik ya da dini bir anlamı var mı bilmiyorum ama Emete’nin Selim’i Hasan’ın yerine koymak istemesi , bunun için zorlaması olarak algıladım ben ve bu metaforu sevdim , filmde sevdiğim şeylerden biri oldu .
Onun dışında film siyah beyazın zorlu akışıyla , yavaş bir tempo tutturarak ilerlemeye çalışıyor .
Çalışıyor diyorum zorlu bir seyir olduğunu baştan belirtim .
Yönetmene göre ise ‘bir şiir tutturmak’ bunun adı …
Filmin doğa ekseni de felaketlerin başlıca unsuru olarak yansıtılıyor .
Doğadan kopan insanın başının dertten kurtulmaması ve buna eklenen inancın evrimi insan hayatını darmaduman edebiliyor .
Taş ise kutsal bir noktadan dikiliyor karşımıza .
Koptuğu ve ayrıştığı nokta açısından kendini bulma ve kendi olma hali üzerinden …
Ve tüm bunların kapsamında politize bir öykü de çıkıyor karşımıza .
Bütün bu yansımaların dediğim gibi zorlu bir yolu var seyirci açısından .
İmgelerin derinine inmek lazım ama seyirci öyle bir vakit tanıyacak mı kendisine emin değilim …
Filmin en önemli karakteri anne Emete .
Onun inancıyla , azmi ve oldurma çabalarıyla filmin yolu açılıyor .
Eskiköy’e buradan aslında sinema dilinde bulunan mizahi yolu filmlerinde kullanmasını salık vermek isterim .
Çünkü bunu hem iyi başarıyor hem de filmlerinde bu dile ihtiyaç olduğunu düşünüyorum .
