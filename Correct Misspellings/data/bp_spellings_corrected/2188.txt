İlk  bakışta ' gerilla tarzı çekilmiş ' havası veren " Nefesim Kesilene Kadar " ı seyrettiğimde aldığım not şu : Cinsiyetçiliğe / yalanlara karşı ' hayatta kalmayı ' öğrenen Serap'ın peşinde , gerçek Türkiye kafamıza dank ettiriliyor !
Aynen , bu cümlenin hakkını vermiş Emine Emel Balcı .
Kimi hemcinsleri pespaye komedilerle para kazanma derdine düşmüşken , belgesel ( Gölün Kadınları " , " Ich Liebe Dich " ) dürüstlüğünden gelen Balcı , bir kadın olarak , öncelikle Öteki Türkiye'nin izini sürmüş . Bırakınız genel seçimler boyunca atılan palavraları : Bu ülkede , çocuk yaştaki genç kızlarla oğlanlar , merdiven altı tekstil atölyelerinde , uzun çalışma saatleri boyunca sömürülmeye devam edecekler ! Bu konjonktür , bu toplumsal yapı , bu nüfus , bu gelir adaletsizliğiyle başka çaresi yok ülkenin ! İri , cilalı , içi boşaltılmış kavramlarla konuşanların çok uzağındaki bu dünyanın içine , neredeyse organik kamerasıyla dalan Balcı , Serap'ın peşine takılıyor . Annesi yok Serap'ın . Babası sürekli yollarda bir şoför . Bir kız evlat için baba modelinin , şefkatinin nasıl değerli olduğu bilinir . Huzursuz ve rahatsız hissettiren eniştesi ile ablasının evinden kurtulmak için , en önemlisi de babasıyla bir yuva kurmak için çalışıyor , para biriktiriyor . Ortacı olarak çalıştığı atölyedeki diğer kızlardan farkı , gözünün bu hedefinden başka bir şey görmemesidir . Serap'ın , onu takip ettiğimiz süre içinde , babasının asıl yüzünü görmeye başlaması , çevresindeki cinsel ayrımcılık , arzu nesnesi olma hali , aldatmalarla birlikte değişmeye başlaması , özetle o ruh hali ise , kusursuz bir inceleme içeriyor . Bu küçük dünyada kendini savunma ve saldırı mekanizmaları , insan türüne ait olduğundan ötürü , içindeki ' şeytan ' uyanarak devreye giriyor . Serap , alanını korumaya ve genişletmeye çalışan her sıradan birey gibi kendi çapında kötüleşiyor . Belki de , ' halden anlayan ' ustabaşı kadının genç halini ' canlandırıyor ' . Balcı , her gün yanlarından geçip giderken hiç fark etmediğimiz , uyku mahmuru gözlerle üç otuz paralık haftalıklar için atölyelere koşuşturan , ileride mutsuz evliliklerinde ve kısıtlanmış hayatlarında boğulacak , hiç bir iz bırakmadan da göçüp gidecek kızlardan birinin peşinde , bizleri biraz olsun düşünmeye sevk ediyor . ' Bir işi oldukları için velinimetlerine şükran duymaları istenen ' emekçi çocuklardan kurnaz ve entrikacı olabilenlerin ' besin zincirinde ' tırmanmak için büyüklerinin açtığı yoldan gitmeleri de , hepimizin ayıbı bir ahlaki soru olarak suratlarımıza çarpılıyor . Bravo Balcı ! Bu ülkenin gerçeklerini anlatabilmek için sancılar çektiğin , çabaladığın , başta Esme Madra olmak üzere tüm ekibinle iyi bir iş çıkarabilmek için emek verdiğin için . Teşekkürler .
