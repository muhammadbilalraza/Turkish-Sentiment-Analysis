Bundan tam tamına 57 yıl önce seyirci ile buluşan The Innocents ya da mevcut nesillerin daha kolay hatırlayacağı Diğerleri ( The Others ) , korku –gerilim ve hatta içerdiği temaların da katkısıyla dram türüne ait yapımlar arasında hemen öne çıkmayı başarmış , sinema tarihindeki yerlerini almışlardı .
Aynı güce sahip , izleyicisini her bir anında perdeye kitleyen benzer hikayelere pek fazla rastlayamadıysak da , arada bir yüzlerimizi güldürmeyen korku dolu yolculuklara tanık olmadık diyemeyiz .
Bunlardan bir tanesi bu hafta vizyona giren Ruhlar Evi adlı korku – gizem filmi .
İngiliz yönetmen Carl Medland’in elinden çıkan Ruhlar Evi , her yıl onlarcasıyla vakit harcadığımız sıradan korkuların aksine , az çok anlatacak bir derdi olan ve bunu pek çok açıdan kaliteli şekilde gerçekleştirmiş bir proje .
Bilindik hayaletli malikâne gerilimini , yanına karakter dramasını da ekleyerek , üstelik lezzetli bir sinematografi sosuyla servis eden , ortalamanın üstünde bir yapım .
Laura ( Jasmyn banka ) , erkek arkadaşı Jake ( Judson Vaughan ) ile birlikte kaldığı aile yadigârı evinde hayatına devam eden bir kadın .
Geceleri hem uyku apnesi , hem de uyku felci ile uğraşmakta , üstelik de bir ruh tarafından takip edildiğini düşünmektedir .
Bir süre sonra bu ziyaretçinin , hayatta olmayan annesi ( Julie T. Wallace ) olduğuna inanmaya başlar .
Çok az kişide görülen bir sendrom yüzünden halüsinasyonlar , anksiyete krizleri ve şizoid düşüncelerle boğuşan annesi , durumu kaldıramayan babasının kaçışından sonra hayatını kaybetmiş , bu devasa yapı da Laura’ya kalmıştır .
Genç kadın geçmişin hayaletleriyle uğraşmaktan bıkınca aklını kaçırmaya başladığını ya da gerçekten kötücül bir şeyin kendisini takip ettiğine karar verir , arkadaşı Petra ( Petra Bryant ) ’ın tanıdığı bir medyumun ( Caroline Burns Cooke ) işi çözmesini ister .
Peşindeki şey annesi midir , yoksa bambaşka bir şey mi ?
Ruhlar Evi’nin en güçlü olduğu noktaların başında oyunculuklar geliyor .
Laura rolündeki banka gereken performansı ( özellikle de dramatik anlarda ) sunmakla birlikte , filmin parlayan ismi deliliğin sınırlarında dolaşmış olan Anne karakteriyle İngiliz oyuncu Wallace oluyor .
Keza aynı şey enteresan bir karakter olan Medyum’a can vermiş Cooke için de geçerli .
Gelelim filmin en dikkat çeken yanına , görüntü yönetmenliğindeki kaliteli işçiliğe .
Yapının o huzursuz edici havası , karanlıkta her an bir şeylerin patlak verebileceğini hissettiren tekinsizlik ve hatta meşhur Agatha Christie’nin cinayet romanlarındaki “ölüm evi” atmosferi .
İzleyiciyi direkt olarak avucuna alan şey bunların toplamı diyebiliriz bile .
Amarjeet Singh bu konudaki başarısıyla koca bir alkışı hak ediyor .
Aynı durum filmin hem yapımcısı , hem kurgudan sorumlu ismi , hem de ürkütücü müzikleriyle Mümtaz Yıldırımlar için de geçerli .
Gelelim filmin zayıf diyebileceğimiz ancak sinemanın belki de en kıymetli öğesine , senaryoya .
Yönetmen Carl Medland’in ellerinden çıkan senaryo maalesef ki diğer artıların yanında oldukça zayıf kalıyor .
Merak uyandıran karakterler , sürprizli bir hikaye ile sevindiren metin , iş diyaloglara geldiğinde ise çuvallıyor .
Tam kendinizi bu gizemli olayların içine girmiş bulurken , karakterlerin ağzından dökülen zorlama ve bazen de gerçeklikle alakası olmayan replikler sizi bir anda perdenin dışına itiveriyor .
Replikler diyorum çünkü karakterler ara ara cümleler kurmak yerine “yazılanları okuyor” .
Ayrıca işin travmatik yanını anlatmak isterken , karakter derinliği yaratmanın ötesine geçen ve korkuyu dramaya dönüştüren birkaç sahne de sürükleyiciliği baltalayabiliyor .
Neyse ki bu anlatım tekniği , arka planda gerçekleşen “hatıralar” sayesinde biraz dizginlenmiş ; pencerenin dışındaki anne ve babanın mutlu anları gibi .
Ruhlar Evi , eli yüzü düzgün , ciddi anlamda korkutan bolca sahneye sahip , hikayesi fena olmayan , oyunculukları tatmin eden ancak ilerleyişi düşünülünce bocalayabilen bir film .
Korku türünü seviyor , sadece kan ve vahşet değil , atmosferin içinde huzursuz hissedeceğim , ürkütücü bir yapım izleyeyim diyorsanız tam da sizin kaleminiz .   burcinaygun@gmail.com
