Bu haftanın şok festivali Cinnet Gecesi ( The Incident ) , daha önce U2 , The White Stripes , Kyle Minogue gibi isimlerin kliplerini çekmiş olan Alexandre Courtès'in ilk uzun metrajı .
Fransa , Belçika , Amerika ortak yapımı filmin İngilizce olması dışında Amerikan korku filmi işlenişine yakın durduğu herhangi bir yer yok .
Son dönemlerde rüştünü ispatlayan Fransız Extreme Horror filmlerinin arasına dahil edilmesi daha doğru olan The Incident , bütün olarak ele alındığında Avrupa mahsulü olduğunu oldukça net belli ediyor ki bu son dönem korku sineması tercihlerimiz açısından olumlu bir referans .
Amatör bir rock grubuna mensup üç arkadaşın maddi durumlarının hiç de iyi olmadığını bize hissettirerek açılıyor film .
Çareyi şehir merkezinin uzağında konuşlanmış , akli dengesi yerinde olmayan hastaların yattığı bir hastanede aşçılık yapmakta bulan üçlü , bu depresif ve tehlikeli mekanda cep harçlıklarını çıkarma peşindeler .
Günler birbirine benzer şekilde geçerken rutini bozan şey ise bir doğa olayı oluyor .
Güçlü bir fırtına sonrasında akıl hastanesinin elektirikleri kesilince işler kontrolden çıkıyor ve bu karartma gecesi akli dengesi yerinde olmayan hastaların kuşatmasına dönüşüyor .

The Incident'in ilk yarım saatlik ve görece daha iyi olan bölümünde karakterlerle haşır neşir oluyor , gelen belanın gerilimini hissediyoruz .
Oldukça ağır tempoda ilerleyen ve psikolojik gerilim türüne yakın duran kısmın sonuna geldiğimizde ise önce sert bir kurtuluş mücadelesi sonra kaçak oynayan bir işkence pornosu karşılıyor bizi .
Filmin kendi türünün içerisindeki bu alt türler arasındaki yarımşar saatlik geçişleri ciddi zaafları da beraberinde getiriyor .
İşin ilginci bu zaafların genel olarak senaryo üzerinde etkili olması .
Hikayedeki kopukluklar , çok daha verimli kullanılması gereken karakterlerin sırra kadem basması ve bu karakterlerin motivasyonlarındaki belirsizlikler hikaye açısından kafası karışık bir işle başbaşa bırakıyor bizi .
Neyse ki yönetmen koltuğundaki Alexandre Courtes kriz yönetimde oldukça başarılı .
Karanlık , gölgeler ve az sayıda kullanılan ışığın neden olduğu göz yanılmalarına oynayarak klostrofobi duygusunu besleyen Courtes , bundan sonraki filmlerini merakla bekleyeceğimiz bir yönetmen portresi çiziyor .
Bu tip filmlerin hemen hemen hepsinde gördüğümüz mantıksız hareketler silsilesinin The Incident'a fazla uğramadığını da belirtmemiz gerek .
Hikayenin 1989'da geçtiğini belirterek başlayan filmin bu hareketiyle cep telefonlarını devre dışı bırakması ' ' cep telefonu burada çekmiyor ! ' ' saçmalığını bir kez daha duymamanın verdiği anlatılmaz hazzı veriyor mesela .
Bunun dışında karakterler hiçbir zaman aptalca şeyler yapmıyor , genelde bir arada kalıyor , ellerinden savunma aletlerini eksik etmiyorlar .
Beklenmedik gelişmeler karşısında dahi belli bir plan dahilinde hareket etmeyi başaran bu grubun bir telefon bulabilmesi ve o telefonun kesik olmayıp onları polisle konuşma şansına eriştirmesi bile fark yaratan unsurlardan .
Yine de karşımızdaki dört başı mamur bir film değil ve bu gibi durumlarda gerekirse ordunun bile el koyabileceği bir işe ' ' en erken bir saat sonra oradayız ' ' diyebilen bir polis teşkilatı da filmde yerini almış .

Bir parantez de kurgu masasındaki Baxter'a açmak lazım .
Yazının başında belirttiğim Yeni Fransız Extreme Horror dalgasının bütün temsilcilerinin kurgudaki bir numaralı tercihi olan Baxter , kendisiyle çalışanların tanımlamasıyla ' ilham verici ' işler çıkarmaya devam ediyor .
Materyali yavaşlatan ve ufak da olsa sarkmalara neden olan anlara karşı acımasızlığıyla nam salan kurgucunun , içlerinde Alexandre Aja , Pascal Laugier , Xavier geniş , Alexandre Bustillo ve Julien Maury gibi isimlerin bulunduğu yaratıcı genç yönetmenlere değer kazandırdığı kesin .
The Incident , genelde eserin orijinal sonuna beğenimiz artsın diye DVD ekstralarına konulan alternatif sonlara benzeyen finaliyle ' bu ne şimdi ? ' dedirtse de bir ilk film olarak umut verici .
Seri üretim bir korku filmi değil Avrupa duyarlılığı istiyorsanız tercih edilebilir .

firat_atac@hotmail.com
 firatatac . tumblr . com
twitter : firatatac
