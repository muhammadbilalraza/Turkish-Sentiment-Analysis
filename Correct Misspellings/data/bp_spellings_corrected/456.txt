Memleketimizin halen denizi soğuk olan güneyine , sel baskını yaşayan batısına bile henüz yaz gelememişken , sinemanın ‘yaz hiti’ diyebileceğimiz Hollywood’un sıcak gişe filmleri salonlarda arzı endam etmeye başladı bile .
Henüz hafta başında doluya tutulmuşken , ana mekanı plaj olan bir filmle bu Cuma en azından içiniz ısınacak diyebiliriz !
Zira efsanevi Sahil Güvenlik  ( 1989-2001 ) dizisinin taze beyazperde uyarlaması olan aynı isimli Sahil Güvenlik filmi , haftanın açık ara en çok eğlence vaat eden alternatifi .  
ABD’de toplamda 11 sezon ve 242 bölüm süren Sahil Güvenlik dizisi , ülkemizde de TRT tarafından Türkçe dublajlı olarak ekranlara taşınmış ve özellikle kırmızı mayo içerisindeki sarışınların sahil görüntüleri ile ekranlarda coşku yaratmıştı !
2017 yapımı taze Sahil Güvenlik ise kaynak aldığı orijinal dizi omurgasından ve ana karakterlerinden beslenerek keyifli bir seyirlik ortaya koymayı rahatlıkla başarıyor .
Bu başarıda ise şüphesiz ki kendisi de televizyon kökenli bir yönetmen olan Seth Gordon’ın payı büyük .
Aksiyon komedisini nostaljik dokunuşlarla harmanlayan Gordon’ın filme en büyük artısı , bir tv efsanesini korkusuzca ti’ye alabilmesi olmuş .
Sahil Güvenlik ( Baywatch ) , kendisini çok da ciddiye alan bir film değil ; en çok da bu kasıntısız , eğlenceli tavrı yüzünden seyri keyifli hale geliyor .
Cankurtaranlığın ciddiyetini ve dramatik tarafını sinemada terk eden senaryosuyla film , Emerald Körfez bölgesini ve sahilini sadece denizden değil , karadan da her ne pahasına olursa olsun korumayı görev edinmiş bir cankurtaran ekibinin polisliğe soyunduğu , başına buyruk maceralarını konu ediniyor diyebiliriz . ‘Family ! ’ repliğini Hollywood’da onun gibi telaffuz edebilen başka bir oyuncu olmadığına inandığımız ve Mitch Buchannon efsanesini görsel olarak ikiye katlayan Dwayne Johnson’ın yine ağzından düşürmediği bir aile vurgusu çevresinde hareket eden cankurtaran ekibi , aralarına yeni katılan üyelerle bekçisi oldukları bu koyu , kötülüklerden temizlemeye kararlıdır .
Öte yandan bu sefer karşımızda kötü adamlar değil , tek başına şeytanlığı simgeleyen bir kadın figürü var , Victoria Leeds ( Priyanka Chopra ) var !
Leeds karakteri o kadar karikatürize biçimde kötü çizilmiş ki zaten filmin gidişatını az çok tahmin edebiliyorsunuz ; ama bu öngörü akışta herhangi bir sıkıcılığa da yol açmıyor doğrusu .
Film sıcak ve komik sahil sahneleri , havuz ve tekne partileri ve orijinal diziye yapılan göndermelerle akıp gidiyor .
Gönüllerin Mitch’i David Hasselhoff’a ve bu filmde Kelly Rohrbach tarafından canlandırılan sarışın güzel C. J. Parker karakterinin unutulmaz ismi Pamela Anderson’a da saygı duruşlarıyla , artı puan alan Sahil Güvenlik , kıştan bunalan bünyelere ferahlatacak , yaklaşık iki saatlik bir kafa boşaltma seansı vaat ediyor .
Güzel bir sahilde , güzel adamlar , güzel kadınlar izlemek isteyenlere tavsiye olunur .
