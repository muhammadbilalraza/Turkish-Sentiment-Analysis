Huyum değildir .
Ama belki kişisel sebeplerden dolayı kötü bir filmi kaldırabilecek halim yoktu şu son günlerde .
İşte bu yüzden , pek yapmadığım bir şeyi yaptım ve The İmam adlı Türk filmini yarısında terk ettim .
" O halde film hakkında yazman doğru mu ? " diye sorabilirsiniz .
Ama doğrusu filmin ikinci yarısında neler olduğunu neredeyse sahne sahne bildiğime de eminim .
O denli tahmin edilebilir , beylik bir film var karşımızda .
İmam Hatip Lisesi mezunu Emrullah , daha sonra bilgisayar mühendisi olmuş ve batılı bir yaşam tarzını benimsemiştir .
Öyle ki , adını Emre olarak değiştirmiş ve kökenini iş ortağından bile gizlemiştir .
Yönetmenin adeta bir sentez , bir orta yol olarak bize sunduğu bu karakter , dinî kesimin uzun saçları ve kullandığı motosiklet ; laik kesimin ise İmam Hatip geçmişi sebebiyle yadırgayacağı ama halbuki toplumun her iki kesimi arasında bir uzlaşma sağlayabilme potansiyeline sahiptir .
Motosiklet üzerindeki Emre'yi izlediğimiz uzun jenerik sekansının ardından , damdan düşer gibi öyküye girer film .
Emre'nin İmam Hatip'ten bir arkadaşı olan Mehmet , onun çalıştığı yeri bulur .
Emre'nin deşifre olmasına sebep olur .
Amacı ise , kanser olduğunu bildirmektir .
Tedavi göreceği sırada köydeki camide kendisi yerine imamlık yapacak birini bulması gerekmektedir ve her nedense Emre'ye gelmiştir .
Başka birini bulamayan ve kökenlerini inkar edişinden dolayı içinde fırtınalar kopan Emre , sonunda köye kendisi gitmeye karar verir .
Tabii , uzun saçlı ve motosikletli bir imamın köye gelişi , eşi bulunmaz bir dramatik çelişki sağlayacaktır .
Bu arada , Emre de kendi kimliğiyle barışacak ve halkın arasındaki ikiliklere de çözüm sağlayacaktır .
Filmin en temel sorunu şuradan kaynaklanıyor .
Bize Emre'nin bir değişim geçireceği söyleniyor .
Fakat bir kişinin değişimini görmek için , önceki halini de tanımamız gerekir .
Bize " batılı hayat tarzı " süren Emre tanıtılmazsa ve filmin daha üçüncü dakikasında değişim süreci başlatılırsa , her şeyden önce düşündüğünüz dramatik çatıyı kuramamış oluyorsunuz .
Bu da zaten başlı başına bir hüsran .
Hani buna rağmen izlenebilir bir film olsa karşımızda , belki daha fazla müsamaha göstermek mümkün olurdu .
Ancak karşımızdaki iş , en iyi ihtimalle vasat bir televizyon filmini aşamıyor .
Neden mi ?
Öncelikle , estetik bir problem var .
Ekranı kaplayan yakın yüz kadrajları , zaten sinemadan ziyade televizyonun estetiğine ait .
Beyazperdede bu kadar büyük yüzler , ancak çok dramatik anlarda kullanılırsa etki sağlar .
Dramatik olduğunu varsaydığınız her anda bu ölçeğe girerseniz , o anların hiçbirinin dramatik olmadığı bir sonuca varırsınız .
Üstüne bir de kötü televizyon dizisi ışıkları , zaman zaman kapı kapanması ses efektlerinin unutulduğu yabancılaştırıcı bir dublaj ve sinemada göstermenin çok sakil , hatta rahatsız edici kaçtığı kusan ya da çoraplarıyla gezen adamları gösterme gafleti de eklenince , zaten karşımızdaki gözü rahatsız eden bir iş oluyor .
Beş dakikada bir , neredeyse her sekansı bağlamakta kullanılan , motosikletinin üzerinde saçları rüzgârdan savrularak yol alan kahraman planları da ekstradan bir gülünçlük katıyor filme .
Son derece kitabî ve yapay diyaloglar da cabası .
Hiçbir insan böyle konuşmaz .
Bir senarist de doğal diyaloglar yazmayı beceremiyorsa , bu işi bir ehline bırakmaktan gücenmemelidir .
Ama karşımızda bu noksanının farkında olmayan bir ekibin bulunduğu , oyuncu yönetimindeki kaba anlayıştan da belli .
The İmam , malum , bir dinî propaganda filmi .
Aksini iddia edecek kimse olmayacaktır sanıyorum .
Bu kişisel olarak beni her ne kadar rahatsız etse de , öncelikle karşımdaki filmin sinemasal değeri daha önemli .
Yazık ki karşımdaki eser bir sinema filminden ziyade , vasat bir televizyon filmi düzeyinde kalıyor .
Elbette seyircisi olacaktır .
Ama uzun vadede , hafızalarımızın çöp kutusundaki yerini de alacaktır .
