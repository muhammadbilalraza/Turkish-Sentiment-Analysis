Peyami Safa , Türk edebiyatının sayısız önemli isimlerinden biri olmakla birlikte , insan psikolojisinin derinliklerine giren romanlarıyla her zaman farklı bir yerde durmuştur .
Şimşek , Sözde Kızlar , 9. Hariciye Koğuşu , Yalnızız gibi romanları hep bu türdedir .
Selma ve Gölgesi de yazarın Server Bedi takma ismiyle yayınlamış olduğu bir roman olup , psikolojik çıkarımlarının yanında polisiyedir .
Sinemaya veya televizyona aktarım konusunda çok iyi bir seçim olduğuna inandığım Peyami Safa romanlarından Selma ve Gölgesi , bu zamana kadar okumamış olduğum bir romanıydı , festivalde Gölge ismiyle sinemaya uyarlandığını öğrenmek , üstelik müzisyen , ressam ve yönetmen Mehmet Güreli gibi birinin filmi beyazperdeye aktardığını duymak oldukça heyecan vericiydi .
Gölge'nin bir kara film denemesi olarak lanse edilmesi , kara film seven biri olarak beni daha da meraklandırdı çünkü Türk sineması kara film örneklerine aç gerçekten de , üstelik bu coğrafyada , elimizde konu olarak oldukça uygun malzemeler varken .
Filmde iki erkek arkadaşın aşk yüzünden ne hallere düştüğünü sepya renklerde , klostrofobik , dumanlı , gizemli bir atmosfer içinde izliyoruz .
Halim , Nevzat'ın Ankara'da yaşayan en yakın dostudur ve annesinin rahatsızlığı üzerine İstanbul'a gelmiştir .
Nevzat tam da bu dönemde , çılgınlar gibi sevdiği bir kadınla evlenme planları yapmaktadır .
Arkadaşı Halim'i , bu kadınla tanıştırmak onun için çok önemlidir çünkü gözleri kör olacak kadar aşık olduğunun farkındadır ve arkadaşının yorumuna ihtiyacı vardır .
Halim ise , duygusal bir şairdir ve evlidir .
Arkadaşı Nevzat'ı bu kadar heyecanlandırmış olan bu kadını gerçekten merak etmektedir .
Selma adlı bu kadın , gizemli kişiliğiyle olduğu kadar , çevresinde meydana gelen intiharların sıklığıyla da garip bir hikayenin konusudur adeta .
Halim'le Selma'nın tanışması hem Selma'yı hem de Halim'i oldukça etkiler .
Selma , psikolojik sorunları olan ve erkeklerin ilgisinden çok hoşlanan , herkesin ona aşık olmasını isteyen , neredeyse hasta bir kadındır .
Çevresindeki intiharlar onun yüzünden mi olmuştur , yoksa o bizzat bir katil midir ?
Bütün şüpheleri üzerine çekmesine rağmen vazgeçilemeyen bir kadındır Selma .
Filmle ilgili daha fazla ipucu vermeyelim .
Aslında tüm filmi de anlatsak , tüm ipuçlarını da versek izlenmesi gereken bir film olduğunu düşünüyorum çünkü her şeyden önce yarattığı atmosferle , dokusuyla , gerçekten değişik ve benzeri olmayan bir çalışma .
Oyunculuklar biraz fazla tiyatral olmakla birlikte , etkileyici .
Örneğin Selma rolünü oynayan Görkem Yeltan , kara filmlerin olmazsa olmazı " femme fatale " tiplemesini çok başarılı bir şekilde üzerine giyebilmiş .
İntihar , şüphe , kıskançlık , dostluk ve aşk konularını etkileyici bir şekilde işlemiş olan bu romanın sinemaya aktarılması da bir o kadar etkileyici olmuş , çünkü bu duyguların hepsi bize ait , insana ait duygular , zaaflar ve izlerken bunlardan etkilenmemek mümkün değil .
Kitabı okumuş olanlar aynı etkiyi alırlar mı bilemiyorum çünkü roman uyarlamalarında genelde bir hayal kırıklığı yaşanır ama bence çok yönlü yönetmen Mehmet Güreli , Peyami Safa gibi nev - i şahsına münhasır bir yazarın romanını uyarlamak konusunda iyi iş çıkarmış .
Nobel ödüllü Latin Amerika'lı yazar Gabriel García Márquez'in 1985 tarihli aynı adlı romanından uyarlanan Kolera Günlerinde Aşk da , benzer biçimde bir riskti örneğin , çünkü Gabriel Garcia Marquez gibi önemli bir yazar , yıllarca filminin uyarlanmasını istemedi ve yönetmenleri geri çevirdi .
Bunun sebebi de sinema sanatına her zaman mesafeli durmuş olmasıdır .
Ona göre sinema izleyicisi tutsaktır , okur ise uçabilir .
Sonunda Mike Newell onu kandırmış ve senaryoyu beyazperdeye uyarlamıştı .
Uyarladı da bu işi kotarabildi mi tartışılır ama Peyami Safa bugün yaşasaydı , Gölge adlı bu uyarlamadan memnun kalırdı diye düşünüyorum .
Festivalden sonra filmi vizyonda da izleyebileceğimiz haberi çok sevindirici çünkü böyle değişik çalışmalara ihtiyacı var Türk sineması izleyicisinin .
