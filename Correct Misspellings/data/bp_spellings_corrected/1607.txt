Canavar , bir eğlence parkı atraksiyonuna sinema salonlarında en çok yaklaşan filmlerden biri .
Disneyland , Six Flags , Tatilya gibi eğlence mekanlarına yolu düşenler şu tür bir bölüme uğramışlardır muhakkak : Sinema salonuna benzer bir odaya girilir .
Büyük ekranda bir dinozorun veya canavarın kameranın peşinden koştuğu 10 dakikalık , dandik grafikli bir animasyon gösterilir .
Oturduğumuz koltuklar sallantılıdır , yani kamera ne yana dönse o koltuk boyun kıracak hızla o yöne döner .
Birinci şahıs kamera ve sallantılı koltuklarla elde edinilmeye çalışan etki , dinozorun seyircinin peşinden geldiği illüzyonunu yakalamaktır .
Canavar , bu bilindik eğlence parkı konseptini alıyor ve 10 dakikadan 80 dakikaya uzatıyor .
Çok daha yüksek bütçeli , bol özel efektli , nefes kesen , dinamik bir eğlence parkı var bu hafta sinemalarda .
Film 11 Eylül ve Katrina olaylarına göndermelerde bulunuyor ve her dakika yaşamın tadını çıkarmamız gerektiği mesajını da çaktırmadan araya sıkıştırıyor .
Ama filmin " Alias " dizisinden ünlü yapımcıları da , seyirci de biliyor ki , Canavar'ın varoluşundaki asıl amaç , birinci şahıs canavar saldırısı sahneleriyle seyirciyi koltuğundan zıplatmak .
Bu basit amaç göz önüne alındığında Canavar gayet etkileyici ve orijinal bir " deney " .
Filmin konusu aslında gayet basit : Ertesi sabah Japonya'daki yeni işine uçmaya hazırlanan Rob , en iyi arkadaşı Hud ve kardeşi Jason tarafından hazırlanan bir sürpriz parti ile karşılanır .
Bu arada Rob'un Godzilla'nın yurdu Japonya'ya gidecek olması okuyucuya pek de inceden bir gönderme gibi gelmemiştir umarım .
Bir kaç hafta önce uzun zamandır aşık olduğu Beth ile kısa bir ilişki yaşamış olan Rob'un gecesi , Beth'in partiye başkasıyla gelmesi ile darmadağın olur .
Tabi ki Rob , bir dakika sonra bütün Manhattan'ın kendi kalbi gibi parçalara ayrılacağından habersizdir .
Filmin MTV gençlik dizisi tarzı ilk on dakikasından sonra , Rob ve arkadaşlarının yıkılan binalar , canavar saldırıları ve askeri hücumların arasında hayatta kalmaya çalışmalarını , Hud'un yanında taşıdığı kameranın gözünden izleriz .
Bu konsepti okuyan çoğu seyircinin aklına gelen ilk örnek , ister istemez Blair Cadısı olacaktır .
Sonuçta Canavar , Blair Cadısı'nın daha yüksek bütçeli , adrenalin dolu versiyonu .
İki filmde de " izlediğiniz görüntüler gerçektir " tarzı bir numara var .
İki film de kasetin uzun araştırmalar sonucu " bulunduğunu " varsayıyor .
Fakat Canavar'ın Blair Cadısı üzerine getirdiği orjinallik , kasette bulunan görüntüleri montajlanmadan , olduğu gibi izlediğimiz etkisini yaratması .
Filmin yarattığı hava şu : Esrarengiz canavar , Manhattan'ı yok ettikten sonra askerler bu kaseti buluyor , biz de Amerikan hükümetinin üst seviye temsilcileri olarak bu " çok gizli " kaseti baştan sona izliyoruz .
Filmin önemli diyalogların ve sahnelerin ortasında bir sonraki sahneye atlaması , araya hiç mantık ifade etmeyen iki - üç saniyelik görüntüler koyması montajlanmamış bir kaset izlediğimiz hissini güçlendiriyor .
Bu sayede durumun gerçekçiliği ile olan kişisel bağımız güçleniyor .
Aynı övgü , bir sürü sahnede suratların yarısını kesen , önemli anlarda kamerayı olay alanının dışında tutan " amatör " kadrajı için de verilebilir .
Televizyondan gelme yönetmen Matt Reeves'in , filmin kamerası ve montajının olabildiğince gerçekçi olmasına oldukça kafa yorduğu ortada .
Reeves'in ilk bakışta küçük gibi görünen bu tür detaylara olan bağlılığı , Canavar'ın etkileyiciğinin en büyük yoldaşı .
Canavar , ayrıca gördüğüm en dahiyane flashback kullanımlarından birine sahip .
Hikayeye göre izlediğimiz kaset , Rob'un Beth ile olan ilişkisi sırasında çektiği kasetin üzerine yanlışlıkla kaydedilmiş .
Yani bu sayede saldırı sahnelerinin arasında kaset her kesildiğinde Rob ve Beth'in ilişkisi hakkında 5-10 saniyelik bilgiler ediniyoruz .
Filme olan en büyük eleştirim , bu kadar hayati tehlike yaratan olayın arasında Hud'un nasıl olup da halen kamerayı elinde tutup çekiyor oluşu .
Sonuçta aklı başında olan herhangi biri , iki yüz metrelik bir canavarın peşinden geldiğini görse , kamerayı anında bir tarafa atıp tam gaz diğer yöne koşacaktır .
Hadi bu tür bir mantık hatasını Hud'un aptallığına verelim .
Peki askerlerin gizli karargahta Hud'un kamerayı kullanmasına izin vermesine ne demeli ?
Bu tür bir durumda her askerin yapacağı ilk hareket , kamerayı parçalarına ayırıp kaseti yok etmektir .
Film , Hud'un " ne olduğunu insanlar izlemeli " tarzı motivasyonunun arkasına saklanıyor , ve bu sebep yeterli olmuyor .
Fakat haliyle kameranın hikayenin her hangi bir noktasında yok olması , filmin ortasında kesilmesine yol açacağı için bu mantık hatalarını kabul etmek zorundayız .
Filme olan bir diğer küçük eleştirim , ana karakterlerin gençlik dizisi tarzı , yarı oyuncu , yarı model fizikalitesine sahip olması .
Her ne kadar bütün kadro gayet başarılı bir performans gösterse de , karakterlerin daha ortalama görünüşlü oyuncular tarafından canlandırılması filmin gerçekçi havasını güçlendirebilirdi .
Tabii ki bu yazıda filmin muhteşem özel efektleri ve saldırı sahnelerinden , canavarın neye benzediğinden bahsetmedim .
Bu sürprizleri bozmak bana düşmez .
Size tek verebileceğim öğüt şu : Eğer metro istasyonları arasında yürürken arkanızda dev bir örümcek görürseniz , ne olursa olsun o örümceğin sizi ısırmasına izin vermeyin .
Isırıktan yarım saat sonraki sonuç pek iç açıcı değil .
