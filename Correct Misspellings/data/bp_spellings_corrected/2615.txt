Afişi baştan söylüyor : Hınzır , kirli ve komik !
Ardından , Isley Brothers’ın , ikili kontenjanından Bitirim İkili ( Rush Hour ) müzikleri arasında da yer alan ‘Fight The Power’ıyla başlayan açılış jeneriği bizi ritme hazırlıyor .
' Komedi’ , sinema sanatının en eski ve vazgeçilmez türlerinden biri .
Ama kabuk değiştirdiğini kabul etmek gerek . ‘Tek adam’lı filmlere gruplar eklendi , iyisiyle kötüsüyle Büyükler ( Grown Ups ) , Patrondan Kurtulma Sanatı ( Horrible Bosses ) , ki her ikisinin de ikincisi yolda , Felekten Bir Gece ( The Hangover ) serisi gibi komediler hızla çoğaldı .
Alışageldiğimiz Hollywood komedilerinin dışına çıkan tartışmalı Nedimeler ( Bridesmaids ) , farkını daha çok kadınlardan oluşan kadrosuna borçluydu .
Zeki olduğu kadar kabaydı .
Kadını , ( romantik ) komedinin bir tarafında ya da sadece olgunlaşmayan erkek ve sorunlarının yanında , yöresinde sınırlamadı .
Bu bir yarışsa şayet , erkek komedilerinde bolca gördüğümüz uç noktalardaki rezilliklerden , duygusal çalkantılara kadar geniş bir espri yelpazesi sundu .
İşte bu göreceli ‘alternatif’ filmde birlikte çalıştığı Melissa McCarthy ile tekrar bir araya gelen Paul Feig , çok sevilen ‘uyumsuz ortak’ kalıbını iki kadının aksiyonuyla sunuyor bu kez .
Özellikle son yıllarda televizyon serilerindeki ‘sevimli komşu’ rollerinden giderek uzaklaşan Melissa McCarthy ile Sandra Bullock’u bir araya getiren ‘Ateşli Aynasızlar’ , tüm bu çerçeve içinde Nedimeler’le fiziksel bağ dışında ideolojik yakınlık da kuruyor doğal olarak .
Uyuşturucu baronunu yakalamak için farklı çıkarlarla birleşen ikiliden Ashburn , hırslı , iş arkadaşları tarafından sevilmeyen asosyal bir FBI ajanı .
Kimlik Hırsızı’nın arsız , kaba ve hayli itici kaçağı Melissa McCarthy ise aynı nahoş sıfatlarıyla bu kez kanun tarafında .
İkisi de belli başlı konularda son derece kronik !
Ateşli Aynasızlar , ismiyle paket halde gelmesine rağmen gelin ve damat kavramına uzak duran Nedimeler gibi , ‘ateşli’ olmakla , romantizm veya seksle ilgilenmiyor .
Duygusallığını iki ana karakterin iç dünyalarındaki çalkantılarından alan hikaye , ‘erkek kardeş’ ( Michael Rapaport ) veya ‘patron’ ( Demian Bichir ) gibi iş ve özel hayatlarında önemli yer tutan yan karakterleri geri planda ve çok sınırlı sahnelerle tutuyor .
Filmin , sıradan bir komediden farklı yöne gitmeyen akışını bir kenara bırakırsak , özellikle itici taraflarıyla ön plana çıkan ikilinin performanslarıyla sınıf atladığını ve iyi bir gişe başarısı yakalayacağını söyleyebiliriz rahatlıkla . ‘Hangisi daha itici ? ’ sorusu akıllarda dolanırken , son yıllarda fiziksel komedide yerini sağlamlaştıran McCarthy , sanki film yapım süresince aynı kıyafetle dolaştığına ikna olduğumuz görüntüsüyle yine alkış toplayabilir .
Sokak dedektifi kimliğiyle tüm kirli köşeleri avucunun içi gibi bilen ve tam da bu şekliyle davranan , küfürbaz ve neredeyse önüne gelene silah doğrultan biri normal koşullarda ne kadar sevimli gelir ve kabul edilebilir bilmem ama söz konusu McCarthy olunca işler değişebilir .
Haftanın komedi kontenjanında yerini alan film , seçtiği diliyle yetişkinleri hedefliyor !
Ve neyse ki bu kez esprilerin ucu tuvalete kadar uzanmıyor .
Film beğenisi , özellikle ‘komedi’ biraz da zevk meselesidir .
Bu nedenle , Nedimeler’in aksine devam fikrine sıcak bakan Ateşli Aynasızlar’ı kaba komediden hoşlanmayanlar görmezden gelebilir , sadece erkeklerin etrafında dönen hikayelerden sıkılanlar ve suç komedisini bir de kadın kahramanlardan izlemek isteyenler tercih edebilir .
