Animasyona biz büyükler arasında pek de iyi bakılmaz , yani dikkate alınmaz , çocuk işi , belki de deli işi bulunur !
O yüzden animasyon sektörü kırk taklalar atarak bu işi herkesin seveceği , dikkate alacağı bir hale getirmeye çalışıyorlar ve bence bu konuda çok da başarılılar .
Epic 3D / Doğal Kahramanlar 3D’yi izlerken bu hikaye ‘film’ olarak çekilse nasıl olurdu diye hayal etmeye çalıştım ,   günümüzde böyle şeyleri hayal etmek zor değil elbette ama animasyonun gerçeğe yakınlığı Doğal Kahramanlar’ın artılarından birisi .
Animasyonun güzel taraflarından biri günümüz dünyasıyla masal dünyasını güzel bir şekilde harman etmesinde .
Filmi izlerken aklıma  Hiromasa Yonebayashi imzalı Aşırıcılar gelmedi değil .
İnsanoğlunun kendisi dışında başka hayatların varlığına inanmadığı , yok saydığı gerçeği ve egosunu ne de güzel anlatmıştı Aşırıcılar .
Tabii ‘yaprak adamlar’ dünyasıyla biraz da ormanların sevimli perisi Tinkerbell’i hatırlatmıyor değil !
Tabii filmde Güliver’in Gezileri’ne de ulaşabilirsiniz büyümle ve küçülme meselelerinden dolayı ama filmde asıl gelmemiz gereken nokta doğaya saygı , sevgi ve onun ritmine insanoğlunu uydurma çabası .
Film genel bir orman görüntüsüyle açılıyor ve gerçekten de kusursuz bir gerçeklik hissi sunuyor .
Oradan hikayenin içine süzülüyoruz .
Ormanda yaşayan ‘tanımlanamaz varlıklar’ , onların peşinde ömrünü heba etmiş bir adam ve babasının aykırı dünyasına adım atmak zorunda kalan Mary Katherine .
Tabii ona kısa M. K. diyeceğiz !
M. K. babasının her yere kamera yerleştirilmiş , doğal , dağınık ve takıntılı dünyasına adım attığı anda bunalıyor çünkü ona göre ormanda hayvanlar ve bitkiler dışında başka varlıklar yok .
Ama o sırada ormanın derinliklerinde yaprak adamların hayatında önemli ritüel olmak üzeredir !
Kraliçe bir vâris belirlemek durumundadır ve bunu kötüler engel olmadan yapmaya çalışmalıdır .
Yoksa ellerindeki yemyeşil , capcanlı doğa yok olacaktır .
Filmin gelişme hikayesi iyiler ve kötüler arasındaki savaştan ilham alıyor .
Bir taraf doğayı korumaya çalışırken diğer taraf o güzelim dünyayı yok etmeye çalışıyor .
İnançsız M. K. tesadüfen , küçülerek bu dünyanın içine düşüyor ve yeşil orman dünyasının korunması için yaprak adamlarla birlikte kötülere karşı savaşıyor !
Ekibin Buz Devri ve Rio’nun yaratıcıları olmaları zaten teknik yeterlilik açısından bir sorun yaratmıyor .
Doğal Kahramanlar’ın farkı daha fantastik olan öyküsüyle öne çıkıyor .
Buz Devri tartışmasız çok başarılı , karakterler üzerinden giden bir anlatım sunuyor ama ne yazık ki mesaj olarak çok fazla şey vaat etmiyor .
Bir süreci anlatmaya çalışıyor ama mesajdan çok eğlence vaat ediyor , Rio da öyle aslında .
Ama burada her şey daha yerli yerine oturmuş vaziyette , karakterler , iyiler ve kötüler dünyası , gerçeklikten ödün vermeyen bir dünyanın içine yedirilmiş fantastik bir orman hayatı !
İnsanoğlunun dünyayı korumak için tek başına değil de , doğaya kulak vererek , ondan ilham alarak hareket etmesinin en doğrusu olduğunu anlatıyor ve bizi de buna inandırıyor .
Köpek Bufo , Babası Profesör Bomba ve orman canlıları çok iyi resmedilmiş .
Ayrıntılar iyi kotarılmış ve her iki dünyanın detayları özenle yerleştirilmiş animasyona .
Tabii bir de orijinal dublajla , altyazıyla izleyince filmin değeri daha da arttı gözümüzde !
Mutlaka önce çocuklar izlemeli ve doğanın yaşayan , soluk alan , kimi zaman hareket eden bir varlık olduğunu anlamalı !
Tabii büyükler de aynı şekilde çevreci ve fantastik bir dünyayı tekrardan keşfe çıkmalı !
Animasyonda yeni hikayeler patlatmanın her daim daha orijinal olduğunu düşünüyorum , tabii bir de iyiyse !
Bu arada animasyonun yönetmeninin Scrat’a ses veren Chris Wedge olduğunu belirtelim .
Bu bile filme sempati duymak için yeterli bence !
İzleyin mutlaka ! twitter . com / BanuBozdemir
