- Dikkat filme dair mecburi spoiler / sürpriz bozan detaylar içerebilir -  
1989 Cannes Film Festival’inde Altın Palmiye’ye uzandıktan sonra  Sex , Lies and Videotape  ( Seks Yalanları ) – bugünden bakınca inanması zor ama - bizim memleketimizde de sinemalarda vizyona girdiğinde , 90’lara sağlam bir selam çakmıştı ; “buram buram bağımsız sinema ruhu bin yılın bu son 10 senesini ve ruhunuzu saracak ! ” 1989 tarihli ilk filminde bu Cuma dünya genelinde vizyona girecek Şanslı Logan’a değin filmografisine 25 uzun metrajlı yönetmenlik , bir o kadar görüntü yönetimi ve kurgu ' credits'i ekleyen Steven Soderbergh ,  Ocean’s serisi - ki filmde gülümseten bir göndermesi de mevcut - sonrası hafif vites düşürdüğü ve dram / gerilim senaryolarına ağırlık verdiği sinemasında , kadroda güvendiği isimlerle yeniden şans arıyor .
Hayatlarına dair makus talihsizlikleri , ailevi bir lanet gibi başlarında gezinen Logan kardeşlerin şeytanın bacağını bir soygunla kırma mücadelesini komediden ziyade Soderbergh mizahıyla ele alan film , seyirciyi amatör gözüken , sıradan ama zeki insanların evrenine çağırıyor .
- Yani karşılaştırmak gerekirse Ocean’s serisi soyguncularının neredeyse tam tersi !
- Jimmy Logan’ın ( Channing Tatum ) önderliğinde yola çıkan Irak gazisi Clyde Logan ( Adam Driver ) ve kuaför kız kardeşleri Mellie ( Riley Keough ) kendilerini neredeyse kusursuz planlanmış , aslında masumane de sayılabilecek bir soygun işi içinde buluyorlar .
En kestirmeden söyleyelim , filmin omurgasını ana soygun planına yaslayarak , yan hikayeleri şekillendiren Soderbergh seyircisinin ilgisini kaybetmeden , Jimmy’nin kızıyla olan ilişkisini - üstelik özdeşlik boyutuyla - ya da  Clyde’ın sinir bozan sakinlikteki psikolojisini aktarmayı başarıyor .
 
Filmin Ocean serisinden alışkını olduğumuz ya da beklenti içerisine girdiğimiz gibi buram bir soygun aksiyonu , kovalamacısı yok belki ama hikayenin geçtiği Kuzey Carolina bölgesine has ‘country’  - taşra -  dokusu , filmin karakterlerine de ince ince işlemiş gibi .
Zira soygundalar ama herkes bir şekilde rahat , acele yok , panik yok ; Joe Bang ( Daniel Craig ) harici sanki hepsi kırk yıllık kanun kaçağı , yasadışılık müptelası !
Filmin senaristi şimdiye kadar ismini hiç duymadığımız ve ilk uzun metrajlı işine imza atan Rebecca Blunt ama karakter örgüsü kesinlikle yönetmen imzasını taşıyor .
Hele ki Soderbergh’in Daniel Craig’i bir oynatışı var ki , 50 yaşındaki aktörün acilen Bondluktan emekli olarak , basma kalıp olmayan Joe Bang benzeri pişmiş rollere bürünmesini diliyor insan !
Yönetmen ile zaten dördüncü filmine imza atan ve bir yandan da bu filmin yapımcıları arasında yer alan Tatum , kendisinden beklenen seyir tatmini boşa çıkartmıyor .
Oyuncu listesinde adı ilk sıralarda geçen Seth MacFarlane’i ise filmde göremediğinizi düşünürseniz kamera arkası görüntülere göz atmakta fayda var !  Katie Holmes , alt sınıfa mensup kocasını boşayıp , kızının velayetini alan ve zengin bir züppeyle evlenen kadın klişesini nedense ( ! ) hiç zorlanmadan canlandırırken , ortamın neşe kaynağı olan bu küçük kız Sadie Logan rolünde henüz 11 yaşındaki Farrah Mackenzie büyüklerine taş çıkartıyor !
Tabii oyuncu / sanatçı bir ailenin içine , sahneye doğmuş olması büyük şans ama - neyse ki artık bizim sinemamızda da iyice ciddiye alınan - çocuk oyuncu koçluğunu da yabana atmamak gerek kanısındayım .
Filmin Marion Cezaevin’de geçen sahneleri ve cezaevi müdürünün küçük bürokrat narsisizmi ise apayrı bir paragrafı hak ediyor ; Soderbergh karakter işlemeyi yine iyi başarıyor .
Hele ki bu sahnelerde gelen Game of Thrones göndermeleri filmin en çok güldüren bölümleri .
Yasanın ve devletin suçlular karşısında elinin kolunun bağlı kalması ve aptal yerine konmasına , cezaevi dışında FBI ajanları da iyi birer örnek aslında .
Soderbergh eğlendirirken , politik olmayı da reddetmiyor .
Steven Soderbergh ne çekerse çeksin heyecanla bekleyenlerin ve koşa koşa bilet kuyruğuna gireceklerin hayal kırıklığına uğramayacağı bir film Şanslı Logan .
En başta da dediğimiz gibi bilindik , güvenli sularda , Soderbergh’in bir nev - i emeklilikten dönüş alameti gibi .
Bakalım 2018’de Ocean's Eight ile karşımıza ne çıkacak .
Twitter . com / duygukocabayli
