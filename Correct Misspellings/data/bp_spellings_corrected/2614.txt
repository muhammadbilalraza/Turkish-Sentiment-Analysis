Yakın gelecekte , ABD'nin sınır dışı savaş - işgal programlarında kullanacağı ED - 209 ve EM - 208 gibi akıllı makineleri / robotları tasarlayan , üreten , kontrol eden Detroit merkezli şirket OmniCorp ( Omni Consumer Products ) , anamalcı sistemin kar odaklı işlemesinin doğası gereği gözünü iç güvenlik pazarına diker .
Ancak başka ülkelerin halklarına ' uygun ' görülen bilgisayar kontrollü cansız güvenlik elemanları , içlerinde insan faktörü bulunmadığı için ülke dahilinde riskli görülmekte ve senatonun onayından geçememektedir ( Nitekim 27 yıl önce çekilen ilk filmde , ED - 209 program yanlışlığı sonucu şirket yönetim kurulu üyesini öldürür ) .
Çözüm , yarı insan yarı makine olan bir cyborg polis üretmektir .
Bunun için de , çete tarafından arabası patlatıldığı için vücudu yanan ve normalde ölmesi gerekirken en hayati organları kurtarılarak cyborg'un insan kısmını oluşturan dedektif , bir aile babası olan Alex Murphy ( Joel Kinnaman ) , ilk RoboCop olarak ' piyasaya sürülür ' .
1980'lerde ABD sinema sektörüne taptaze bir soluk ve yenilikçi filmlerle giren Orion Pictures , Edward Neumeier ile Michael Miner ikilisinin yazdığı " RoboCop " u , yıldızı parlayan Hollandalı yönetmen Paul Verhoeven yönetiminde beyazperdeye taşıdı .
Çok hareketli kameralarla başınızı döndüren bu  sert film , hayranlıkla karşılandı .
Çünkü bir aksiyondan beklenmeyecek ölçüde , önemli tartışmalara zemin hazırladı .
" RoboCop " , iki devam filmi ve TV dizilerinden video oyunlarına uzanan bir alanda yaygınlaşsa da , asıl , kafalarımıza çengellediği sorularla gündemde kaldı .
Bu yeni uyarlamayı da dikkate alarak soruyoruz : Sibernetik çağında kapitalizmin açgözlülüğü sonucu yaratılan adaletsiz sistemde artan suç oranlarından para kazanma kurnazlığı nasıl işliyor ?
Öncelikle , suçları kontrol altına almak ve adaleti cyborglarla sağlamak için pazarlamanın tüm soysuz numaraları kullanılıyor .
Sonra , medya marifetiyle kamuoyuna bu çerçevede sahte bir güven duygusu aşılanıyor .
Ve politikacılar üzerinde baskı oluşturuluyor .
Robotlar için sorulan ana soru RoboCop için de geçerli aslında : Masum biriyle , örneğin bir çocukla karşı karşıya geldiğinde sistem hatası sonucu onu öldürebilir mi ?
OmniCorp CEO'su Raymond Sellars ( Michael Keaton ) , RoboCop'un yaratıcısı bilim insanı Dr .
Dennett Norton'u ( Gary Oldman ) zorluyor .
Bir dizi aksaklık sonucu , tehlike durumlarında Alex'in duyguları devre dışı bırakılıyor !
Oysa o hala bir insan ve doğasında iyilik var .
" RoboCop " için Brezilyalı yönetmen José Padilha'nın , biraz da tesadüf eseri seçilmesi , tam isabet olmuş .
Anımsayınız , 2007'de çektiği " Özel Tim " de ( Tropa de Elite ) , Rio De Janerio kentinin uyuşturucu merkezli şiddet dünyasında yarı asker sayılan ‘seçkin polisler’in görüş ve uygulamalarının nefes nefese koşturan tanığı olduğumuzu ve özellikle zengin çocuklarının talebiyle patlayan ticarette , sorunun çözümünün ne denli zor olduğunu öğrenmemizi .
Tuhaftır ; polis işkencelerini olduğu gibi gösteren film polis cephesinden baskı görürken , büyük oranda anti - kahraman başkarakteri yüzünden de entelektüel çevrelerden ağır eleştiriler almıştı .
Padilha , " RoboCop " ta da , yabancısı olmadığı ahlaki sorunları tartışma ve kahramanın varoluşuyla ilgili savaşını dramatik biçimde anlatma olanağı bulmuş .
Aksiyon , öykülemedeki bağlayıcı unsur .
Abartılmıyor , sahneler uzatılmıyor , temaları ezmiyor .
Aynı şekilde , yakın gelecek ( 2028 ) konsepti ve görüntü düzenlemelerinde de ifrata kaçılmıyor .   Robotlar ile cyborg'un tasarımları / hareketleri , olası geleceğe uygun ; metalik , keskin , net .
Film boyunca gözünüzü yoran gereksiz dijital numaralar ve kirlilik yok .
Padilha , suç kavramı içindeki ihanetlere dikkat çekiyor .
Yasa koruyucuların suçlularla işbirliği ve şirketlerin medyayı kullanıp ürün pazarlaması , aynı ahlaksız zeminde buluşuyor .
Aslında uzun süredir , suç arzının , politikacısından gazetecisine , polisinden işadamına topyekun tüm erklerin katkılarıyla körüklendiğini ve sıradan insanların onlara ne denli ihtiyaçları olunduğuna dair algı pompalamasıyla kendilerine talep yaratarak güç paylaşımı yaptıklarını tartışıyoruz .
" RoboCop " , bu tartışma sınırlarını olabildiğince esnetiyor ; Alex'in şahsında , vicdanın , gelecekte de , insan olmanın onurunu koruyabilecek en önemli güç olduğuna dikkat çekiyor .   " RoboCop " u , çürümenin her yanımızı sardığı günümüzde , eğlenebileceğimiz bir film olmanın ötesinde , gelecek kaygılarımızı düşünerek seyredip tartışmamız doğru olacaktır .
