Biket İlhan ile Metin Belgin ortaklığının son ürünü Ayın Karanlık Yüzü , İstanbul Film Festivali'ndeki gösterimiyle aynı günlerde vizyona da girdi .
Film , hapishaneden kaçtıktan sonra bir Poseidon heykeli çalıp Yunanistan adalarına ulaşmaya çalışan ama denizde yakalandıkları fırtına sonucu tekneleri batınca kendilerini Gökçeada'da bulan dört mahkumun öyküsünü anlatıyor .
Farklı suçlardan hüküm giymiş bu mahkumların arasındaki sınıfsal ayrılıklar bir yana , fırtınada denize gömülen heykelin de aralarında yarattığı gerginliğin üstüne , dul ve ada halkı tarafından deli gözüyle bakılan bir kadın eklenir gruba .
Amaçları , kendi iç çelişkilerinin de üstesinden gelip önce heykele sonra da Yunan adalarına ulaşmaktır .
Bu klasik dramatik çatı elbette bir uzun metrajı rahatlıkla taşıyacak kadar sağlam .
Fakat bütünüyle diyalog ( ve söylemek gerekir ki kötü diyalog ) üzerinden işleyen senaryo için bir sinema filmi senaryosu demek bile zor .
Sanki sinemayı sadece kitaplardan öğrenmiş gibi bir yaklaşım var ortada .
Kaba , sırf açıklamaya yönelik , ete kemiğe büründüğünde yaşamayan ( yaşamayacağı kağıt üzerinde bile görülmüş olması gereken ) diyalog ve mizansenlerden ibaret bir film Ayın Karanlık Yüzü .
Öykü ve karakterlerin gerek toplumsal gerekse mitolojik karşılıkları da aynı derecede kör gözüm parmağına , sırf lafla aktarılıyor .
Bu kadar amatörce yazılmış diyaloglar , öğrenci filmi düzeyindeki mizansenler içinde de belli ki ne oyuncuların büyük kısmı ne de teknik ekip yapılan işe gerçekten inanıyor .
Dolayısıyla neresinden tutsanız elinizde kalacak bir iş çıkıyor .
Oyunculuklardaki teatrallik , belli ki oyuncu yönetiminden de kaynaklanıyor .
Sanem Çelik ise fazlasıyla iki arada bir derede bir performans veriyor .
Daha senaryo aşamasında karakterin çiziminde var olduğu hissedilen bir kararsızlık perdeye yansıyor .
Karakter ne deli ne cazibeli ama yanı zamanda hem deli hem de gereğinden fazla cazibeli ; işlevsiz olduğu kadar da öykünün merkezi .
Kötü kurulmuş mizansenlerin doğal sonucu olarak kurgu da sakil duruyor .
İç mekanlardaki klişe mavi gece ışıkları , dış mekanlarda ise ışıksız çekildiği için kötü sonuç vermiş bazı gece çekimleri ve olasılıkla kullanılan ham film serisinin seçiminden kaynaklanan görsel doku , filmi görüntü yönetimi açısından da tatmin edici olmaktan uzak kılıyor .
Müzikler ise daha ziyade bir ' 80li yıllar video filmi ya da TV dizisi çağrışımı yapıyor .
Tüm bunlar bu fimin yönetmeni ile film yapma arzusu arasındaki ilişkiyi sorgulamamıza neden oluyor .
Neden sinema ?
Bir yönetmen , geçen yıllar içinde kendisini ne mizansen , ne kurgu , ne oyuncu yönetimi , ne hikaye anlatıcılığı alanlarında geliştirmeyi başaramıyorsa , her adımında yapaylıktan kurtulamıyorsa , aydın olmak sinema yapmak için yeterli midir ?
Sinema ya bir tutku sonucu yapılır ya da profesyonelce bir yaklaşımla .
Tutku söz konusu olduğunda , ortaya çıkan işten bir yaratıcılık , bir heyecan bekleriz seyirci olarak .
İkinci durumda ise , başarılı bir zanaatkarlık .
Bir zanaatkar , malzemesine hakim ve mesleğindeki her türlü gelişmeyi takip eden biridir .
Sinemanın gerek teknik gerek anlatımsal gelişimine uzak kalmışsanız ; yaptığınız filmde de hortumcuları eleştirmekten öteye pek bir söz söylemekle ilgilenmiyorsanız , sizi o filmi yapmaya ne iter ?
İşte keşfetmekte zorlandığımız gizem burada .
