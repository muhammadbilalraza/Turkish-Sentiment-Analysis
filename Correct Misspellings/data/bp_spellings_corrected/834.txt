Can Dündar imzalı Mustafa adlı filmi izleyeli neredeyse iki sene oldu .
Film çok eleştirildi , hem tarihi yanlışlar olduğu söylendi birçok tarihçi tarafından , hem de Atatürk'ü küçük düşüren , onun yüceliğini anlatacak yerde zayıf noktalarını abartarak gözümüze sokan , kötü niyetli bir yapım olarak yerden yere vuruldu .
Mustafa'yı iki kez izlemiş biri olarak , salondan iki seferde de gözyaşlarıyla ve Mustafa Kemal Atatürk'ü daha çok tanıdığımı ve sevdiğimi hissederek ayrılmıştım .
Tarihi bazı hatalar varsa elbette eleştirilmelidir ama Ata'mızın ülkemizi özgür , tam bağımsız , güçlü bir devlet yapma aşamasında yalnızlık çekmiş , çok içki içmiş , bazen karanlıktan korkmuş , kimi zaman diktatörlüğe varacak kararlar vermek zorunda kalmış olduğunu bilmek beni kendisinden soğutmadığı gibi , " o da hatalarıyla , sevaplarıyla bir insanmış , ama ne yüce bir insanmış ki tek başına kalıp , onca zor durumun üstesinden gelebilmiş " diye düşündürterek hayranlığımı daha çok arttırmıştı .
Bir insanı gözünüzde idealize ettiğinizde aslında sanılanın tam aksi oluyor , onun yaptığı başarılar , " elbette yapacak , o ideal biri , o yüce biri zaten " deyip geçilebiliyor .
Halbuki çok önemli başarılara imza atmış kişilerin aslında içimizden biri olduğunu bilmek ve yaşadığı zorlukları görmek , bu zorluklara rağmen kazandığı başarıları çok daha fazla takdir etmemizi sağlıyor .
Konumuz Dersimiz : Atatürk filmi ama bu denli Mustafa'dan bahsetmekte haksız değiliz .
Mustafa vizyona girdikten sonra televizyondaki tartışma programlarından birinde tarihçi Turgut Özakman kendisine , " keşke bana danışarak yapsaydın , birlikte hazırlasaydık da bu hatalara düşmeseydin " gibi bir eleştiride bulunmuştu .
Dersimiz : Atatürk filminin senaristi Turgut Özakman .
Film vizyona girmeden önce karşımıza çıkan tanıtım metinlerinde ise hep şu var : " Çoluğunuzla çocuğunuzla gönül rahatlığıyla seyredebileceğiniz bir film ! " .
Bu cümle belli ki bir mesaj içeriyor .
Bu cümle diyor ki , biz Atatürk'ü eleştirmeyeceğiz , biz Atatürk'ü Can Dündar'dan daha doğru anlatacağız , sorulara mahal vermeyeceğiz , içiniz rahat olsun .
Filmi izlemeye başladığımızdaysa başka bir konu göze çarpıyor .
Film , hem dramatik hem belgesel özelliğiyle dikkat çekiyor .
Aslında bu oldukça akıllıca bir yaklaşım .
Filmin hikayesinde , 23 Nisan için Atatürk'le ilgili ödev yapmaları gereken bir grup ilkokul öğrencisi , Çetin Tekindor'un canlandırdığı Tarihçi Dede'den Atatürk'ü dinlerler .
Tarihçi Dede , Atatürk'ü anlattıkça , sahneler belgeselleşir .
Bu mantık gerçekten de güzel .
Salt tarihi anlatan sıkıcı bir belgesel tadında olmayacağı muhakkak .
Fakat filmin bu dramatik kısımları , Çetin Tekindor gibi usta bir oyuncuya rağmen inanılmaz başarısız .
Belli ki tüm oyuncular , " bu çok önemli bir film , belgesel niteliğinde , burada çok ciddi olmalıyız , hiç hata yapmamalıyız " gibisinden bir psikolojiye girmişler .
Sanki izlediğimiz , bir çocuk tiyatrosu .
İnanılmaz abartılı hareketler , yanlış tonlamalar , neredeyse gülünç bir durum söz konusu .
Filmde gülünç olan bir başka nokta da filmi belgesel kılan barkovizyon bölümlerinin bir kısmı .
Çetin Tekindor'un , çocuklara Atatürk'ü anlatırken bir barkovizyon aracılığıyla bazı dokümanlar , belgeler , fotoğraflar göstermesi çok normal ve olası bir durum , fakat bu barkovizyondan durup dururken örneğin Uğur Dündar'ın çıkarak , " aferin çocuklar , tarihi önemsiyorsunuz " demesi ve kaybolması ve çocukların ona " teşekkür ederiz Uğur Dündar " diye cevap vermeleri ( bu tarz başka ünlüler ve sahneler de vardı ) gerçekten anlamsız , komik ve gereksizdi .
Çocukların bazı sorularına , gene sanki o soruları duymuş da cevap veriyormuş gibi barkovizyonda beliren onca kişi , filmin gerçeklik duygusunu yitirmemize ve hatta , ne alaka diyerek tebessüm etmemize yol açtı izleyiciler olarak .
Gene röportaj yapılmış birçok önemli şahsiyetin kim olduklarının çocuklara açıklanmaması büyük eksiklikti .
Filmle ilgili en çok göze batan durumlardan biri ise Mustafa filmine verilen cevaplar .
Atatürk'ün karanlıktan korktuğunu söyleyen Mustafa filmine cevap bu filmde şöyle geliyor : Çocuk sorar : Atatürk karanlıktan korkarmış doğru mu ?
Tarihçi Dede yanıtlar : Kim demiş onu ?
Ama bir şeyden korkardı , evet .
O da fareler !
Buradaki mantık nedir ?
Karanlıktan korktuğunun söylenmesinin Atatürk'ü aşağılamak olduğunu düşünen ve eleştiren kesim olarak cevap , Atatürk'ün aslında farelerden korkması mıdır ?
Burada bariz bir " Can Dündar'ın söyledikleri doğru değildir ama biz de Atatürk'e doğal bir insan gözüyle bakıyoruz " mesajı var ama maalesef gülünç olmuş .
Gene Atatürk içki içer miydi sorusuna ( Atatürk'ün özel hayatıyla ilgili sorunuz var mı diyen dedeye bir ilkokul çocuğunun ilk sorusunun bu olması da ilginç ) , elbette içerdi ama çok düzgün içerdi deyip Can Dündar'ın filminde o çok eleştirilen rakı sofrasına cevap olarak , daha usturuplu içen ( ! ) bir Atatürk'ün rakı sofrası mizanseni yaratılmış .
Ben buradaki farkı gerçekten anlayamıyorum .
" Biz de onu insan gibi gösteriyoruz , putlaştırmıyoruz ama usturuplu olarak gösteriyoruz " mantığı bana çok samimi gelmedi ne yazık ki .
Gelelim Atatürk'ün canlandırıldığı o mizansen sahnelerine .
Fotoğraflardan da anlaşılıyordu ama izlendiğinde iyice gözü rahatsız eden bir makyaj sorunu var .
Halit Ergenç'e yapılan bu Atatürk makyajı , adeta bir büst kıvamında olmuş !
Ergenç'in yüzüne kat kat , kat kat sürülmüş olan o bronz fondöten , gerçek olmadığını adeta bağıran burun ve saçlar , etrafındaki insanlar gayet doğalken onun o yapay görüntüsü , filmin kaba çekimleri izlenirken nasıl göze batmamış , hayret edilecek bir şey .
Filmin ikinci yarısı , ilk yarısından daha başarılı .
Canlandırmalarda gerçekten de etkileyici hikayeler var , daha önce bilmediğimiz bazı keyifli öyküler var Atatürk'le ilgili .
Filmin ikinci yarısında , " evet böyle filmler çekilsin , Atatürk'ü unutmamalı , onunla ilgili değişik hikayeleri ortaya çıkarmalıyız " hissi oluşuyor gerçekten de ve ilk yarıda hissedilen o yapaylığı unutturuyor , filmin içine sokuyor izleyiciyi biraz da olsa .
Tarihi anekdotlarla ilgili zaten söylenecek bir şey yok , elbette ki çok değerli tarihçi Turgut Özakman , tarihi meseleleri en doğru şekilde aktarmıştır bizlere .
Kötü niyetli bir yapım değil , Can Dündar'ın açtığı Mustafa Kemal Atatürk'le ilgili film çekme yolundan devam edilmesi de elbette olumlu .
Keza , henüz izleme fırsatı yakalayamadığım Veda da bence iyi niyetli bir yapımdır .
Fakat hem bu denli tiyatral olması hem de Mustafa adlı filme cevap vermek adına düşülen komik durumlar adına , beni çok heyecanlandıran bir yapım olmadı Dersimiz : Atatürk .
Darısı , çekilecek diğer Mustafa Kemal Atatürk filmlerine .
