Çektiği filmler arasına uzun zaman aralıkları koymayı seven Yeni Zelandalı yönetmen Andrew Dominik , muhteşem isimli yeni projesi Kibarca Öldürmek ( Killing Them Softly ) ile karşımızda .
Korkak Robert Ford'un Jesse James Suikastı ( The Assassination of Jesse James bu the Coward Robert Ford ) ile özellikle eleştirmenler gözünde sınıf atlayan Dominik , George V. Higgins'in 1974 tarihli romanı Cogan's Trade'i 2008'in ekonomik krizle geçen günlerine uyarlamış .
Frankie ( Scott McNairy ) ve Russell ( Ben Mendelsohn ) Amerikan rüyasının peşinden koşan iki derbeder .
Kendilerine çıkış yolu için akıl veren Johnny ( Vincent Curatola ) ' nin planına ortak olup bir kumarhane soyuyor ve bunun sonuçlarına katlanıyorlar .
Karakterler artıyor , şiddet zıvanadan çıkıyor , ikili diyaloglar merkeze geçiyor ve insanları kibarca öldürmeyi seven kiralık katilimiz Jackie ( Brad Pitt ) kontrolü ele alıyor .
Daha önce türevlerini bir çok defa gördüğümüz suç dünyası tasviri yine yerli yerinde .
Vurgun yapmaya çalışanlar , işi ele yüze bulaştıranlar , araya gidenler , temizlemeye gelenler .
Ancak Dominik , öncüllerinden farklı olarak hikayeyi hem avlar hem de avcılar üzerinden kurmayı tercih ediyor .
Hepsinin bakış açısını net bir şekilde anlayabildiğimiz bu tercih , filmin karakter odaklı yanını oldukça güçlendiriyor .
Kimi kahraman , kimi anti - kahraman , kimi düşman olarak göreceğiniz tamamen size kalmış .
Hepsinin ortak noktası süregelen ekonomik krizden etkilenmiş olmaları .
En alt tabakadan en üst tabakaya hepsinin derdi parayı bulmak ya da süreci en az hasarla atlatmak .
Film boyunca bir çok pazarlık aşamasına tanık olacağınıza emin olabilirsiniz .
Organize suçun parasal umutsuzlukla bağlantısını kurarken varoluşsal temalara da dokunduran Dominik , Killing Them Softly'i bambaşka bir konuma yerleştiriyor .
Üzerinde durmak istediği metaforu film boyunca arka plandan bize aksettirilen televizyon ve radyo haberleriyle güçlendiren yönetmen , bu konuda Bush ve Obama'nın gevezeliklerinden de büyük yardım alıyor .
Film boyunca izlediğimiz , aynı zamanda Dominik'in de kafasında canlandırdığı kan , para ve deri kıyafetlerden oluşan Amerika portresi , içine Jackie dahil olduktan sonra bir boyut daha kazanıyor .
Herkesin yapmasını beklediği ' Brad Pitt'ten karizmatik bir kötü adam çıkarma ' işlemini olumlu yönde seçimlerle destekleyen  Andrew Dominik , karakterini Bardemvari değil , şahsına münhasır bir şekle sokuyor .
Johnny Cash'in When The Man Comes Around'uyla aldığı ilk sahneden son ana kadar filmi omuzlarında taşıyan Brad Pitt , bir kötü adam için fazla geveze olmasına rağmen , filmin söylemek istedikleriyle bizim aramızda kurduğu köprü görevinden ötürü en önemli yerde duruyor .
Bir bütün olarak ele alındığında net bir başarıyı gözümüze sokan Killing Them Softly'nin mevzuya kendini veremeyenler için de anlık zirve anları da var .
Son zamanlarda izlediğimiz en gerilimli soygun sahnesinin yanı sıra , her zamanki gibi mafya dünyasının şanssız çocuğunu oynayan Ray Liotta'nın dayaktan kusturulduğu ve Jackie'nin ilk işini gördüğümüz suikast sahneleri gerçekten enfes .
Greig Fraser'ın karanlık görüntü yönetimi ve diğer oyuncuların birbirine çok yakın performanslarıyla daha da değerlenen Killing Them Softly , olumlu anlamda agresifliğiyle size tesir ediyor .
Ortalama bir suç hikayesini harika bir yönetmenlik becerisi ve yeteri kadar politik göndermeyle harmanlayan , bunu yaparken alegori , parodi , ciddiyet arasında gidip gelen film , kimi anlarında tempoyu biraz düşürse de , senenin en iyilerinden .
firat_atac@hotmail.com / firatatac . tumblr . com
