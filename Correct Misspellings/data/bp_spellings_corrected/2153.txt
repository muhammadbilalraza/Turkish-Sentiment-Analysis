Sosyal ağlarda yayımladıkları videolarla , kendilerine hatırı sayılır bir kitle ve şöhret edinen Aykut Elmas ,  Halil İbrahim Göker ve Uğur Can Akgül , ilk sinema deneyimleri Nasıl Yani ile karşımıza çıktı .
Vine’daki tiplemeleriyle kırıp geçiren üçlü , performans bakımından beklentiyi karşılasalar da , filmin mizahı hayranlarını tatmin edecek gibi görünmüyor .
2014 yılında çektiği Sürgün İnek filmiyle tanıdığımız Ayhan Özen’in , ikinci uzun metraj çalışması olan Nasıl Yani , Vine fenomenlerini bir araya getirdiği kadrosuyla kâğıt üstünde epey merak uyandırıyor .
Fakat pratikte , her hafta vizyona giren birbirinin muadili filmler sebebiyle Türk seyircisinin karşılaşmaktan sıkıldığı ve dahi izlemediği , ancak yönetmen ve yapımcıların çekmekten yorulmadığı bir komedi filmiyle karşılaştırıyor .
Nasıl Yani , yerli komedilerin olmazsa olmazı mafyatik öğelerle bezediği hikayesinin absürt çıkış fikrini yerinde kullanamayan ve buradan üretilebilecek mizahı değerlendiremeyen bir film oluyor .
1900’lü yılların başında Louvre Müzesi’nden çalınmasından sonra , dünyanın en ünlü tablosu haline gelen ve bugün en fazla kopyalanan eseri olan Mona Lisa’yı öyküsünün merkezine yerleştiren film , Rönesans’ın en önemli ressamlarından biri olan Floransalı dahi Leonardo da Vinci’nin yedinci kuşak torununu Samsunlu bir Türk olarak addediyor .
Seyircisini bu imkânsız hikâyeye inandırabilmek için de , basit bir altyapıyla , “Da Vinci’nin torunu Türk çıktı” haberlerinin yer aldığı bir açılış yapıyor .
Buraya kadar sürreal yaklaşımını kabul ettiğimiz filmin işleyiş noktasında ortaya çıkan eksiklikleri , öykünün ana fikrini de zedelemeye başlıyor .
Pekâlâ , Louvre müzesinde yüksek güvenlik önlemleri altında , havayla teması neredeyse yılın tek bir günü temizlik esnasında olan , ısısı bile sabit tutulan , dünyanın en önemli sanat eserlerinden birinin diplomatik ilişkileri aşarak müzeden çıkarıldığına ve miras olarak verilebileceğine inanabiliriz ; fakat böylesine güvenliksiz bir biçimde teslim edilmesini ve durumun bu denli karikatürize edilme biçimini anlamak oldukça güç .
Çünkü film , paha biçilemeyen bir sanat eseri vurgusuyla olayın büyüklüğünü inşa ederken , teslimat noktasında kurguladığı “sıradanlaştırma” haliyle hikâyenin tüm inandırıcılığını yerle yeksan ediyor .
Şayet haberlere konu olacak , büyük bir diplomasi trafiğine yol açacak - ki Mona Lisa’nın bugün yerinden oynaması bile tüm dünyanın konuşacağı bir mevzudur - bir meseleye sırtınızı yasladıysanız , işleyiş kısmında da mantıksal sürece uygun hareket etmeniz gerekiyor .
Sansasyonel olduğu iddia edilen bir sürecin , bu derece basite indirgenmiş bir teslimat sekansıyla anlatılması anlaşılır bir durum değil .
Keza Mona Lisa’yla , Türkiye’de sadece tek bir mafyanın ( ki o da sanatla haşır neşir olduğu için ) ve bir antikacının ilgileneceği fikrinden hareket eden bir filmin , tutarsızlıklarını göz ardı etmemizi sağlayacak tek koşul mizahtır .
Nasıl Yani’de , zeki bir mizahın yokluğu ne yazık ki tüm eksikliklerin daha da ortaya çıkmasına yol açıyor .
Filmin üç kafadarı Tahir , Osman ve Taci kardeşleri canlandıran Aykut Elmas , Halil İbrahim Göker ve Uğur Can Akgül’e gelince …
Açıkçası Akgül’ün yeniden hayat vermeye çalıştığı Kemal Sunal’ın Şaban tiplemesiyle çok doğru bir tercih yapmadığını söylemeliyim .
Ağız hareketlerinden , havaya bakışına kadar her haliyle Kemal Sunal’ı andıran oyuncunun yeni bir Şaban olacağını düşünmek zor .
Daha farklı ve yenilikçi bir tipleme yaratmasında fayda var .
Elmas ve Göker’den ise ümitliyim ( bilhassa Elmas , dergâh sahnesinde ve şoförlük yaptığı sekansta mimik ve jestleriyle döktürüyordu ) ancak son dönem yerli komedi karakterlerinin masumiyetini kaybetme halleri , asla bir Yeşilçam tiplemesi kadar popüler olamamalarına neden oluyor .
Seyircinin özellikle bu karakterlerin içinde , gösteremese dahi , “iyilik” aradığını göz ardı etmemek gerek …
Filmin en ikonik karakteri Burak Kut’la bir nebze izlenirliği yükselen Nasıl Yani , her hafta karşımıza çıkan yerli komedilerin arasından sıyrılıp , seyircisine yeni bir şey söylemeyi başaramıyor .
Fakat kısa videolar ve tiplemeleri seven Vine takipçileri için ilgi çekici olabilir .
Başak Bıçak – basakbicak@gmail.comhttps : / / twitter.com / BasakBicak
