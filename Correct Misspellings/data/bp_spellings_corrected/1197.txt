Pirates of the Caribbean ikilisi Gore Verbinski ve Johnny Depp , Rango projesi ile yeniden bir arada .
Türkiye'de hem Türkçe dublajlı hem de Türkçe altyazılı olarak gösterilen filmi orijinal sesiyle izlerseniz , Rango adlı karakteri dinledikçe zihninizde çılgın bir Johnny Depp figürü bile belirebilir .
Animasyon film endüstrisi artık inanılmaz derecede gelişmiş durumda .
Her yıl birçok animasyon film çekiliyor .
Rango daha vizyona girmeden kendinden epey konuşturan bir animasyon yapım oldu ve açıkçası bu furyadan kendini sıyırmak isteyen bir yapım olarak zihinlerimizde yer etti .
Johnny Depp isminin bu " kendini sıyırma " dakika etkisi ise büyük elbet .
Hikaye Johnny Depp'in sesiyle can bulmuş " loser " bir bukelamunun kahramanlaşma hikayesi aslında .
Evcil olarak bir akvaryumun içinde yaşayan bukelamunumuz , yapay bir mekanda , oyuncaklarla çevrilmiş durumdadır ve çok yalnızdır .
Bu yalnızlığını gidermek için kendi kendine hayaller kurmakta , etrafındaki yapay ortamı gerçeğe çevirmeye çalışmakta , yaratıcı zekasıyla oyunlar yaratmaktadır .
Ta ki bir kaza sonucu kendisini gerçek dünyanın içinde bulana kadar .
Evet , belki yalnızlıktan kurtulmuştur , ama hayat artık zordur !
Çünkü kendini bulduğu yer bir çölün tam da ortasıdır .
Sonunda kendisini çöle yakın bir yerlerde kurulmuş olan " Dirt " isimli bir kasabada bulur .
Bu kasabanın sakinleri , iguanalardan , kurbağalardan , faregillerden , köstebeklerden vs oluşmaktadır .
Kasabada su kaynakları tükenmiş vaziyettedir ve durum vahimdir .
Bu filmdeki bukelamunumuz renk değil karakter değiştirme yeteneğine sahip adeta .
Biz Türklerin " cahil cesareti " olarak adlandırdığımız kişilik yapısı bu bukelamunda da bulunmakta , dolayısıyla korkunca renk değiştirmek yerine , korkusuzmuş gibi yapmayı ve yapamayacağı kadar büyük işlere kendisini cumburlop diye atmayı tercih eder .
Bu da , gene bizim Kemal Sunal filmlerindeki " korkusuz korkak " tiplemesi gibi , ezik karakterimizin bir kahraman olmasıyla sonuçlanır .
Evet , kendisine Rango ismini veren kahramanımız , çok kısa bir zaman içinde kasabanın şerifi olmuştur bile !
Başkahraman olarak yaratılan bukelamun Rango animasyon anlamında gerçekten başarılı bir iş .
Bukelamun gibi birbirinden bağımsız hareket edebilen gözlere , katman katman bir dış deriye sahip bir canlıyı animasyon bir dünyada bu kadar başarıyla vücuda getirmiş olmalarının hakkını yemeyelim .
Fakat yan karakterler hakkında aynı şeyi söylemek pek mümkün değil .
O kadar sevimli ve değişik animasyon canlıları yaratıldı ki son zamanlarda , Rango'nun arkadaşları diğerleriyle kıyasla gerçekten pek sevimsiz .
Rango yazarlarının , her çeşit izleyiciyi memnun edebilmek için büyük gayret gösterdiklerini hissedebiliyorsunuz .
Çocuklar bu sevimli bukelamundan ve onun değişik duyarlılıklarından hoşlanacaktır . Western sever büyükler ise filmde yer alan birkaç film referansına gerçekten bayılacaklardır .
Filmin gereksiz bir 3D zorlamasına girmemiş olması ve 2D olması da aslında işin güzel yanlarından biri , bana sorarsanız .
Fakat bu artıların dışında hikayenin seyri tam bir hayalkırıklığı .
Daha hareketli , daha seyirciyi içine çeken ve büyüleyen animasyonlara artık o kadar aşinayız ki , bir süre sonra salonda önce etrafınıza , sonra saatinize bakmanız mümkün .
Sanki filmin en önemli sorunu , kitlesini netleştirememiş olması .
Çocuklara yönelik gibi bakarsak , esprili referanslar ancak western sever büyükler tarafından algılanabiliyor , büyüklere yönelik gibi bakarsak , film bir noktadan sonra daha zeki ve içi dolu bir hikaye bulma isteğini yerine getirememeye başlıyor .
Son zamanlarda izleyip beğendiğimiz çoğu animasyon ise , bu film çocuklara mı büyüklere mi sorusunu bile sordurtmadan her yaştan kitleye hitap edebilmesiyle yakalıyor başarıyı .
Johnny Depp'in Rango'ya nasıl can verdiğini merak ediyorsanız ve / veya deli bir western severseniz , bu film size göre olabilir elbet . twitter : blossomel
