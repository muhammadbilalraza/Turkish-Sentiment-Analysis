Yakın dönem yerli sinemamızdan umutlu olmak gerçekten zor zanaat .
Bir yanda hangi amaç doğrultusunda el atıldığı belli olan – ama amaç uğruna aracı feda etmekten çekinmeyen - fason projeler ;   diğer yanda borçla harçla , banka kredisiyle kotarılan , ardından 3-5 festival gösterimi sonrası kendisine salon bulamayan , seyircisine ulaşamayan bağımsız ve çizgi yükselten ‘gerçek sinema’ işleri .
Ve bunların tam ortasında duran , durmaya çalışan , hem sinemayı göz ardı etmeden hem de popüler algıya hitap edebilecek işler çıkartma derdinde olan sinemacılar .
Türk sinemasının 2013’te geldiği durum özetle bu iken , halen takdir edilesi çabalar da göze çarpmıyor değil .
Bu Cuma gösterime girecek Eksik Sayfalar filmi tam da iki çizginin ortasında dengede yürümeye çalışan bir yapım .   Bunun ne kadarını başardığı ise elbette tartışmaya açık .
Orijinal afişinde ve fragmanında sesli harfleri düşürerek EKSK SYFLR ismiyle ilgi uyandıran film , dizi oyuncusu olarak tanıdığımız , aslen Konya Devlet Tiyatrosu’nda oyuncu olarak sahne alan Ozan Çobanoğlu’nun yönetmenliğini üstlendiği ilk yapım .   Çobanoğlu daha önce 2010’da vizyona giren fakat gişede fazla ilgi görmeyen Paramparça filminin senaryosuna imza atmıştı ; bu işte ise senaryoyu Berkay Berkman ve Saygın Ersin ile beraber sırtlamayı tercih etmiş . “Psikolojik gerilim” türündeki bir yapım için ne kadar doğru bir adım , orası da tartışılır ama üç kişinin elinden çıkan 91 dakikalık bir metinde , diyalog akışlarının daha az kulak tırmalayıcı olmasını umardık .   Öte yandan Çobanoğlu , elindeki girift ve sorgulanmaya açık malzemeyi , taze bir rejisör gözüyle maksimum verimde kullanmayı başarmış .
Özellikle filmin omurgasını oluşturan , yüksek teknolojiyle donatılmış “rehine ofisi” , neredeyse tek mekân mantığına işaret ediyor ki bu , gerilim filmlerinin yabancı menşei örneklerinde sıkça karşılaştığımız bir tercih .
Filmin geneline yayılan bir tonda , ağırlıklı olarak bu mekanda kullanılan renk düzeni , beyaz - siyah karşıtlığı , kasıtlı olarak kullanıldığı belli olan kırmızı pastelin rahatsız edişi , gerilim duygusunu besleyen , yerinde öğeler olarak karşımıza çıkıyor .  Tek mekânda kapana sıkışmış fareler gibi kalan insanoğlunun gerçek doğasında yatan ,   ‘ne olursa olsun’ hayatta kalma güdüsü ve bu süreçte çevresiyle , kendisiyle hesaplaşma süreci , yönetmenin esas derdini oluşturuyor besbelli .
Modern insanın en zirve noktası olarak resmedilen karakterler , deney hayvanı muamelesine tabi tutulduklarında ne modernite kalıyor ne insanlık ; onlara sadece gece hücrede kendisiyle hesaplaşma ‘şansı’ tanınıyor …
Kendisi de filmin başlangıcında kısa bir role sahip olan yönetmen , hikayenin karakterler üzerindeki gerilimine yoğunlaşırken , yer yer oyuncu yönetiminde bocalıyor maalesef .
Bunda senaryodaki diyalogların sarkması da etkili ama örneğin Ayşegül karakteri ( Tuvana Türkay ) , Sanem İşler’in canlandırdığı satım - alım uzmanı karakteri kadar gerçekliğe yakın değil , şematize kalmış .
Filmin ağır topu olarak görülen Hüseyin Avni Danyal’ın ‘psikopat yeni patron’ karakteri ise - belki biraz da hikâye gereği - ağır ve ağdalı bir üsluba sahip .
Sinir bozan ama tahmin edilebilen bir karakter .
Toplamda 11 kişiyle kotarılmış kadroda filmin en iyi performansı zannımca Kaan Çakır’a ait .
Finans müdürünü canlandıran ve foyası finalde ortaya çıkan başarılı karakteriyle Çakır , keşke daha çok sinema filminde karşımıza çıksa dedirten bir oyunculuk ortaya koyuyor .
Nihayetinde yönetmenlik açısından Çobanoğlu’nun oyuncu yönetimi konusunda daha alması gereken bir yol var .
Sonuç olarak , yeni bir yapım firması olan İlter Yapım’ın da ilk sinema projesi olan Eksik Sayfalar en azından yola çıkış noktası ve cesareti açısından günümüz sinemasında es geçilmemesi gereken bir yapım .
Bir ilk film için de prodüksiyonun aksayan herhangi bir yönü olmadığını eklemek gerek .
Bol filmli vizyon haftasında haftanın öne çıkan yerli yapımına gerilim sineması sevenler bir şans verebilir . twitter : @duygukocabay
