Son yıllarda karanlık gerilimler , nitelikli dramlar ve renkli komedilerle yükselişe geçen İspanyol Sineması'nın altından kalkması pek de kolay olmayan bilimkurgu türüne de el atması beylik tabirle ' sadece an meselesi'ydi .
Kike Maillo'nun ilk uzun metrajı Eva , çokçaYapay Zeka ( A. I. Artificial Intelligence ) etkisinde görünse de , girdiği sorumluluğun altından fazla hasar almadan çıkmaya çalışan bir film .
2041 yılında geçen Eva , robotlar üzerine araştırmalar yapan ve bir dahi olarak nitelendirilen Alex'i merkezine alıyor .
Daha önce terkettiği ve neden terkettiğini film boyunca öğrenemeyeceğimiz memleketinden gelen güzel bir teklife hayır diyemeyen Alex , insanoğluna en yakın robot çocuğu yapmak için efsanevi geri dönüşünü gerçekleştiriyor .
Uzun süredir havada kalmış bu projeyi tamamlaması için Alex'in dehasından başka çıkar yolu bulunmayan üniversite yönetimi kendisine krallar gibi davranadursun , bu kadar yıl sonra döndüğü evinde geçmişten gelen insanlar ve durumlar işine tam anlamıyla yoğunlaşmasını oldukça zorlaştırıyor .
Aralarındaki gerginliği henüz ilk sahnede hissettiğimiz kardeşi David , David'in güzel eşi Lana ve çocukları Eva bütün planları karıştıracak özelliklere sahipler .
Lana'nın Alex'in gençlik aşkı , Eva'nın ise robota model olarak aklına yatan tek çocuk olması durumu yeterince açıklıyor zaten .
Bahsettiği geleceği mümkün olduğunca günümüze benzer bir şekilde , abartıya kaçmadan , neredeyse vintage bir estetikle anlatmayı seçen Kike Maíllo , günümüzün aksiyon sinemasına kaçan bilimkurgu anlayışına zıt giderek iyi bir iş çıkarıyor .
Eldeki imkanlarının pek de üst seviyelerde olmadığını düşündüğünüz zaman daha da hoşunuza giden bu eski usül anlayış filmin bütününe sinmiş durumda .
Eva'nın elinin en güçlü olduğu yön de bu zaten .
Filmin aynı eski usüllüğü hikayesine yedirmekte ise fazlasıyla abartıya kaçtığını söyleyebiliriz .
Dört başı mamur bir bilimkurgu filmi olabilecekken , geleneksel ' eve dönüş ' filmlerine evrilmeye başlayan , ana konuyu tamamen unutup , işin ' aşk üçgeni ' kısmına fazlaca eğilen , bu uğurda bazen romantik komediye bazen de arabesk bir hale bürünen Eva , her geçen dakika irtifa kaybeden bir ilerleyişe sahip .
Buna bir de hikayedeki her twistin bağıra bağıra geldiğini eklerseniz ilginizi uzun süre ayakta tutamamanız olası .
Eva , kısa bir süre unutulacak bir film olsa da , filmin yaratıcılarının hikayeye adını veren Eva karakterini kültleştirerek bunu daha uzun bir zamana yaymak istediği ise çok açık .
Zira Eva , merak uyandırıcı karakteri , kırmızı montu , saç kesimi , genel hal ve tavırları ile çocukluğun masumiyeti ve feminenliği bir arada hissettirebilen bir karakter .
Yaşça büyük izleyicilerin evlat sevgisiyle , küçük izleyicilerin ise ' sanırım aşık oldum ' düşüncelerine dalarak bu karakteri benimsemesi hiç de sürpriz olmaz .
Velhasılıkelam , 94 dakikalık süresi içerinde sıkılmasanız da çabucak unutulacak filmler arasında yerini alacak olan Eva , ait olduğu janrın gerekliliklerini tam olarak yerine getiremeyen , fazlaca dağınık bir ilk iş .
firat_atac@hotmail.com / firatatac . tumblr . com / twitter : firatatac
