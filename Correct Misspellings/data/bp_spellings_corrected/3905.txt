İstanbul Film Festivali programında yer alan Koruma ( Moolaade ) , " batılı " tabir edilen ülkelerdeki eleştirmenlerin 2004 yılı içerisinde en beğendikleri filmler arasında yer alarak dikkat çekmiş bir yapım .
Bu yüzden biz de kapımıza kadar gelen bu fırsatı kaçırmadık ve neymiş bu kadar yere göğe sığdırılamayan görelim dedik .
Afrika sinemasının önemli isimleri arasında anılan Senegalli yönetmen Ousmane Sembene , bugün artık 82 yaşında olan bir isim .
Kendisine gösterilen saygı da buradan geliyor herhalde .
1975 yapımı filmi Zala'yı izlemiş olan biri , yönetmenin sinema dilindeki ilkelliğin aradan geçen 30 yıl içerisinde biraz olsun düzelmiş olacağını umut ediyor .
Daha doğrusu , kendi adıma ben böyle umut ediyordum .
Fakat yıllar Sembene'nin sinemasına gelişme olarak yansımamış belli ki .
Karşımızda , senaryosundan mizansen ve oyuncu yönetimine , o kadar zavallı bir sinema var ki insanın içi öyküde yaşananlardan çok , bunun bir film diye karşımıza çıkarılmış olmasına parçalanıyor .
Kendisi de çocukken sünnet edilmiş ve bu yüzden ilerideki yaşlarında normal bir doğum yapamamış olan Kole adlı bir kadının , kız çocuklarının sünnet edilmemesi için köyündeki halka karşı verdiği mücadeleyi anlatıyor Koruma .
Sünnetten kaçan dört küçük kız , kendi çocuğunun sünnet edilmesine izin vermediğini bildikleri bu kadının evine sığınırlar .
Koruma / Moolaade adı verilen bir geleneği uygulayan Kole , kızları evinde bulundukları süre boyunca himayesi altına alır .
O bu himayeyi kaldırmadıkça kimse kızlara dokunamayacaktır .
Tabii bu davranışı tutucu köy halkı arasında tepkilere sebep olur .
Kabul etmeli ki bu ilginç ve önemli bir öykü .
Ayrıca radyo gibi bizim için sıradan bazı günlük hayat elemanlarının Afrika halkının / kadınının yaşamı üzerinde nasıl belirleyici etkileri olduğunu görmek de filme ilginç açılımlar sağlıyor .
Fakat sorun yaklaşım ve anlatımda .
Özetle mesele şu : Koruma , bir oryantalist çöplük .
" Batılı " ların içinin parçalanmasını sağlamayı kendisine yol seçmiş .
Filmin festival kapsamındaki ilk gösteriminde bunun seyirci üzerindeki etkisi bariz bir şekilde kendisini hissettiriyordu .
Herhangi bir " batı " ülkesinin sinemasında da seyircinin farklı tepkiler vereceğini sanmıyorum .
Daha ilk dakikadan itibaren salondan yükselen " cık cık cık " seslerini duymamak mümkün değildi .
Koruma , ilk karesinden son karesine kadar bir tür acıma , bir " Ah ne zor şartlarda yaşıyor bu insanlar " veya " Dünyada hala böyle yerler var mı ? " hissiyatına oynuyor .
Filmin istisnasız her anı , oryantalist batı için bir iştah açıcı niteliğinde .
Bunun yanı sıra , kadınlara ulaşmak için çok daha kolay ve doğrudan bir metodu var .
Elbette sünnet için kullanılan bıçakları gören her kadının içi cız ediyor .
Herhangi bir kadının filmdeki karakterlerle empati kurup üzülmemesi ya da öfkelenmemesi mümkün değil ki zaten .
Çocuğunu kaybetmiş bir kadının ağlamasını dakikalarca utanmazca perdeye yansıtırsanız , elbette sinema salonundaki kadın seyircinin büyük kısmı gözyaşı dökecektir .
Ve muhtemelen karşılarındaki sinemanın alçaklığını fark edemeyeceklerdir .
Bu tür filmleri hayranlıkla karşılayan sinema yazarları veya aydınlar olmasına da şaşmamalı .
Çünkü gerek batıda gerek ülkemizde , insan hakları sorunları üzerine birkaç film izleyip ahkam keserek oturdukları yerden entelektüel olduklarını zanneden aydınlar mevcut .
Üzerlerine giydikleri duyarlı aydın kimliğini dünyaya sergilemeleri için birer araca dönüşüyor adeta bu filmler .
Unutmamanız gereken tek bir şey var : karşımızdaki , sinema !
Sırf önemli ve etkileyici bir soruna parmak basıyor diye bu kadar kaba bir sinemacılığa saygı göstermek , benim sinemacılık ve sinema yazarlığı anlayışıma ters .
İfadelerimi mazur görün ama Koruma , kör gözüm parmağına diyalogları , geliştirir gözükürken sonradan havada bıraktığı öyküleri , sanki olayların gelişimini tamamen unutmuş gibi alakasız noktalara taşıdığı karakterleri , öğrenci filmi düzeyinde mizansen anlayışı ve ilkokul müsamerelerini andıran oyunculuklarıyla , gerçekten beş para etmez bir sinema eseri .
Kimi Müslüman ülkelerde sünnet edilen kız çocuklarının durumunun ne kadar acı olduğu ve herkesten önce o çocukların ailelerinin bilinçlenip tepki göstermelerinin gerektiği gerçeği , karşımızdaki sinema yapıtının başarısızlığını değiştirmiyor .
