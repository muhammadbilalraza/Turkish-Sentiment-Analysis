Vaat Edilen Cennet bağlamında , Türkiye'ye dağıtımı yapılan filmlerin artık eskisi kadar " düz " bir " çeşitsizlik " göstermediğini , siyasal - güncel içerikli ülke sineması örneklerini de artık vizyonda görebiliyor oluşumuzu konuşmak , filmin konusuna binanen İsrail - Filistin meselesini ortaya atıp beylik kelamlar etmek , filmin yönetmeni ve oyuncularıyla ilgili bir kaç kelimeyle de filme dair yazıyı tamamlamak mümkün .
Bu nasılsa bir yerlerde yapılır .
O yüzden bunları at çöpe gitsin .
Belli bir jenerasyonun kendini bildiğinden beri varolan İsrail - Filistin husumeti dahilinde yaşanan ne varsa bölge haricindekiler için haber bülteni grafiğinden ibaretti .
Kimsenin ses etmeye ne mecali vardı , ne de cesareti .
Vaat Edilen Cennet'te o grafiklerdeki çubukların , rakamların , istatistik verilerin , üç cümleyle geçiştirilen " acil haber " lerin , duygu sömürgeni haber belgesellerinin duygusal müzik eşliğinde verdiği kanlı revanlı görüntülerin bu hissiz halinden ötesini bulmak mümkün .
Pek mi acı , pek mi sert , pek mi dürüst gelir izleyene bilinmez .
Başta da söylediğim gibi haber bültenlerinden öteye gidemeyen bilgilmize binanen , özellikle son yıllarda her ülkenin korkusu " intihar komandosu " eylemleri hakkında hepimizin zihninde bir yargı söz konusu .
Ele aldığı konu minvalinde , hiçbir şeyi aklamadan , hiçbir şeyi karalamadan meramını aktaran Hany Abu - Assad'ın kameranın sağrısından tutan ellerinden öpülmeli , edilmeli .
Filistin'in belki de en bir trajik görünümlü ( Tel Aviv ile olan yakınlığını da hesaba katınca ) kenti olan Nablus bölgesinde , araba tamir ederek kendilerine izin verildiği kadar yaşayan Said ile Khaled'in öyküsü , umutsuzluğun , bir yaşama sahip olamamanın ve neyin içine doğulmuşsa , o kadere razı olmanın resmi biraz da .
Şu şunun resmi , bu bunu anlatıyordu , o öyleydi saçmalığına son verip , başrol oyuncuları Kais Nashef ( Said ) ve Ali Suliman'ın ( Khaled ) yüzünden perdeye yansıyanın ne denli gerçek hislere , gerçek bir yaşama işaret ettiğine bakmak gerek .
Hamas'ın oldukça güçlü olduğu bir bölgede , gerek İsrail işbirlikçisi olarak , gerekse Hamas'a katılarak hayatlarını harcamış babalara , aile fertlerine sahip Said ve Khaled .
Buradaki yoksulluk , normal bir yoksulluk değil , özellikle Batı Şeria'da olduğu üzere sınır ticareti şansları da yok .
Khaled'in babası topal , bir bacağını İsrail askerleri yaptıkları bir baskında vurmuşlar .
Said'in babası ise ölmüş , işbirlikçi olduğu için Filistin'de idam edilmiş .
Tüm bunlar filmden değil de bir Can Dündar belgeselinden sevimsiz sıfatlar gibi görünüyor .
Ne de olsa filmin hikayesi bunlar sadece .
Ama gerçekle filmin bileştiği nokta burada yatıyor .
İki intihar komandosu adayı olarak filmde ismi zikredilmediği için bizim de yazıda anmamamız icap eden bir örgüte , eş dost vasıtasıyla getirilen bu iki arkadaş , Tel Aviv'de gerçekleşecek eyleme hazırlanıyorlar .
Daha önce hiç giymedikleri elbiseleri giyip , yemedikleri yiyecekleri giyiyorlar .
Ve doğru eyleme .
Ama nasıl olacak ?
Nasıl gerçekleşecek ?
Şüphesiz bu kısmını filme bırakmak gerek .
Filmin yalın dili sayesinde oluşan gerçeklik duygusu , Said ve Khaled rolündeki Kais Nashef ve Ali Suliman'ın enfes , alınlarından öpülesi performansları , Vaat Edilen Cennet'in altın tepside bizlere sunduğu kimi güzellikler .
Aynı şekilde filmin denge unsuru olarak sağduyu sahibi bir hanım kızı canlandıran Lubna Azabal'ın insan üstü oyunu da filmin artılarından sadece biri .
Tüm bunların birleşip , filmin muhteşem finaline doğru bizi sürüklemesine izin verdiğimizde ise sinema salonu insana dar oluyor , çıktığımızda tüm bunların iki üç saat sonra aklımızdan çıkmasına engel teşkil ediyor .
Hiç değilse , haberlerde izlediğimiz Filistin görüntülerinden aklımıza kazınan o saçma prototipten tam anlamıyla sıyrılmış , gerçekten de gerçek bir portre kalıyor hediye olarak hafızalamıza .
İnsanın kendi yaşamından , zarar vereceği insanların yaşamından vazgeçirilmesinin nasıl bir şey olduğunu anlatmak gibi bir büyük sorumluluğu başarıyla üstleniyor ve Said rolündeki Kais Nashef'in gözlerinden tam aortumuza saplayıveriyor film .
O an krizlerden krizlere gark oluyoruz .
Feleğe isyankar oluyoruz salonda .
Ama nafile .
Vaat Edilen Cennet'i tüm bunlar ve daha nice meziyeti büyük bir film yapmaya yetiyor da artıyor bile .
Evet hepsi normalde " film icabı " .
Gerçekten !
Hepsi film icabı .
