Terry Gilliam , hemen hemen her filminde mitolojik bir hikayeden yola çıkıyor .
Başka başka karakterlerin başından geçenleri bu mitolojik öykü ile dirsek temasını kaybetmeden anlatıyor .
Yıllar geçtikçe , dile getirdiği öykülerin tedirgin ediciliğinden , titizlikle belgelediği kamera arkası görüntülere dek kendisi de mitik bir karaktere dönüşüyor .
Çekim esnasında ne gibi güçlüklerle karşılaştığı , hangi aktörlerle ne gibi sorunlar yaşadığı ağızdan ağza şekil değiştiriyor , yepyeni anlatılara yol açıyor .
Terry Gilliam giderek mitleştiriliyor .
Bu sebeple de yarattığı eserlerle daha bir iç içe geçiyor .
Belki de sadece bu yüzden anlattıklarının içine kendi fikirlerini serpiştirirken herkesten daha özgür davranabiliyor .
Kendisi de modern sinemanın neredeyse mitolojik bir parçası olduğu için anlattığı hikayelerin içinde serbestçe dolaşabiliyor .
Yeni filmi Gel Git Ülkesi'nde de modern bir miti anlatmak için kolları sıvıyor Gilliam .
İzleyenleri , bir yandan " Alice Harikalar Diyarında " ' nine gerçeküstü büyüsüne kaptırırken , onlara kendisi hakkında da birçok şey söylüyor .
Yazıya döküldüğünden beri sayısız filme esin kaynağı olan " Alice Harikalar Diyarında " nine yazarı Lewis Carroll hakkında ortaya atılan birçok değişik iddia , aradan geçen yüz elli yıla rağmen yazarın gerçekte nasıl bir insan olduğunu anlayamamamıza sebep oluyor .
Çeşitli biyograflar tarafından zaman zaman bir pedofil olarak tanımlanıyor Carroll .
Alice ve beyaz tavşanın maceraları da dahil olmak üzere bütün hikayelerini uyuşturucunun etkisi altında gördüğü halisünasyonlardan yola çıkarak yazdığı iddia ediliyor .
Bununla beraber Alice'in zavallı şizofren bir kız olduğu ve Lewis Carroll ile yakın ilişkisi sırasında ona çeşitli hikayeler uydurduğuna dair bir teori de ortada dolaşan söylentiler arasında yerini alıyor .
Bütün bunların üzerine Lewis Carroll'ın Karın Deşen Jack olduğu dahi söyleniyor .
Kısacası çocuklukları " Alice Harikalar Diyarında " ile geçen herkes , büyüdüğünde bu hikayeyi görmek istediği gibi görüyor .
Kendi harikalar diyarını yaratıyor .
Bütün bu yorumlar da o diyarı bir kabusa dönüştürüyor .
İsmi belli bir yazarın elinden çıkan bir hikaye işte böyle badireler atlatarak birçok toplumun bilinçaltına yer ediyor .
Böylelikle hayal dünyasının peşinde , güzel dünyalar arayan küçük Alice bir arketipe , " Alice Harikalar Diyarında " da modern bir mite dönüşüyor neredeyse .
Gel Git Ülkesi Mitch Cullin'ın romanından beyazperdeye uyarlanmış olsa da aslında tam anlamıyla ters yüz edilmiş bir Harikalar Diyarı hikayesi .
Bu yüzden de Lewis Carroll hakkında yukarıda bahsettiğimiz bütün ayrıntıları içinde barındıran , sadece barındırmakla da kalmayıp , Mitch Cullin'in olay örgüsüyle son derece paralel bir uyum tutturabilen bir film .
Terry Gilliam , film boyunca farklı farklı karakterlere , Lewis Carroll'a atfedilen pedofillik , uyuşturucu bağımlılığı gibi özellikleri yükleyerek tam anlamıyla ona dair bir dünya yaratıyor aslında .
Alice hikayesinin sadece küçük bir kızın beyaz bir tavşanı takip ederek harikalar diyarına vardığı bir macera olmaktan çıkıp , Lewis Carroll'ın kendi hayat öyküsüyle birleştiğini ve sınırlarını genişlettiğini son derece farkında olan Gilliam , kurduğu bu dünyayla ünlü yazara tam bir saygı duruşunda bulunuyor .
Gilliam , baş karakteri Jeliza - Rose'un acı dolu dünyasını nasıl güzelleştirmeye çalıştığını , Çek yönetmen Jan Svankmajer'ın Harikalar Diyarı yorumu Alice ( 1988 ) ' e son derece yakın bir görsellikle tasvir ediyor .
Fazlasıyla gerçeküstü ve bir o kadar da absürt olan bu atmosferde , Alice'in yeşillikler içindeki , rengarenk dünyası sapsarı , kupkuru çayırlarla dolu karanlık tozlu bir dünyaya dönüşüyor .
Bu ortamda kendine has oyunlarla avunmaya çalışan , hayal gücüne sığınan Jeliza - Rose , yaşına göre tamamen normal görünen , her çocuğun oynayacağı türde oyunlarla kendini oyalıyor .
Fakat kendi çocukluğunda aynı oyunları oynamış olan izleyici , bu haline Gilliam sayesinde dışarıdan bakabiliyor .
Her çocuğun kendi içinde birazcık da olsa şizofrenik bir tarafının gizli olduğunu , toplumsal rollerini bu oyunlarla belirlemesinin ne derece iyi olduğunu sorgulama fırsatı buluyor .
Bu irdeleme sırasında inanılmaz tedirgin bir ruh haline giren seyirci zaman zaman öylesine rahatsız oluyor ki kendisini psikolojik bir kahrın içinde buluveriyor .
Kimilerince sıkıcı olarak nitelenebilecek bu durum , büyüdüğümüzde öğrendiklerimizle çocukluğumuzu sorgulayarak harikalar diyarımızı nasıl bir cehenneme çevirdiğimizi o kadar iyi anlatıyor ki , Gilliam yine yapacağını yapmış deyip , ayakta alkışlamak düşüyor bizlere .
Terry Gilliam , Alice hikayesiyle olan bütün derdini bu gibi ayrıntılarla süslü bir görselliğin içinde veriyor .
Lakin bütün bu hikayenin içinde aslında kendi geçmişinde çektiği filmleri de inceleme altına alıyor .
Uyuşturucu bağımlılarının hikayesini anlattığı Vegas'ta Korku ve Dehşet'e , günümüzde neredeyse post - modern bir masala dönüşen 12 Maymun'a ve diğer tüm filmlerinde mitolojinin sihriyle süsleyip , hayal gücüyle ortaya çıkardığı değişik dünyalara bir eleştiri niteliği de taşıyor Gel Git Ülkesi .
Esasen hayal gücünün yardımıyla yaratılan bu dünyaların ne kadar tedirgin edici olabileceğini söylemeye çalışıyor bizlere .
Bu dünyaların seyredenleri ne kadar etkileyebileceğine , insanları ne kadar tehlikeli ruh hallerine sokabileceğine değinmeye çalışıyor .
Kendi karakterine de ne kadar yabancılaştığını , filmden çıktığımızda " Bu adama neler oluyor böyle ? " sorusunu kendi kendine de sorduğunu anlatmaya çalışıyor belki .
Veya bütün bunları bir kenara bırakıyor .
Aslında hiç umursamıyor ve kendi kendimize yepyeni bir Terry Gilliam miti yaratmamıza yardım ediyor .
Zamanında Lewis Carroll'ın gizemli hayat hikayesini kendi hayal gücümüzde nasıl şekillendirdiysek , Gilliam'ın hayatını ve iç dünyasını da bu şekilde yorumladığımızı uzaktan izleyip , gülüyor bizlere .
Bu filmi yapmaktaki , Jeliza - Rose'un hikayesini anlatmaktaki amacı her ne ise büyük bir başarıyla üstesinden geldiğinden emin oluyoruz sadece .
