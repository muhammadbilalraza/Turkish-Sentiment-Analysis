George Lutz ( Ryan Reynolds ) , Kathy ( Melissa George ) ve Kathy'nin ölen eşinden olma üç çocuğu Billy ( Jesse James ) , Michael ( Jimmy Bennett ) ve Chelsea ( Chloë Grace Moretz ) bir yıl önce bir katliama tanıklık etmiş lanetli bir eve taşınırlar .
Olan bitenden haberi olmayan bu kutsal aile çok geçmeden garip olaylarla karşı karşıya kalırlar .
Şimdi bir ev şayet lanetli ise neden lanetini göstermek için birkaç gün pusuda yatar , ailenin eve yavaş yavaş ısınmasını hatta bir takım tadilatlar yapmasını bekler , anlamak mümkün değil .
Emlakçının evi inanılmaz ucuza vermesinden işkillenmeyen ebeveynler nasıl olur da Amerikan tarihinin en kanlı aile katliamlarından birinden habersiz olurlar ?
Hadi bunu kavramak mümkün çünkü Dehşet Sokağı , gerçek bir olaydan hareket ediyor .
Gerçekten yaşanmış bir kıyımdan ve kayıtlara geçmiş bir çiftin şikayetlerinden yola çıkıyor ama hikayenin gerisi bir senaristin hayal gücüyle şekilleniyor .
Dehşet Sokağı , 1979 tarihli The Amityville Horror filminin bir versiyonu sayılabilecek bir yeniden - çevrim .
Yine hikayenin başı var ama yine sonu yok .
Çünkü hikaye paranormal olaylarla ilişkilendiriliyor ve böylelikle de bir çıkmaza sürüklenmek zorunda kalıyor .
Şimdi " Yakala onları , öldür onları " diyen aparatların yer aldığı filmlerde gerçek kahramanı , gerçeküstü fenomenin karşısına nasıl çıkartabilirsiniz ki ?
Bir yerlerden ama nereden geldiği belli olmayan bir sesle nasıl mücadele edebilirsiniz ki ?
Zamanında buna birtakım çözümler bulundu : Şeytan çıkarma ( exorcism ) gibi , kötülüğün geledurduğu bir kapıyı , bir geçidi kapama gibi .
Ama bunlar sadece devam filmi olasılığını ve olabilirliğini arttırmaya yaradı .
Damiano Damiani , Richard Fleischer gibi ustalar da Amityville hikayesine bir anlam katabilmek için didindiler ama başarısız oldular .
Çünkü Amityville olayının bir sonu olması imkansız , sonu olmayan ve başı da bir yere bağlanmayan bir hikayeden de bir başyapıt çıkması herhalde beklenemez .
O halde sekiz varyasyonun sekizinin de başarısız olması tesadüf değil .
Peki elimizdeki Dehşet Sokağı , seriye ne katmış ?
Teknik denetim ve görsel şoklar dışında hiçbir şey !
Dehşet Sokağı ; kanlı filmleri , hayaletli filmleri ve çocukların kurban olarak seçildiği filmleri sevenlerin beğenebileceği özel bir paket gibi .
Kan , kusmuk , cinayet , hayalet bolca var .
En sağlamından ses efektleri , müthiş bir karabasan havası filme hakim .
Türde başarılı olmuş diğer filmlerin klişelerini bir araya getiren toplaşık bir korku filmi Dehşet Sokağı .
Misyonerin işkence edip , öldürdüğü yerlilerin laneti üzerine bir filme dönüşmesinden , şeytan çıkarmaya gelen rahip Callaway'e , saçma sapan repliklerinden bir aile draması tadı taşımaya çalışmasına kadar her özelliği bilindik temalar üzerine kurulu .
Çok kanlı olduğu için de korkutmadığını , germediğini söylemek haksızlık olur .
Tüfekle ailesini katleden cani baba , babası tarafından öldürülen küçük çocuğun hayaleti , gaipten gelen kana susamış sesler , sonradan rüya olduğunu , halüsinasyon olduğunu anladığımız sahneler .
Hepsi ama hepsi , güçlü bir görüntü ve ses çalışmasıyla beraber amacına ulaşan korku öğeleri olarak başarıyla kullanılmış .
Ryan Reynolds , Jesse James ve Jimmy Bennett'in performanslarından güç alan Dehşet Sokağı , bir film izlerken korkmak , gerilmek isteyen ve neden korktuğu konusunu fazla kurcalamayacak olan sinemaseverler için biçilmiş kaftan .
Gerçek olaylardan yola çıkıp gerçekdışı olaylara kapağı atan uyduruk senaryosuna rağmen , iyi bir sinemada izlenirse belli bir tatmin duygusu sağlayan sıkı bir korku filmi .
