Herhangi bir film vizyona girmeden , etrafta dolaşan söylentilere kulak misafiri olduğumda aklımdan hep aynı cümle geçiyor : sinema yapanların işi gerçekten çok zor .
Hele hele belirli bir tarzı olan , başarılı bir yönetmen yeni bir film yapma girişiminde bulunuyor ve önüne seyircilerini sonuna dek tatmin etmek gibi bir hedef koyuyorsa , hayli sancılı bir döneme de adım atıyor diye düşünüyorum çoğu zaman .
Çünkü yönetmenin aynı çizgideki bir iki filmine hayran kalmış herhangi bir izleyici , yapacağı her yeni filmi de tamamen aynı tadı almak isteyerek izleyecektir .
Belki o filmlerde kendisini bir karakter ile özdeşleştirmiş olacak ve her yeni filmde de o aynı karakteri arayacaktır .
Bu beklentileri karşılanmadığı sürece de filmi yönetmenin tarzı olmamakla suçlayacak , beğenmeyecektir .
Bununla beraber yönetmen tıpatıp eski çalışmalarına sadık kalan bir film çektiğindeyse bir süre sonra sıkılacak ve yönetmenin kendini tekrar ettiği kanısına varacaktır .
Bana kalırsa Woody Allen Maç Sayısı ? nı çekmeye başlamadan önce seyircinin gözünde , bu ikilemin tam ortasında yer alıyordu .
Ne çekerse çeksin kimseyi memnun edemeyecek bir durumdaydı sanki .
Örneğin ben de birçok kişi gibi Annie Hall ve Manhattan tarzı bir filmin hayalini kurup duruyordum kendi kendime .
Fakat biliyorum ki eğer bu isteğim gerçekleşseydi , Woody Allen daha farklı bir filme imza atmış olsaydı neler olurdu sorusu da aklımın bir köşesinde devamlı rahatsız edecekti beni .
Maç Sayısı beni bu rahatsızlıktan kurtardı .
Hem Woody Allen olan , hem de ondan kilometrelerce uzak olan bir filmle karşı karşıya kaldım .
Ve sinema salonunu terk ettiğimde kendimi iyi hissettim .
Bu bana yetti .
Dışarıdan bakıldığında sadece şans temalı bir filmmiş gibi görünebilir Maç Sayısı .
Fakat filmin esas derdi şansın kendisiyle değil de devreye girdiği alanlarla .
Böylelikle film ilk başladığı anda şansı tanımladıktan sonra , şansın üzerlerinde gezindiği karakterler ve bu karakterlerin yaşam alanlarını tanımlamaya girişiyor .
Esas karakterlerimizin yoksul ailelerde yetişmiş , parasız genç insanlar olduklarını anlayıp , herkes şanslı doğmuyor dedikten sonra etraflarını saran zengin ve asil İngiliz bir aile ile karşılaşıyoruz .
Ve parasız gençlerimizin bu ailenin hayat tarzına sahip olma ve seviye atlama çabalarının farkına varıyoruz .
Bununla ilk başta gerek New York'ta geçmemesi gerekse hareketsizliği ve esprisiz diliyle Woody Allen filminden uzak gibi görünen Maç Sayısı , yönetmenin neredeyse takıntı denebilecek bir karakteristiğini içine alıyor , Woody Allen imzasını hissettiriyor .
Daha önceki filmlerinde burjuva sınıfına ait olamayan insanların , kendilerini opera , restoran ve klasik müzik zinciri arasında boğma çalışmalarını son derece mizahi bir dille anlatmayı tercih ediyordu Woody Allen .
Karakterlerin düştükleri komik durumlar filmle seyirci arasında sıcak bir iletişim kurulmasına yardımcı oluyordu .
Maç Sayısı içinse bunun tam tersi söylenebilir .
Film boyunca karakterler , seyirciye karşı mesafeli duruyorlar ve İngilizlere mahsus bir soğuklukla etraflarına yüksek duvarlar örüyorlar .
Filmde karakterlerin bu mesafeli duruşları bizlere eski Woody Allen filmlerindeki mizahi yakınlığı özletmeyecek gibi değil .
Bununla beraber ilerleyen dakikalarda filmde gelişen olaylar , bir insanın paraya ve yüksek hayat standardına kavuşmak için nelerden ödün verip , neleri göze alabileceği gerçeğini gözler önüne serdiğinde bu mesafenin , bu soğukluğun nedenini çok iyi anlıyoruz . Woody Allen , senelerce eleştirdiği burjuva rutininin eğlence konusu yapılacak kadar sıcak bir şey olmadığını , değişen dünyada insanların bu rahat hayata kavuşabilmek için nasıl tehlikelerle yüz yüze gelmek isteyebileceğini bu mesafe ile anlatmayı seçiyor belki de diyoruz .
Sıradan bir aşk üçgenini ve aldatma rutinini operavari bir dramatizasyonun içine oturtmakta da son derece başarılı Woody Allen .
Hikayenin başını sonuna bağlayışı , esas anlatmak istediğini filmin genel teması olan şans ile bağdaştırışı , bir düzlemde kaybetmek anlamına gelenin başkasında kazanca götürebileceğini görselleştirişiyle kamerasının ve kaleminin kuvvetini kanıtlıyor .
Jonathan Rhys Meyers , tabloları andıran yüzü ile Allen'ın opera kurgusuna yardımcı oluyor olsa da oyunculuk performansı ile yeterince tatmin edici gözükmüyor .
Scarlett Johansson ve Emily Mortimer ise tutkulu sevgili ve evine bağlı eş rollerinde hem görünüşleri hem de oyunculukları ile muhteşem bir tezat oluşturuyorlar .
Maç Sayısı , Woody Allen'ın ne kendisini tekrar ettiği , ne de tamamen farklı bir iş çıkarıp , herkesi şaşırttığı bir film bana göre .
Tamamen eski çalışmaları ile iletişim halinde .
Kendi burjuva eleştirilerine eleştiri niteliğinde olması ile belki de uzaktan bakıldığında anlaşılamayacak kadar da kişisel bir film .
Giriş , gelişme , sonuç bölümlerinde yaşananlarla insanı iyi hissettirdiği söylenemez belki , ama sinema salonunu dopdolu terk etmiş olmanın içsel tatminiyle iyi hissettiren bir film .
