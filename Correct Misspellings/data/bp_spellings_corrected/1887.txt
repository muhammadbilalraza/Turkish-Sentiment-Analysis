Atölye’nin ( L’atelier ) ilk dakikalarında , yönetmen Laurent Cantet’nin Altın Palmiye kazandığı Sınıf ( Entre leş murs )  filminin alanına döndüğünü düşünüyoruz .
Bu kez Marsilya yakınlarında bir kentte , yaz tatilinde yaratıcı yazarlık atölyesine katılan bir grup gencin arasına giriyor kamerası .
Başarılı bir yazar olan eğitmenleri , onlardan bir suç romanı , bir polisiye kurgulamalarını bekliyor .
Gençlerle eğitmen arasında bir polisiye öykünün nasıl kurulacağına dair başlayan diyalog , film boyunca anlatının dinamiklerini kendi içinde tartışmaya devam eden bir üstkurmaca , metakurmaca oluşturuyor .
 
Atölye’nin Sınıf’tan ayrıldığı nokta , gençlerden biri olan Antoine’a odaklanmasıyla başlıyor .
Antoine’ın önce atölyedeki diğer gençlerin görüşlerine agresifçe muhalefet edişi , ardından kendi kurduğu öykülerdeki rahatsız edici şiddet ve ırkçılık dozu , eğitmen Olivia’nın bu öğrenciden sadece işkillenmesine değil , ürkmesine de yol açıyor .
Antoine , atölyedeki müslüman gençlere karşı önyargılı , saldırgan bir tutum içinde .
Bunu sırf ortamı provoke etmek için mi yapıyor , yoksa genç çocuğun içinde hınçla karışık bir ırkçılık mı yatıyor ?
Olivia’nın çözmeye çalıştığı soru bu .
Ve bütün bunları , yeni polisiye romanı üzerinde çalışırken , kendine de malzeme ediyor .
 
Antoine’ın kendi arkadaş çevresi , etnik çeşitlilik içermiyor .
Issız bir adaya gidip silahla ateş talimi yapıyor , radikal sağ görüşlü fikir insanlarının etkinliklerine katılıyor , bütün bunların görüntülerini sosyal medyada paylaşarak durdukları noktayı dünyaya haykırmaktan da çekinmiyorlar .
Kalan vakitleriyse içmek , dans etmek , eğlenmekle geçiyor .
Bir de bilgisayar oyunlarıyla .
Atölye’nin en hayal kırıklığı yaratan tarafı , şiddete meyilli , amaçsız ve kolay manipüle edilebilir bu gençleri şiddet içerikli bilgisayar oyunları üzerinden tanımlamak kolaycılığına kaçıyor olması aslında .
 
Halbuki Antoine’ı ve temsil ettiği kesimi yaşadıkları kent üzerinden tanımlamak çok daha zengin bir malzeme .
Geçmişte bir liman kenti olan La Ciotat , çeyrek asırdır atıl , işlemeyen bir sayfiye yerine dönüşmüş .
Amaçsız , boşlukta salınan yeni bir nesil var .
Ülkelerindeki , dünyalarındaki yerlerini bilmiyorlar .
Bu da onları nihilizme ya da öfkeye itiyor .
Film , bu temaları işlediği anlarda ilgi çekici .
 
Atölye giderek Antoine ve öğretmeni Olivia’nın birbirlerini karşılıklı olarak gözetlemeye başladığı bir entrikaya yöneliyor .
Bir tür polisiye , gizem anlatısına .
Bunun oyuncaklı bir katman olarak Laurent Cantet ve filmlerini genelde beraber yazdığı Robin Campillo’nun ilgisini çektiği muhakkak .
( Campillo’yu geçtiğimiz yılın önemli filmlerinden Kalp Atışı Dakikada 120’nin yönetmeni olarak da tanıyoruz . ) Ancak mesele bir silahlı kaçırma boyutuna taşındığında , bunun ikna edici olduğunu söylemek güç .
Bütün o sekansı karakterlerden birinin kurguladığı bir suç öyküsü olarak görmek tercih edilebilir belki .
Fakat film orada izlediklerimizin gerçekten yaşanmadığına dair bir işaret vermiyor aslında ve böyle bir üslubu iki saatin geneli boyunca da taşımıyor .
Böyle bir olayın üstüne Antoine’ın son yazdıkları da tam yerine oturmuyor .
Açıkçası , Atölye kurmaya çalıştığı katmanlı yapıyı inandırıcı ya da etkili bir şekilde inşa edememiş ( ya da en azından sonuna dek taşıyamamış ) bir deneme olarak akılda kalıyor .
 
Twitter : aliercivan
