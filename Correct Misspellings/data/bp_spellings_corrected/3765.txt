Yönetmen Murat Düzgünoğlu ile yazar Ender Özkahraman’ın yaratıcı işbirliğinden ortaya çıkan Hayatın Tuzu , farklı farklı kafeslerinde farklı zincirlere bağlı olarak yaşamlarını sürdüren taşra insanlarını anlatıyor özünde .
Tematik olarak benzerlikler taşıdığı söylenebilecek , misal , Yumurta filminin entelektüel tavrıyla da yaklaşmıyor meseleye ; Tatil Kitabı’nın festival filmi biçemiyle de .
Daha sahici ve daha Anadolulu bir ton yakalamaya , ayrıca bir mizah yazarının öyküleme becerilerini değerlendirmeye çalışıyor .
Sinemasal bir öğe haline getirmeyi başardıkları seyyar habercilik yan öyküsü sayesinde , Bitlis’te birkaç insanın umut ve umutsuzluklarını anlatan bu filmi , zamansız bir esere dönüştürüyor Düzgünoğlu ve Özkahraman .
Hayatın Tuzu , basitçe Bitlis’te geçen küçük öyküler değil , evrensel karşılığı olan insanlık durumlarını perdeye yansıtıyor .
Kameranın arkasında deneyimli Ercan Özkan’ın desteğiyle , yönetmen Murat Düzgünoğlu bu ilk sinema filminde rüştünü ispat ediyor .
Görsel açıdan titiz , sinema duygusu taşıyan bir film Hayatın Tuzu .
Başarılı oyunculukları ve ( belli ki Gustavo Santaolalla’nın etkisindeki ) müzikleri de filmi yukarıya taşıyan unsurlar .
Bütün bu meziyetleri sayesinde , sezonu kalburüstü bir yerli filmle açmış olmak bizi memnun ediyor .
Ancak Hayatın Tuzu’nun zaaflarını da gözardı etmemek gerek .
Her şeyden önce , zayıf ve doğallıktan uzak kimi diyaloglar dikkati çekiyor .
Oyuncuların başarılı aksanları , o karakterlerin öyle konuşmayacağı gerçeğini gizlemeye yetmiyor .
Zaman zaman filme , karakterlere ve coğrafyaya bir gömlek fazla gelen sembolizm de bu soruna ekleniyor .
Abisi Şehsuvar kadar ete kemiğe büründürülemeyen Harun karakterinin , filme hizmet etmeyen anlatıcı konumu ise en çok dile getirilen sıkıntı zaten .
Harun’un bizi bu öyküye dahil eden araç olduğu söylenebilir belki ama filmin özü , kahramanı olarak görülecek kadar derinine inilmiyor , kanımca .
Filme girip çıkan yan karakterlerin bazılarının da yeterince işlenemediğini , işlevselleştirilemediğini eklemek istiyorum .
Akıcı bir okumayı sekteye uğratan , zor bir kelime / cümle kullandıysam , kusuruma bakmayın artık .
Bütün arızalarına rağmen , neyse ki başarıları yabana atılamayacak bir film Hayatın Tuzu .
Ele aldığı coğrafya sebebiyle seyircide oluşabilecek beklenti ya da önyargıların aksine , son derece insani öyküleri ve samimi duyguları anlatmanın peşinde filmin yaratıcıları .
Ve bunları sevabıyla günahıyla seyirciye geçirmeyi de başarıyorlar .
