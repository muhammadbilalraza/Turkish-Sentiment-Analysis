11 farklı filmin görücüye çıktığı zengin bir haftayla ilkbaharın kalbine bir adım daha yaklaştığımız şu günlerde ; sinema salonlarını daha sık ziyaret etmek için oldukça sağlam bahaneleri cebimize tıkıştırmaya başladık .
Palme’da dört filmiyle Altın Palmiye adaylığını kucaklamış olan maharetli yönetmen James Gray’ın filmografisinin altıncı halkası olan Kayıp Şehir Z , kesinlikle bu sağlam bahaneler arasında başı çekiyor !
Öncelikle Kayıp Şehir Z’nin efor zengini “peliküle aktarım” sürecine tırnak açalım .
Yönetmen Gray’in 2010 yılında senaryosunu tamamlamış ve ilk olarak Brad Pitt ile işbirliğine gitmeyi düşünmüş fakat bu plan ne yazık ki kısa sürede suya düşmüştü .
Daha sonra ise ; son yılların hızla yükselen ismi Benedict Cumberbact ile anlaşıldığı yazılıp çizilmişti .
Nihayetinde Percy Fawcett karakteri daha genç bir isme , kendi jenerasyonunun öne çıkan yeteneklerinden biri olma yolunda emin adımlarla ilerleyen Charlie Hunnam’ın ellerine teslim edildi .
Hunnam’ın büyük bir özveriyle ete kemiğe büründürdüğü İngiliz kaşif Percy Fawcett , macera severlerin çok da uzak olduğu bir isim değil aslında .
Sir Arthur Conan Doyle başta olmak üzere , George Lucas’a kadar pek çok öykü anlatıcısına ilham olan Fawcett ; bu gün bile yeni jenerasyon için keşif değeri taşımaktadır ki zaten Gray’in filminin ana çıkış noktası da David Grann’in 2009 yılında raflara düşen biyografik romanıdır .
Peki bu biyografik romanın içeriği nedir ?
Fazlasıyla hayalperest olmakla suçlanan Fawcett’in bir nevi kişisel yolculuğunun öyküsü duruyor karşımızda .
Emperyalizmin sağ eli olarak Bolivya yakınlarına kadar iteklenen ve Amazon ormanlarının kalbine yolculuk etmek zorunda kalan Fawcett ; zaman içerisinde “kayıp şehrin” izini sürmeyi , görev aşkına yeğliyor .
Söz konusu “kayıp şehir” ise , kendisini ezelinden beri yalnız , mutsuz ve hepsinden önemlisi “insanlıktan uzak” hisseden Fawcett’in hem içten içe kendisinin hem de bir yerlerde gizlendiğini düşündüğü “insanlığın ruhunu” arayışının açık seçik bir sembolü aslında .
James Gray’in farkı işte tam da burada ortaya çıkıyor !
Yolculuğu şatafatlı bir Indiana Jones imitasyonuna çevirmek yerine ; Apocalypse Now , Aguirre : Tanrının Gazabı ya da İnce Kırmızı Hat gibi ruhani kefesi ağır basan bir dinginlikle perdeye aktarıyor .
Bunu yaparken de sisli ve tozlu manzaraların , seyirciyi kucaklayıp sarmalayan “sıcak renkli” görüntü yönetiminin gücünden de alabildiğine faydalanıyor .
Peki Fawcett’in yolculuğu nasıl sonlanıyor ?
Ya da sonlanıyor mu ?
Diyakronik anlamda halihazırda kesin bir söz söyleyebilmek mümkün değil .
Dolayısıyla Fawcett’in öyküsü 100 yılı devirmek üzere olan gizemini korumaya devam ediyor .
Fakat Gray’in nihilist yaklaşımı söz konusu olduğunda , zaten bu gizemin nasıl sonuçlandığına dair ilgimizi yavaş yavaş yitiriyoruz .
Öyle ki , Fawcett’in biyografik mitinden bir haber olan izleyiciler bile , onun amacına ulaşıp ulaşmamasından ziyade ; çıkmış olduğu içsel yolculuğun , ruhsal armonisine kapılıp gidiyorlar desek yeridir .
Yakın zamanda kendisini Kral Arthur suretinde , kılıç kuşanmış olarak izleyeceğimiz Charlie Hunnam , belki de kariyerinin en özel performanslarından birini bizlere cömertçe sunarken ; Robert Pattinson’un da Henry Costin suretinde , üzerindeki o ezeli donukluğu attığını görüyoruz .
Yıllar sonra yeniden beyazperdede Ian McDiarmid’i görebilmek ise apayrı bir keyif .
Nihayetinde Fawcett’in sırra kadem basmasının üzerinden geçen yaklaşık bir asra rağmen sorduğumuz sorular ya da eşelediğimiz , peşinde olduğumuz gerçek aşağı yukarı aynı .
James Gray o gerçeğin izini o kadar ince bir şekilde sürüyor ki , kendinizi bu ruhani yolculuğa kaptırmamanız neredeyse imkansız !
