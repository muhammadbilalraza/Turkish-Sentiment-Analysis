Alemin en çirkin , en merhametsiz ama en karizmatik uzaylısı kimdir diye sorsanız , önce Alien , sonra Predator der köşeme çekilirim .
1987'den bu yana , efekt dâhisi Stan Winston’un elinden çıkma bu kötücül yaratıkların solo filmlerini ve en sonunda da berbat düetlerini izledik durduk .
İlk Predator filmi Arnold Schwarzenegger’in kaslarıyla kıymetlenen , zanaatkâr yönetmen John McTiearnan’ın elinden çıkma , çok iyi bir aksiyon bilim kurgu seyirliği idi .
80’lerin tüm ruhuyla birlikte epey kan ve barut kokusu sinmiş bu film , çoktan kült oldu .
2. film ise oradan oraya koşturan Dany Glover sayesinde seyredilebilir olsa da , Predator hikâyesinin bir atımlık barut olduğunun ispatı gibiydi .
Predator’ü şehrin ortasına getirip orada avlandırma fikri çok da orijinal değildi kanımca ?
Gel gör ki , Predator ve Alien’den daha çok para kazanmak isteyen 20th Century Fox firması 2. filmde izlediğimiz bir sahneden ( Predatorların gemisindeki Alien kafatası . ) ilham ve cesaret alarak bu iki uzaylı garabetin karizmasını yerle bir eden Alien vs. Predator filmlerini çekti .
Eğer yaratıkları sirk maymununa çeviren bu berbat iki film olmasaydı , belki de şimdi yeni bir Predator filmi için daha hevesli olacaktık .
2010 yapımı Predators filmimiz , yeni bir hikâye kurgulamak yerine ilk filmin iskeletini aynen alıp , dünya yerine başka bir gezegenin ormanını set olarak kullanmak gibi bir iki önemsiz değiştirme ile yoluna devam ediyor .
İlk filmdeki profesyonel askerlerden oluşan ekip , ağır makinelisine kadar burada da var ama bu defa birbirlerini tanımayan gönülsüzlerden oluşuyor .
Bir Yakuza , Meksikalı bir tetikçi ve şaşkın bir Dexter klonu gibi bazı karakter eklemeleri de yapılmış ki bence çok gereksiz .
Derinlik katmak bir yana hikâyeyi zayıflatmak ya da yabancılaştırmaktan başka işe yaramıyorlar .
Ayrıca başka bir gezegende olma fikrinden çok fazla yararlanılamadığını düşünsem de , Enemy Mine / Düşmanım filminden ödünç alınmış atmosfere kapılıp gittim .
Yine bu filmde anlıyoruz ki , bizim 4 film boyunca izlediğimiz yaratıkları avlayan başka ve daha kocaman ( aynı zamanda daha çirkin ) bir Predator sınıfı var ve uzay köpekleriyle ( gerçi köpek demeye bin şahit ister çirkin şeylere . ) bir tür sürek avı düzenliyorlar .
Filmin en büyük sürprizi ise başrol oyuncusunun seçimi .
İlk Predator’de oynayan Arnold , bu tür bir film için biçilmiş kaftandı .
Predators’ün çekimlerine başlanıp , başrolde de Adrien Brody’nin oynadığını duyduğumda ise çok şaşırmıştım .
Öyle ya ; Nerede The Pianist , nerede Predators !
İyi bir oyuncu elbette her rolü oynar ama bu sefer olmamış .
Stereoidlerin de yardımıyla epey kaslanmış gözüken Adrien Brody’nin , genizden konuşmak ( bu da pek moda oldu bu aralar , sorumlusu da olsa gerek ) ve çoğu sahnede ' benim burada ne işim var , xx milyon $ için değer miydi ! ' der gibi bakarak dolanmak dışında bir numarası yok !
Bu kadar maskülen bir rol için kesinlikle yanlış seçim !
Diğer karakterleri oynayan oyuncuların da pek bir pırıltısı yok .
Arada gelip , rolünü oynayıp giden Laurence Fishburne dışında filmin en iyi oyuncusu Predatorler ki onlar da insanların iki göz süzmesine kanıp kankalık mevzusunu abartan tipler haline gelmişler .
Nerede o eski ' alayına isyan ! ' dedirten karizma !
Yine de herşeyi eskisiyle kıyaslamayan ya da yetişemediği için ilk filmden zaten bihaber olan seyirci oldukça keyif alabilir bu filmden .
Eğer dayanabilirseniz 70.’ci dakikadan itibaren epey zenginleşen bir aksiyon var .
Yine de bu patırtıdan çok şey beklemeyin .
Bana sorarsanız zaten mükemmel çekilmiş ve hala taze duran bir filmin gereksiz bir yeni çevrimi derim .
Farklı bir hikâye anlatıyormuş gibi dursa da , ilk filme olan hayranlıktan nemalanmaya çalıştığı apaçık ortada .
Eve gelince yaptığım ilk iş 1987 yapımı ilk filmi izlemek ve bu yaman avcı / uzaylıyla ilgili sempatimi onun üzerinden devam ettirmeye karar vermek oldu .
