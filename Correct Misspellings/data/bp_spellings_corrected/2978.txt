Mesut Uçakan'ın son filmi Anka Kuşu : Bana Sırrını Aç , The İmam gibi benzerlerinden farksız olarak , sözde Batı tarzı bir yaşantı sürdürürken mutlu olmayan ve nihayetinde özüne dönen bir erkek karakter etrafında dönüyor .
Karakterimizin o dönemde faili meçhule kurban giden gazeteci babası aracılığıyla , önce 12 Eylül dönemine bir değiniyor .
O dönemde sadece solcular yanmadı , diyor .
Sonra Salman adlı bu çocuğun gençlik ve yetişkinlik süreçlerini izliyor .
Bir sinema yönetmeni olan Salman , babasının dindar kinliği nedeniyle hayatını kaybettiğini bildiği için , onun ölümünden sonra dine sırtını döner .
Gerçeklik , ölümsüzlük gibi kavramlara fazlasıyla kafasını takmış biridir .
Babasının ona verdiği ve içinde bir Anka kuşunun saklandığını söylediği küçük tahta kutuyu açabileceği günü beklemektedir .
Ama bunun için önce kuşun öttüğünü duyması gerekmektedir .
" Ötmeden kutudan çıkarma kuşunu " diye tembihlemiştir çünkü babası o küçükken .
Her Türk filmini başarısız buluyorum gibi gözükmek istemiyorum ama her izlediğim yeni Türk filminde çıtanın biraz daha aşağı çekildiğini gördükçe elimden başka türlüsü de gelmiyor doğrusu .
Anka Kuşu'nu başarısız yapan unsurlara geçmeden önce , esas sorunun genel bir özensizlik olduğuna inandığımı söylemeliyim .
Bir filmi bitirmeye çalışırken , özellikle de o filmi bu denli sahiplendiği anlaşılan bir yönetmenin çok daha mükemmeliyetçi bir yaklaşımı olmasını bekliyor insan .
Fakat sanat yönetiminde görmezden gelinen dönem detaylarını ; oyuncuların kendini her an belli eden ağır yüz makyajlarını , kiminin dikkat dağıtıcı şekilde takma sakallarını ; kimi sahnelerde ne olup bittiğini , neden bahsedildiğini bile anlamamıza engel olan diyalogları ve oyunculukları gördükçe , Mesut Uçakan gibi yıllarını bu mesleğe vermiş birine olan güvenimiz sarsılıyor .
Filmin içinde , Salman'ın çektiği yeni filmden bir sahneyi izliyoruz birçok defa .
Oyuncular değişiyor , belki haftalar geçiyor ama yönetmen bir türlü tatmin olmuyor .
Salman'ın burada çekmeye çalıştığı sahneye başka bir açıdan bakmadan önce , yönetmenin mükemmeli arayışına dair bir veri olarak görelim .
Kimine sette , kimine montajda ve / veya miksajda müdahale edilmesini bekleyeceğimiz o kadar çok detay var ki Anka Kuşu'nda .
Bir yönetmenin filmine bu haliyle nasıl tamam dediğini anlamak zor .
Salman'ın çektiği sahnenin ise kendi içinde daha başka bir problemi var .
Örnek olarak sadece bu tekrarlanan sahneyi seçtim yazıma , lafı çok fazla uzatmamak için .
Bu sahnede , entelektüel bir adam , evinin salonunda oturmuş dünyaları kurtarmaya çalışırken , karısı da kan ter içinde temizlik yapıyor .
Ve adamın karısına dönüp " Nedir gerçek ? " gibi bir soru sormasıyla başlayan diyalog sahnesini izliyoruz .
Ancak Salman sahneden bir türlü memnun olmuyor .
Kadın oyuncuyu kovup yeni bir aktris arıyor .
Bu dönemde de yıllarca aradığı çocukluk aşkına rastlıyor .
Oyunculuk yapan bu genç kadını filminde oynatmaya karar veriyor .
Ama yine de sahne bir türlü istediği gibi doğal olmuyor .
Çünkü , uyuşturucu bağımlısı ve geçmişinde çeşitli batakların içinde kalmış olan bu kadının rolü doğru oynayabilmesi için Salman'ı anlaması ve sevmesi gerekiyor önce .
Fakat film boyunca seyirci Salman'dan farklı düşünmeden edemiyor bu sahneyle ilgili .
Çünkü yönetmenin beğenmediği kadın oyuncuyla beğendiği erkek oyuncu arasında da pek fark yok görünürde .
İlk andan itibaren , sorun oyuncularda değil diyaloglarda diye düşünüyor insan .
Ve Salman bunu fark etmedikçe artık perdeye haykırmak istiyorsunuz bunu .
Çünkü sorun gerçekten de hiç doğal olmayan diyaloglarda .
Kimi getirirseniz getirin o sahne iyi olmaz .
Ve anlaşılıyor ki Salman'dan önce Mesut Uçakan bunun farkında değil .
Temizlik yapan zavallı karısına " Nedir gerçek ? " diye soran bir adamdan bahsediyoruz .
İlk anda komik geliyor insana ( maalesef çoğu noktasında komik olmaktan kurtulamıyor Anka Kuşu ) ama bir yerden sonra gülmek de mümkün olmuyor .
Aynı sahne içinde önce başlayan , sonra kesilen ve sonra yeniden başlayan , yüksek dozajdaki müziklere de özellikle değinmek istiyorum bu sefer .
Geçtiğimiz hafta Sıfır Dediğimde filmi için yazdığım eleştiride , o filmin müzik problemlerine dair yorumlarımı es geçmiştim .
Fakat bu hemen her Türk filminde karşımıza çıkan bir sorun olunca , özellikle vurgu yapmak ihtiyacı duyuyor insan .
Bizim sinemacılarımızın önemli bir kısmı , hala müzik kullanmak konusunda başarısız .
Ya vermeyi başaramadıkları anlamı müzikle anlaşılır kılmaya çalışıyorlar , ya da öyle yukarı çıkıyor ki müzikler , etkiyi hepten yok ediyor .
Bu sorunu ne zaman aşacağız Türk sinemasında ?
Anka Kuşu , ahlaki olarak da yanlış yargılarda bulunuyor çoğu zaman .
Kendince Batı tarzı yaşamı tanımlamak için seçtiği tüm imgeler , ' 80'lerin video filmlerinden fırlamış gibi kaba ve yüzeysel .
Kahraman olarak tanımladığı adamı duygusal bağ kuramayacağımız , psikolojik açıdan sağlıksız biri olarak çizdiğinin farkında değil sanki yönetmen .
Ve bu karakter üzerinden , Batı tarzı modern bir yaşamı yerip , ahlaki bir doğruya varmayı umuyor .
Ancak esas yanlış olan , aslında hiç tanımadığı için böylesine gerçeklikten kopuk yansıttığı , kendi bakış açısına göre " ahlaksız " bu insanlar nezdinde seyirciye ders vermeye çalışması .
Türk sinemasının haline , her hafta başka kötü filmler izlediğimize mi yanalım ; kendini Matrix ile mukayese eden bir projenin , dini içerikli herhangi bir televizyon kanalında yayınlanan vasat televizyon dizilerini aşamayan düzeyine mi ?
Çıplak ellerimizle taşı ezip toza dönüştürmek arzusu mu izlettirecek bize bu filmi ?
" Modern yaşamı sorgulayan duyarlı insan " tek başına bir sinema malzemesi değil .
Anlatacak sağlam bir öykünüz yoksa , geriye sadece haddinden büyük laflar kalıyor .
Artık film yapanların bunu görmesi gerek .
