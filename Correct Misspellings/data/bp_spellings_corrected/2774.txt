Kötü adamların kurşunlarının hep tam zamanında bittiği , baş karakterin yaylım ateşinden akrobatik hareketlerle hiç yara almadan kurtulduğu , en çaresiz durumlarda bile bir şekilde bağlı olan ellerin çözüldüğü filmlerle büyüdük biz .
Daima birbirlerinin arkalarını kollayan sıkı dostlarla dolu yüzlerce film seyrettik .
Kelimenin tam anlamıyla uğruna ölünecek kızların , tehlikeli tuzaklardan kurtarılıp , modern çağın beyaz atlı prenslerine aşık olduklarını göre göre gerçek dünyanın da böyle olduğuna inandırmak istedik kendimizi .
Ve nedense gördüklerimizden hiçbir zaman sıkılmadık .
Biz izlemeye devam ettik .
Sinema endüstrisi de benzer yapımlar üretmeye devam etti .
Macera romanları yazarı Clive Cussler'ın aynı adlı eserinden beyazperdeye uyarlanan bir film Sahara ( 2005 ) .
Karizmatik su altı araştırmacısı ve hazine avcısı Dirk Pitt'in Afrika sahillerinden Büyük Sahra Çölü'ne uzanan olağanüstü macerası .
Oldukça başarılı aksiyon sahneleri ile süslenmiş bu Indiana Jones ve Mac Gyver karışımı macera , Mali gibi yıllar boyu iç savaşın hüküm sürmüş olduğu bir ülkede geçiyor .
Bu tarz bir atmosfer içinde ilerleyen film , politikadan durabildiği kadar uzak durmaya çalışıyor , sözde taraf tutmuyor .
Ancak her şey tüm insanların sağlığı ve mutluğu için gibi bencil bir mesajı var filmin .
Kahramanlarımızın , Amerikan İç Savaşı'ndan kalma bir gemi arayışı içinde başladıkları maceraları , yollarının " Dünya Sağlık Örgütü " nde çalışan bir doktorla kesişmeleri ile yön değiştiriyor .
Mali'de yayılmakta olan korkutucu bir salgını araştırmayı kafalarına koymuş iki doktorun peşinden sürüklenen Dirk Pitt ve Al Giordino bir anda kendilerini korkunç bir tehlikenin ortasında buluyorlar .
Görünüşte amaç halkın içme suyu olarak kullandığı nehrin niçin zehirlendiğini bulmak .
Ve yöre halkını bu beladan kurtarmak .
Ancak bizim film boyunca gördüğümüz tek şey , birbirine ateş eden ve birbirini kovalayan bir dolu insan .
Birilerine yardım edildiğine dair tek bir sahneye bile rastlanmayan filmde , yine bütün acıyı hikayeye ev sahipliği yapan Afrika çekiyor .
Amerikalı kahramanlar , arka planda görülen egzotik çöl manzaraları eşliğinde önlerine çıkan engelleri bir bir aşıyor ve yine günü kurtarıyorlar .
Ancak film boyunca , kahramanların kimleri niçin kurtardığına , ülkede yaşayan halkın niçin birbirleri ile çatışma halinde olduğuna dair tek bir bilgi edinemiyoruz .
Bizim de bu durumdan çıkarabileceğimiz tek anlam Dirk Pitt ve Al Giordino'nun sadece ne yaptıklarını bilmeyen heyecan bağımlısı maceraperestler oldukları .
Hikayenin mantıktan ve kıvrak zekadan uzak yapısı bir kenara bırakıldığında Sahara , bir romandan uyarlanmış olmanın verdiği güçle gayet akıcı bir kurguya sahip .
Birbiri arkasına gelişen olaylar , seyirciyi fazla şaşırtmıyor olsa da peşinden sürüklemeyi ve bütün bunların ardından neler yaşanacak acaba tarzı bir merak uyandırmayı başarıyor .
Belirli aralıklarla karşımıza çıkan aksiyon sahnelerinde yönetmen Breck Eisner'in hızlı ve hareketli kamerası temponun bir anda yükselmesini sağlarken , seyirciyi heyecanlandırmayı da biliyor .
Alışılmış ses efektlerinin haricinde filmin egzotik havasına uygun seçilen müzikler , Amerikan klasikleri ile birleşiyor ve yansıtılmak istenen ruh hali olduğu gibi izleyenlere aktarılıyor .
Bütün bunlara rağmen , klasik bir aksiyon filminde karşılaşılabilecek her türlü klişe filmin içinde kendine bir yer buluyor .
Bu yüzden aksiyon sahneleri boyunca yaşanılan heyecana rağmen seyirci daima filmden bir adım önde gidiyor ve olacakları seziyor .
Dirk Pitt rolünde izlediğimiz Matthew McConaughey , karaktere kendine has bir hava katıyor olsa da zaman zaman özellikle aksiyon sahnelerindeki mimikleriyle fazlasıyla Indiana Jones'u hatırlatıyor .
Al Giordino'yu canlandıran Steve Zahn , karakteri , kendisinde görmeye alıştığımız şekilde fazlaca Amerikanvari özelliklerle süslüyor .
Penelope Cruz ise filmi ele geçirmiş olan heyecan bağımlısı , maceraperest ruh haline kendini kaptırıp , oldukça sıradan bir performans sergiliyor .
Ve bu durum da seyircide sadece güzelliği için orada bulunması gerekiyormuş gibi bir his uyandırıyor .
Gerek oyunculuğu , gerek yönetmenliği gerek içinde barındırdığı anlamla senelerdir görmeye alışık olduğumuz Amerikan aksiyon klişelerini peşisıra sıralayan bir film Sahara .
İç savaşın hüküm sürdüğü acı dolu bir ülkede , kurşun yağmuru altında dahi espri yapabilecek maceraperest bir ikili görmekten sıkılmayanların vakit geçirmek için izleyebilecekleri hareketli bir yapım .
