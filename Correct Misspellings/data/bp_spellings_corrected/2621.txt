Ümit Ünal'ın , izleyenler için son on yılın en önemli yerli yapımlarından biri olan 9'dan bu yana , kendi başına yönettiği ilk film Ara .
Malum , beş yönetmenli Anlat İstanbul'u da o yazmış ve bölümlerinden birini yönetmişti .
Ümit Ünal'ın , ' 80li yıllardan bu yana , Teyzem ya da Hayallerim , Aşkım ve Sen gibi çeşitli filmlerin senaristliğini yaptığını ve Türk sinemasının önemli kalemlerinden biri sayıldığını belki genç okuyucular için bir kez daha belirtmekte de fayda vardır .
Ara , Harold Pinter'ın İhanet adlı güçlü oyunundan bir alıntıyla başlıyor .
Pinter'ın metniyle Ünal'ın filminin göbek bağı olduğu zaten aşikar .
Söz konusu oyun , iki ayrı çiftin yıllara yayılmış aşk ve ihanet ilişkilerini , sondan başa doğru anlatıyordu .
Bu anlamda , Memento gibi bir filme de esin kaynağı olduğunu düşünmüşümdür hep .
Ara'da ise , yine iki ayrı çiftin yıllara yayılmış ilişkilerini , ihanetlerini ve çözülmelerini izliyoruz .
Öykü kurgusunu birebir almıyor Ümit Ünal ama yine de zamanı parçalıyor ve kronolojik bir anlatım yerine 10 yıllık bir zaman dilimi içinde gidip gelerek aktarıyor öyküsünü .
Film , İstanbul'un entelektüellerce kurtarılmış alan ilan edilmiş eski semtlerinden birinde ( bu örnekte Kuledibi ) , tek bir apartman dairesinde geçiyor .
Yıllara yayılmış bir öyküyü kısıtlı bir mekan üzerinden anlatıyor olması , Ünal'ın filminin en kayda değer başarılarından biri .
Bu daire , Gül'ün babaannesinden kalmış .
Fakat burada yaşamıyor Gül .
Reklam ve dizi çekimlerine mekan olarak kiralıyor , zaman zaman da kaçamaklar ya da partiler için kullanıyor .
İlk tanıştıkları gece Ender'i getirdiği yer de burası oluyor .
Fakat aralarındaki tek gecelik bir ilişki değil , yıllar süren bir beraberliğe dönüşüyor .
Ender'in ortağı Veli ile karısı ( aynı zamanda Ender'in çocukluk arkadaşı ) Seda da onların yakın dostları olarak filme dahil oluyorlar .
Arada filme girip çıkan başka yüzler olsa da filmin temelinde bu dört karakter arasındaki ilişkiler yer alıyor .
Ara'nın tiyatrodan beslenen bir zemine oturduğu muhakkak .
Fakat bu handikabı kendi avantajına dönüştürmeyi başarıyor .
Diyaloglardaki ve oyunculuklardaki gerçeklik hissi , dijital kameranın pratik kullanımının sağladığı dinamizm bunun en önemli gerekçeleri .
Sanırım karakterlerin gerçekliğini de eklemeliyim bunlara .
Özellikle Erdem Akakçe tarafından büyük başarıyla canlandırılan Ender karakteri , kendi hayatımda en az iki üç adet benzerini tanıdığım , dolayısıyla Ümit Ünal'ın da ne kadar doğru ve gerçekçi bir şekilde çizdiğini birebir ayırt edebildiğim bir karakter oldu .
Sadece bu karakterin filmin sonunda vardığı noktayı gereksiz buldum .
Kimi ufak pürüzlere rağmen oyuncu ekibi genelde oldukça başarılı .
İçlerinden sadece Serhat Tutumluer'in karakterine yüklenen ikinci kimliği yeterince inandırıcı kılamadığını düşünüyorum .
Kendilerine kurmaya çalıştıkları yaşamlar , üzerlerine bir gömlek fazla gelen karakterler belki bunlar .
Yükselmek , sınıf atlamak , başka birileri olmak için çok çabalamış ama geldikleri yerlerden , özlerinden , geçmişlerinden de kopamamış , arada kalmış karakterlerini başarıyla yansıtan Ümit Ünal , belki Türk toplumunun geneline fazla bir şey ifade etmeyecek ama kimimizin de yakından tanıdığı bir çevreye acı bir bakış atıyor .
Hem alaturka hem alafranga , hem başarılı hem de gerçek anlamda hiçbir şey yaratmayan , üretmeyen ; kendi zedelenmiş egoları yüzünden en yakınlarındakilere zarar veren bir grup insan .
Belki kameranın , filmin sadece en sonunda o daireden çıkıp sokağa inmesi de bundan .
Çünkü bu insanlar , o dört duvarlar arasında kendilerine kurdukları bohem yaşamlarıyla , olabildiğine kopmuşlar o sokaklardan .
Son olarak şunu söylemeliyim ki , bu filmi geçtiğimiz Antalya Film Festivali'ne kabul etmeyenler de , sinemanın güncel deviniminden kopmuş olmalılar .
Çünkü geçtiğimiz yılın tartışmasız en önemli ve başarılı iki üç yerli sinema filminden biri Ara .
Ardı ardına gelen başarısız yerli yapımlar içinde , taze bir nefes .
