Semih Kaplanoğlu ? un ikinci uzun metrajlı filmi Meleğin Düşüşü , Zeynep isimli genç bir kızın öyküsünü anlatıyor .
Bir otelin oda servisinde çalışan Zeynep , babasının tacizlerine tepki veremeyen , kendi kabuğuna çekilmiş bir kız .
Kaplanoğlu'nun anlatımı da ele aldığı karakter gibi kapalı .
Ortaya çıkan filmi , özellikle biçim açısından Michael Haneke veya Robert Bresson gibi yönetmenlerin etkisinde tanımlamak mümkün gözükse de , bu biraz da kolaycı bir yakıştırma olur diye düşünüyorum .
Kaplanoğlu'nun sinema estetiği üzerine kafa yoran bir yönetmen olması , belki yolunun bazı noktalarda bu gibi isimlerle kesişmesini sağlıyor olabilir .
Fakat Meleğin Düşüşü'nün kendi karakterine sahip bir film olduğunu söylemek gerek .
Eşini yeni kaybetmiş bir ses teknisyeniyle ustaca kurulmuş bir flash - back sekansında yolu kesişen Zeynep'in öyküsü , beklenmedik bir şiddet eylemine doğru yol alan ve izleyicisinden de çaba talep eden bir filme dönüşüyor .
Semih Kaplanoğlu’nun yaklaşımının filmi oldukça soyut bir alana çektiği ve sadece ağır temposu sebebiyle değil , söylemeye çalıştığının muğlaklığıyla da seyirciyle arasına bir mesafe koyduğu söylenebilir .
Sinemamızın salt gişeye oynamayan filmlere de ihtiyacı olduğunu hepimiz kabul edeceğine göre , bu tür kişisel yaratıcıların çabaları daha da önem kazanıyor tabii .
Ama söz konusu mesafenin bir diğer kaynağı da daha analize ve teoriye eğilim gösteren bir yönetmenin , film yapım sürecine de benzer metodlarla yaklaşması olabilir .
Bir filmi okumak için kullanılan yöntemleri bir filmi yaratmak için kullanmak çok riskli , genellikle de iyi sonuç vermeyecek bir eğilim .
Meleğin Düşüşü de o ince çizgi üzerinde yürüyor sanki .
Sonucu bir zafer olarak nitelendirmek zor belki ama bir başarısızlık olarak görülemeyecek kadar da meziyeti var filmin .
Kanımca , uç bir örnek üzerinden Türk toplumunun gerçekliği üzerine bir son söze ulaşmak zaten mümkün olmayacağından , bu filmi de sosyal açıdan okumak yeterli bir sonuç vermeyecektir .
Kaplanoğlu’nun daha felesefi dertleri olduğu açık .
Ve bunlar da öyküden ziyade filmin biçiminde yansımasını buluyor .
Klasik ve teknik bir eğitim sürecinden geçilen Mimar Sinan Üniversitesi Sinema - TV Bölümü çıkışlı genç görüntü yönetmeni Eyüp Boz ile Kaplanoğlu’nun ortaklığı filmi görsel açıdan Türk sineması adına yaratıcı bir deneyime dönüştürüyor ; özellikle ışık ve objektif kullanımı açısından titiz bir iş çıkarıldığını söylemek gerek .
Bir ses teknisyenini ana karakterlerinden biri olarak konumlandıran bir filmden tam bekleneceği gibi filmin yurtdışında gerçekleştirilen ses miksajında da aynı titizlik dikkat çekiyor .
Kaplanoğlu , ses ve ışığı dramatik unsurlar olarak kullanma denemesinde , sinema üzerine kafa yoran insanlar için üzerine tartışmaya değer bir iş çıkarıyor .
Yazıya bir nokta koymadan önce , bu filmle Antalya Film Festivali’nde En İyi Kadın Oyuncu seçilen Tülin Özen’e değinmeden edemeyeceğim .
Özen , sinema için çok elverişli bir yüze sahip ve ekonomik performansıyla gerçekten gelecek vaat ediyor .
Sonuç olarak , elbette herkese göre bir film değil Meleğin Düşüşü .
Olması da gerekmiyor .
Sinemalarımızın birbiri ardına popüler olmayı amaçlayan Türk filmlerinin hücumuna uğradığı sezonun şu noktasında , Semih Kaplanoğlu ilgi göstermeye değer bir alternatif sunuyor bizlere .
