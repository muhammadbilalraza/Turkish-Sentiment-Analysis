Anlat İstanbul , birbirleriyle bağlantılı 5 ayrı öyküyü anlatıyor .
Ve bir masallar kenti olduğunu düşündüğü İstanbul fonunda , beş klasik batı masalının üzerine kuruyor öykülerini .
Bunlardan ilki olan Fareli Köyün Kavalcısı'nda kendinden genç bir kadınla evli bir klarnetçinin ; Pamuk Prenses'te öldürülen bir mafya babasının kızının ; Külkedisi'nde bir prensin gelip kendisini kurtarmasını umut eden bir transseksüelin ; Uyuyan Güzel'de biraz yemek bulma umuduyla girdiği köşkte hayal dünyasında yaşayan bir kadınla karşılaşan bir Kürt gencinin ve Kırmızı Başlıklı Kız'da hapisten yeni çıkan bir uyuşturucu kuryesinin öyküsü anlatılıyor .
Birbirleriyle bağlantı noktaları bulunan bu beş öyküyü , beş ayrı yönetmen filme çekmiş .
Ama tüm filmin senaryosu tek bir kişiye ait .
Uzun yıllar senaristlik yaptıktan sonra 9 ile yönetmenliğe geçen Ümit Ünal , senaryoyu yazmanın dışında ilk öykü olan Fareli Köyün Kavalcısı'nı da yönetmiş .
Diğer dört yönetmen de onun gibi piyasada çeşitli işlere imza atmış başarılı isimler .
Doğrusu her birinin de gayet temiz işler çıkardığını söylemek mümkün .
Tıkır tıkır ilerleyen , işçiliği düzgün , ritmi yerinde bir film çıkmış bu beş parçadan .
İçlerinde sadece Ümit Ünal'ın kısmının fazla teatral bir anlatıma sahip olduğu eleştirisini getirebiliriz .
Zaten bu sorun Ünal'ın elinden çıkan senaryonun genelinde de mevcut .
9'un konsepti içinde yerli yerine oturduğu için takılmadığımız ama burada kendini belli eden bir sorun var ortada : Anlat İstanbul , bütün derdini lafla anlatan bir film .
Külkedisi'nin Haydarpaşa merdivenlerinde ayağından çıkan pabucu ya da Uyuyan Güzel'deki köşkün duvarlarında asılı paşa ve eşinin resimleri dışında , görsel bir imgenin bir anlam veya masal dünyasıyla bağlantı yarattığına neredeyse hiç rastlamıyoruz .
Öyküyü ilerleten , karakterleri anlatan ve masallarla ilişkiyi kuran hep diyaloglar .
Sesini kapatıp izlediğiniz takdirde derdini anlamanızın mümkün olmadığı bir film karşımızdaki .
Bu yüzden de akılda kalıcı veya etkileyici tek bir sinemasal an bile yakalayamıyor .
Temiz işçiliği , başarılı görüntü yönetimi , akıcı temposu ve istisnasız her biri başarılı oyuncuları sayesinde gayet düzgün bir seyirlik olması , bu gerçeği kaçırmamıza yol açmasın .
Ortadaki senaryo bir radyo piyesinin metni gibi daha ziyade .
Ümit Ünal kendi bölümünde bir yönetmen olarak da bu zaafı yeterince kapayamıyor aslında ama diğer yönetmenlere haksızlık etmeyelim .
Hepsi de ellerindeki malzemeye hakim isimler ve filmi seyredilir kılmayı başarıyorlar .
Neticede ortaya son zamanlarda yapılmış en seyredilebilir Türk filmlerinden biri çıkmışsa , kanımca sadece bu yönetmenlerin üslupları sayesinde .
Ama yine de göze batan bir örneğe değineyim mesela : filmin son kısmında Altan Erkekli'nin kavalını çalıp fareleri peşine takmadan önceki tiradı .
Sadece enstrümanını çalmaya başlaması ve hep birlikte uzaklaşmaları bile derdini gayet basit ve sinemasal bir şekilde anlatabilecekken , Ümit Ünal neden onca laf kalabalığına ihtiyaç duyuyor ?
Bu laflar , varsayıldıkları gibi etkileyici ve şiirsel olsalar bile , bariz bir şekilde fazlalıklar ve böyle bir anlatım kesinlikle sinema değil .
Filme saldırıyor gibi gözükmek istemem çünkü pekala kendini izlettiren bir iş Anlat İstanbul .
Mekan kullanımı özellikle başarılı .
Göç sorunsalına ve alt kimliklere dair kayda değer sözleri var .
yukarıda da değindiğim gibi , bütün oyuncular oldukça iyi .
Aralarında sadece rolüne tam oturmayan birkaç kişi var .
Kabul etmeli ki Altan Erkekli , bir çingene müzisyeni değil ; olamıyor .
Ayrıca kendisine gereğinden fazla diyalog yazılmış olması da performansının gücünü zayıflatıyor .
Mehmet Günsür , gayet iyi oynasa ve elinden geleni yapsa da bir mahalle delikanlısı değil ; üstünde eğreti duruyor o kimlik .
Ve aynı şeyi Güven Kıraç için de söyleyeceğim .
Kendisinin belki de bu filmde en sevilen oyuncu olacağının farkındayım .
Filmin iyilik perisi ( İngilizce'de eşcinsel erkekler için kullanılan " fairy " kelimesi üzerinden kurulan iyi bir espri ) yaşlı eşcinsel rolünde çok keyifli bir performans vermesine rağmen aslında o duruş , o kıyafetler bir şekilde üstüne oturmuyor , dolayısıyla rol yaptığını hissetmekten alıkoyamıyorsunuz kendinizi .
Yani problem bu oyuncuların performanslarında değil , ya o rollerin üzerlerine oturmamasında ya da gereksiz ( ve ağdalı ) diyalog yoğunluğunda .
Bir itirazım da , bu filmin İstanbul'u değil sadece İstanbul'un marjinal bazı kesimlerini anlatıyor olmasına .
Bunu yapıyor olmasına değil , sanki İstanbul hakkında bir son söze ulaşmaya çalışmasına itirazım .
Bu uç örnekler İstanbul'un bir yüzü sadece , çehresi değil .
Katılır mısınız bilmem .
Sonuç olarak , öyküleri ve işçiliği iyi , bu yüzden de gayet düzgün bir seyirlik Anlat İstanbul .
İzlediğinize pişman olacağınızı sanmam .
Ama akılda kalıcı bir sinema eseri değil yine de .
Çünkü o güçlü öyküler görsellikten ziyade diyaloğa dayanan bir şekilde senaryolaştırılmış .
Kanımca sinema kelimelerin değil , resimlerin sanatıdır öncelikle .
Salondan bir memnuniyetle ayrılmamıza rağmen kısa süre sonra kaçınılmaz olarak şunu fark edeceğiz : Bu filmden aklımızda kalacak tek bir resim bile yok yazık ki .
