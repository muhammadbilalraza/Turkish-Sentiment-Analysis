İngiliz yönetmen Steve McQueen , birkaç yıl önce ilk uzun metraj filmi Açlık ( Hunger ) ile karşımıza çıktığında gelecekte başımıza ne işler açılacağını bilmeliydik .
Devlet tarafından ' siyasi suçlu ' olarak tanınma hakkını elde edebilmek için mücadele veren IRA üyesi Bobby Sand ile yoldaşlarının öyküsünü anlatan " Açlık , " gelmiş geçmiş en başarılı politik filmlerden biriydi .
Kusursuz bir gidişat ve büyüleyici bir sinematografik estetikle donatılmış bu ilk uzun metraj filmin sağlam , karakterli ve derin anlatımı Steve McQueen'in söyleyecek daha çok sözü olduğunun da habercisiydi .
Bununla beraber , ilk uzun metraj filminde izleyenlere böylesine kuvvetli bir duygu yoğunluğu yaşatan ve ayakta alkışlanan her yönetmen gibi McQueen de ikinci filmi için kolları sıvadığında aslında çok tehlikeli bir noktada duruyordu .
Sinemaseverlerin kendisinden beklentileri hayli büyüktü ve ikinci filmin seyredenlerin damaklarında aynı sarhoş edici mayhoşluğu bırakıp bırakamayacağı belirsizdi .
Ta ki ortaya Utanç ( Shame ) gibi tekinsiz bir film çıkana kadar .
McQueen , Utanç'ta deneyimlediği hiçbir ilişkide aradığı tatmini bulamayan bir adamın hikayesine odaklanıyor .
Kurumsal bir şirkette çalışan , güzel bir apartman dairesine ve eğlenceli iş arkadaşlarına sahip olan Brandon'ın yerini hayat kadınları , mastürbasyon ve rastgele cinsel ilişkilerle doldurmaya çalıştığı ruhani boşluk film süresince yerini bir türlü tamamlanmışlık duygusuna bırakmıyor .
McQueen , ' Utanç'ta tıpkı ' Açlık ' filminde olduğu gibi uzun bir süre esas anlatmak istediği olayın etrafında daireler çizerek Brandon'ın yüzeysel ve bir o kadar da çarpık gündelik ilişkilerine tanık olmamızı sağlıyor .
Bizler Brandon , sıradan bir seks bağımlısı mı yoksa Amerikan Sapığı ( American Psycho ) ( 20 ) filminin baş karakteri Patrick Bateman mı diye düşünmeye devam ederken resme Brandon'ın müzisyen kızkardeşi Sissy giriyor .
Brandon'ın yerini bulamayan öfkesi , kendini hırpalamak için gösterdiği onca çaba ve etrafına yaydığı o endişeli cinsel enerji Sissy'nin varlığıyla hikayenin her bir aşamasına beyaz bir çarşafın üzerine dökülmüş mürekkep lekesi gibi kademe kademe dağılıyor .
Böylelikle McQueen , dile getirmek istediği her duyguyu ve düşünceyi hiçbir şekilde söze dökmeden izleyenlerin zihinlerine ışınlıyor sanki .
Açlık'ta şiddetin kendisini göstermektense bedenlerde , duvarlarda ya da mekanlarda bıraktığı izlerle anlatmayı tercih eden McQueen , bu kez de dile dökülemeyen duyguların karakterlerin ruhlarında açtığı yaraları bizlere birebir hissettirmeye çalışıyor .
Toplumsal düzende söze dökülemeyen , bastırılan ve görmezden gelinen bütün tabuların varlığını etrafımızda hissetmemizi sağlayan " Utanç , " yönetmenin bu sessiz ve derinden üslubu sayesinde üzerimizde görünmez bir iz bırakıyor neredeyse .
Filmin bu etkileyici atmosferinin yaratımında başrol oyuncusu Michael Fassbender'in payının da büyük olduğunu eklememiz gerek .
Michael Fassbender'in performansı Brandon karakterinden yayılan huzursuzluğu başarıyla yansıtmakta .
Kimi sahnelerde Brandon'ın bütün iç karmaşasını tek bir bakışta ya da bir boyun büküşte özetlemeyi başaran Fassbender'in yönetmen Steve McQueen'le olan iş birliği ise gerçekten de takdire şayan nitelikte .
Brandon'ın kız kardeşi Sissy rolünde karşımıza çıkan Carey Mulligan'ın performansı da filmin tekinsiz atmosferine başarıyla uyum sağlamakta .
Mulligan'ın canlandırdığı önceki karakterlere kıyasla çok daha ele avuca sığmaz ve yırtıcı bir yapıya sahip olan Sissy , genç oyuncunun üzerine yapışan sevimli ve masum komşu kızı imajını da bir anlamda alt üst etmekte .
Bütün bu nedenlerden dolayı , Steve McQueen'in insan doğasının evcilleşme serüvenini bir kez daha merkezine aldığı yeni filmi " Utanç , " kesinlikle kaçırılmaması gereken bir yapım .
McQueen'in bastırılmış güdülerimizi ve dile dökemediğimiz karanlık hislerimizi gelecekte de su yüzüne çıkararak bizleri şaşırtmaya devam edeceğini başarıyla kanıtlayan film , uzun zaman aklımızdan çıkmayacak gibi görünüyor .
