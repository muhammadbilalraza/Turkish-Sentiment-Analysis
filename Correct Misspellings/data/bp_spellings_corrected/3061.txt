Peker Açıkalın’ın senaryosunu yazıp başrolünde oynadığı Gülcemal adlı film , sinemada çokça işlenmiş bir malzemenin üzerine gidiyor .
Siz deyin Davaro , ben diyeyim Human Nature …
Hatta başka bir açıdan Peter Sellers’lı muhteşem klasik Being There bile eklenebilir listeye .
Her biri kendi içinde başarılı bu filmlerle birlikte anmak içimi sızlatıyor ama sonuçta Gülcemal’in anlattığı da hiç bilmediği modern yaşamın ortasına aniden düşüveren bir adamın hikayesi .
Tanımadığı , varlığını bile bilmediği ama aslında Karun kadar zengin olan babası tüm mal varlığını ona bırakınca paragöz insanların hedefi haline gelen zavallı yurdum insanı !
En azından kağıt üstünde öyle .
Peker Açıkalın’ın yarattığı karaktere yurdum insanı demeye benim dilim pek varmıyor .
Gülcemal pek zeki sayılamayacak , kaba saba , aklı uçkurunda bir adam .
Ancak bu karakterden bir Recep İvedik çıkmıyor .
Ne bir halk kahramanı olabiliyor ne de eğlenceli bir tip .
Bu filmdeki Peker Açıkalın kafası mizah kime hitap ediyor olabilir , ben çözemiyorum doğrusu .
Ritimsiz , ağır aksak , lafları ağzında geveleyen , arada sırada kaba şiddete başvurmak ya da çekip gitmek dışında herhangi bir konuda net tavır bile göstermeyen , ne komik ne sevilesi bir tip Gülcemal .
Film boyunca bir an olsun zeka veya kurnazlık göstermiyor .
Bunlardan geçtim , ‘saflığıyla kazanıyor’ gibi bir durum bile yok .
Ana karakteri yaratırken formülün içine biraz olsun zeka katmayan senaryoya ne demeli hiç bilemiyorum çünkü zaten metnin tek satırında bile zekaya rastlayamıyorsunuz .
Klişe bir öykü , her türlü tutarlılık ve orijinallikten yoksun şekilde , ilkokul piyesi düzeyinde kağıda dökülmüş .
Rastgele ve mantıklı bir dizgi içinde ilerlemeyen olaylar silsilesi izliyoruz sadece .
Hadi diyelim sete ve oyuncuların doğaçlama yeteneğine güvenilmiştir belki ama o da yok .
Açıkalın dışında Cem Kılıç , Levent Tülek , Merve Sevi , Haldun Boysan gibi kimi az kimi çok ama neticede deneyimli oyunculardan mütevellit bir kadro var ortada fakat kimse filme bir şey katmak , en azından eğlenceli olabilmek için çaba göstermiyor sanki .
Bir komedinin her şeyden çok ihtiyacı olan dinamizm ve mizah zamanlamasından eser yok .
Herkes sıkkın bir halde içinde bulunduğu sahneyi oynayıp bir an önce evine veya daha önemli gördüğü işine gücüne dönmek derdinde sanki .
Bütün bunların sonucunda da hantal , bir an olsun güldürmeyen bir film ortaya çıkıyor ne yazık ki …
Gülcemal , aynı salonda filmi izlediğim iki lise öğrencisini bile hiç güldüremediyse , ben ukalalık yapıyor olamam herhalde .
Biz sinema yazarları sık sık burun kıvırsak da Şahan Gökbakar gibi isimler bunun fersah fersah ötesinde özen gösterip kafa yoruyorlar yaptıkları filmlere .
İşine özen göstermeyeni seyircinin fark etmeyeceğini zannetmek ise büyük bir aymazlık sadece . twitter : aliercivan
