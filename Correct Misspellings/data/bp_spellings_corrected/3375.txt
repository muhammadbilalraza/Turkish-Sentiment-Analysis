Eddie Murphy'nin rol aldığı filmlerin kaderi genelde bu oyuncunun performansına endekslidir .
Filmin hikayesi Eddie Murphy'nin ne kadar komik olup olmadığından daha az önemlidir .
Siz bu sempatik adama gülerken tabii , filmin gerçekten anlattığı bir hikaye varsa eğer onu da görmezlikten gelemezsiniz .
Zira film boyunca sizi güldüren Murphy , gereken göndermeleri komikliğinden verdiği bilinçli ödünlerle seyircinin yakalamasını sağlar .
Filmin genelinde güldüren bu adam , bir noktada durağan ve dramatik bir ruh haline bürünerek o anın altını çizer .
Keskin bir oyunculuk manevrasıyla ayrılan gülünç ve dramatik olan arasındaki ayrım , fark edilmeyecek gibi değildir .
Komedi filmlerinin çaresi henüz bulunamamış ve adına " güldürürken düşündürmek " denen bulaşıcı rahatsızlığı Eddie Murphy filmlerinde de kısmen karşımıza çıkar .
Eddie Murphy'nin oynadığı filmlerin yönetmelerinin isimlerini hatırlamakta zorlanırsızınız , hatta hatırlayamazsınız da .
Film bir " Eddie Murphy " filmidir çünkü .
Gerisi " hikayedir " .
O hikaye bölümü ne kadar kişiyi ilgilendirir tartışılır tabi .
Afacanlar Yuvada yine bu minval üzerinde ilerleyen bir film .
Eddie Murphy'nin filmde canlandırdığı karakter mesleki dönüşümü açısından yukarıda bahsedilen ayrımı seyircinin rahatça algılayabilmesini sağlar nitelikte .
Zira filmin başında Murphy amacına ulaşmak isteyen her reklamcı gibi , tüm yolları kullanarak amacına ulaşmak istiyor .
Hedef kitlesi çocuklar olan bir besini pazarlayabilmek için olmadık yöntemler deniyor .
Sonuçta başarısız oluyor .
O kadar ki bu başarısızlık işinden kovulmasına bile yol açıyor .
İşini kaybedince çok fazla ilgilenemediği çocuğunu pahalı olan çocuk yuvasından almak zorunda kalıyor .
O zamana dek doğru düzgün ilgilenemediği çocuğuyla gündüzleri ilgilenmeye başlıyor .
Daha sonra birden bire dahiyane bir fikir geliyor aklına .
Bir çocuk yuvası açmak !
Şimdiye dek işiyle haşır neşir olmaktan evine ve ailesine doğru düzgün zaman ayıramayan bir baba için oldukça cesur ve riskli bir karar gibi görünüyor bu .
Yine kendisi gibi işini kaybeden arkadaşıyla birlikte evinde bir çocuk yuvası açıyor .
Balıklama dalınan bu iş doğal olarak filmin komedi unsurunu oluşturuyor .
Etrafta arızalı çocuklar da fink atınca gülmek için yerince mazeretiniz oluyor .
İki ortak , başlangıçta yüzlerine gözlerine bulaştırsalar da sonunda samimiyetleriyle işin üstesinden bir şekilde geliyorlar .
Üstelik civarda askeri disiplinle eğitim veren bir başka okulun eğitim anlayışı da bir güzel yerden yere vuruluyor .
Anlamamız gereken şu yani : " Çocuklara sevecen ve samimi yaklaşınız . Baskıcı tutum körpe ruhlarını örseleyebilir . Onların kendilerini keşfetmesini sağlayın . Kendi beklentilerinize göre onları şekillendirmeyin . Bırakınız onlar kendi içlerindeki cevheri keşfetsinler . Bu yönde onlara sadece aracı olun . Müdahaleci bir tavır , dayatmacı bir zihniyet onları şimdiden mutsuz bir hayatın kollarına salmaya yeterlidir . "
Eğlenirken düşünmemiz gerekenler listesinde bunlar var yani !
" Rakip ana okulu " askeri disiplini çağrıştıran bir tarzla eğitim veriyor ve bu oldukça karikatürize bir anlatımla eleştiriliyor .
İki keskin karşıtlığın böylesine karikatürize bir anlatımla verilmiş olması her ne kadar durumun gerçekliğine inansanız bile ister istemez biraz basit gibi geliyor .
Ama konu çocuklar ve öğrenmemiz gereken önemli şeyler var .
İki aile babası oldukça farklı yöntemlerle çocuk yetiştirmeye deniyorlar .
Tamamen doğaçlamaya dayanan bu eğitim sırasında , başlangıçta kaos yaşıyorlar .
Fakat zamanla çocuklara alışıp onları tanımalarıyla birlikte işleri yavaş yavaş yoluna sokmayı da beceriyorlar .
Üçüncü eğitmen olarak aldıkları Star Wars takıntısı olan arkadaşlarının çocuksu ruhu da bunda etkili oluyor .
Hiç bir pedagojik formasyonları olmamasına rağmen samimi ve komik tavırlarıyla gitgide başarılı olmaya başlıyorlar .
İsimleri civarda yayılmaya başlayınca rakip çocuk yuvasındaki çocuklar bir bir bu yeni ve ilginç yere akmaya başlıyor .
Bu noktadan itibaren olaya ticari açıdan bakan " kaka okul " olmadık kötülükler yapmaya başlıyor .
Anlıyoruz ki bu kaka okul aslında olayın ticari boyutunu daha da önemsiyor .
Ne kadar da yanlış !
Oysa babalar , reklam işindeyken olayın ticari boyutundan başka bir şey düşünmezken , daha sonra yeni işleriyle birlikte git gide kendi özlerini keşfediyorlar .
Aslında ideal bir baba ve eğitmen olduklarını anlıyorlar .
Çocukları kandırmak değil artık amaçları .
Onlara doğruyu ve güzeli eğlenceli bir şekilde göstermek .
Ne kadar da anlamlı !
Filmin belki de tek etkileyici sahnesi ise film boyunca sürekli DC Comics'in atik kahramanı Flash'la kendini özdeşleştiren ve kostümünü üzerinden hiç çıkarmayan çocuğun yaşattığı şaşkınlık .
Giydiği kostümden ötürü yüzü hiç görülmeyen bu çocuk kendisine ismiyle hitap edildiğinde hiç oralı olmuyor .
Kendisine sadece Flash diye seslenildiğinde oralı oluyor .
Bir gün çocuk ortalarda gözükmüyor .
Uzun aramaların sonucunda çocuk değil kostümü bulunuyor sadece .
Mutfağa gittiklerinde daha önce hiç yüzünü görmedikleri bir çocuğu fark ediyorlar .
Flash maskesini düşürüyor yani .
Artık kendisi olmaya karar veriyor .
Ne kadar dokunaklı !
Gerçekten .
Gülerken düşündüklerimizin izini sürerek geldiğimiz noktada parmaklar ebeveynleri işaret ediyor .
Çocuk yetiştirmenin bir hobiden öte bir iş olduğunu anlıyoruz .
Ciddi gibi görünen bu iş , eğlenceyle süslenirse hem sizin için hem de çocuğunuz için oldukça keyifli bir hale gelebiliyor .
Önemli olan içinizde annelik ve babalık duygularıyla samimi bir biçimde iş birliğine geçmeniz .
Ne kadar doğru !
