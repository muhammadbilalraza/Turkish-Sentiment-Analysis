Lisede İngilizce dersinde okumak zorunda olduğumuz edebiyat eserlerinden üç roman beni çok çok etkilemiştir : Lord of The Flies , Rebecca ve The Great Gatsby .
İlerki yıllarda , kendi edebi okuma seçimlerimi yaparken bu romanlara tekrar tekrar geri dönmüşlüğüm vardır .
Bu üç romanın da sinema adaptasyonlarının olması şahsım adına bir tesadüf olmasa gerek .
Lord of the Flies’ın film adaptasyonunu lisede izlettiklerini hatırlıyorum , The Great Gatsby’nin 1974 yapımı filmine ise televizyonda rastlamış , romanı ezbere bilen 20’lerinde bir genç olarak ağzım açık , cümleleri tekrarlaya tekrarlaya izlemiştim .
Daisy’nin alay edercesine söylediğini derste defalarca vurguladığımız : “I’m paralyzed with happiness” cümlesinin vücut bulmuş halini izleyebiliyor olmak , o zamanki bana yetmişti , sinemasal anlamda değerlendirmemiştim açıkçası .
Günlerden Çarşamba , yıllardan 2013 , konumlardan Cannes .
Festivalin açılış filmi Muhteşem Gatsby ( The Great Gatsby ) .
2012 yapımı , 3D bir Baz Luhrmann harikasından bahsediyoruz bu kez .
3D sevmeyen biri olarak önce bu filmde 3D’nin ehemmiyeti ( ? ) hakkında bir - iki kelam edip onu hemen aradan çıkarayım .
Her şeyden önce şu gözlük meselesine cidden alışamadım .
Aslında sadece 3D için yapılmış aksiyon filmlerindense bu tarz filmlerin sadece belirli sahneler için , sebebi belli bir derinlik adına 3D yapılmalarını daha çok takdir ediyor ve tercih ediyorum .
Fakat öte yandan yorucu 3D deneyiminin sadece 3-4 derinlikli sahne için kullanılması bir o kadar da gereksiz oluyor …
Muhteşem Gatsby’de 3D’nin mekanlar , yağan kar , yazılan mektupların , söylenen sözlerin kar taneleri gibi havada uçuşan kelimelere dönüşmesi ve bunun gibi farklı bazı sahnelerde etkileyici olmadığını söylemek güç .
Yine de 3D olmayan Luhrmann imzalı bir Muhteşem Gatsby , etkisinden hiçbir şey kaybetmiş olmaz .
Romandan yola çıkarak hikayeye bakmak gerekirse , Carraway isimli bir karakterin ağzından dinlemekteyiz olan biteni .  Borsacı bir genç olan Carraway , Amerika Long Island tarafında bir ev tutar , böylelikle birkaç yıl önce evlenmiş olan kuzeni Daisy’i de daha sık görecektir .
Bir de gizemli komşusu Gatsby vardır ki tüm çevresi ondan bahsetmektedir .
Sahi , kimdir bu Gatsby ?
Bir katil ?
Oxford’lu bir centilmen ?
Zengin bir işadamı ?
Yalnız bir zavallı ?
Carraway kendi başına gelenleri anlatmaktadır ve fakat kendisi bu hikayede oldukça pasif bir karakterdir .
Olan bitene şahit olan , olayları gözlemleyen ve betimleyen yapısından dolayı hikaye zaten sinemasallaştırmaya çok çok yatkın .
Zira sinema , içinde gözlem ve gözetlemeyi de barındıran bir sanat .
Çoğunlukla filmlerde hikayeyle seyirci arasına kimse girmez , gözleyen birebir biz oluruz ve gözümüzün önünde başka insanların hayatlarında birtakım olaylar cereyan eder .
Romanın hikayesinde ise bize olayları kendi ağzından anlatan kişi zaten adeta kendi hayatında bir film izlemektedir .
Kuzeni Daisy’nin evliliğindeki sıkıntılara , aldatılmasına , Gatsby denen gizemli kişinin varlığına , Gatsby ile Daisy’nin arasındaki gizemli bağa , tüm bunlara şahit olmakta ve dayanamayıp aktarmaktadır sadece .
1920’lerin Amerikasını , o “jazz age” denilen şaşa dolu zamanı da anlatışıyla Fitzgerald gerçekten de “neden sinemaya uyarlanmasın ki” dedirtecek bir roman yazmıştır .
Gerisi ise bunu ele alacak yönetmenin ve belki de tüm ekibin yaratıcılığına , kitabı doğru “okuma” , doğru “görme” , doğru “gösterme” yeteneklerine kalmıştır .
Baz Luhrmann bu konuda biçilmiş kaftandır diyebilir miyiz ?
Son filmi Kırmızı Değirmen ( Moulin Rouge ! ) olan bir yönetmenden bahsediyoruz .
Hayalgücünün , hikaye anlatımının başarısından emin olduğumuz , görsel anlamda bizi besleyeceğinden şüphe duymadığımız bir yönetmene emanet Muhteşem Gatsby .
İyi ki de öyle .
O şaşalı dönemi daha renkli , daha eğlenceli , daha pastel , daha karnavalesk bir şekilde anlatabilecek yönetmen var mıdır tartışılır .
Müzik filmdeki karakterlerden biriydi diyecek kadar farklı bir yönetmen .
Dönemi yansıtması adına dekor ve kostümlerin başarısını teslim etmeden geçmek de olmaz .
Görsel bir şölene hazırlıklı olun .
Romanda seçilen kelimeler o kadar lezzetlidir ki , kitabı sesli okumak , o kelimeleri ağzınızda yuvarlamak istersiniz .
Yönetmen bunun farkında olsa gerek , kitabın kelimelerine sadık kalmak istemiş ve bunun için de romanda Carraway’in biz okuyucuyla paylaştığı cümleleri , Carraway bir psikoloğa anlatıyormuş gibi senaryolaştırmış , bence çok akıllıca !
Roman yazıldığı günden bu yana Amerikan Rüyası’nın gerçekleşememesi , Amerika’nın o dönem içinden geçtiği buhranı anlatan , çerçevesini de bir aşk hikayesi üzerinden yapan bir roman olarak anılmıştır .
Filmde elbette aşk hikayesi daha önde , Amerika’nın içinden geçtiği kayıp dönem ise fon olarak filme eşlik ediyor .
Fakat bu filmi çok da düşüren bir durum değil , zira bu herhangi bir aşk hikayesi değil .
Gatsby ve Daisy’nin aşkına ucundan köşesinden bulaşan herkesin karakter analizlerinin yapıldığı bir hikaye bu adeta , Carraway’in Gatsby’e düşkünlüğü üzerine bir karakter analizi de yapabilirsiniz , Daisy’nin kocasının yaşadıkları üzerinden de , ve hatta Gatsby’nin yanında çalışanlara kadar …
Kitapta hal  zaten böyleyken filmin de kitabın bu gücünü çok iyi kullanmış olması bir artı .
Leonardo DiCaprio’nun bu anlamda harikalar yarattığını söylemek gerek .
Bu denli göz önünde ve popüler bir oyuncu olarak Gatsby gibi karmaşık ve değerli bir karakteri bu denli kendini unutturarak , Gatsby’i gerçekten hayata geçirerek canlandırabilmesi , gerçekten büyük başarı .
O saplantılı aşkına inanmamanız imkansız !
Kitaba kelimelerine kadar sadık kalsa da , romanı okurken hissettiğiniz nüktelerden , bazı ince noktalardan pek eser yok filmde , fazla net , ne gösteriyorsa onu demek isteyen , yan anlamlara ihtiyaç duymayan bir film olmuş .
Fazla renkli , şaşalı ve ünlü isimleri biraraya getiren bir yapım olması , 1920’lerde yazılmış ve  sistemi eleştiren değerli bir edebiyat eseri olan romanın yanında ciddiye alınmamasını sağlayabilir .
Bu kadar irdelemezsek ise başarılı bir yapım olarak sinemalarda yerini alıyor , gözlerimiz bu karnaval havasının içinde adeta bayram ediyor !
