Kara Bela , cıvıklığa tamah etmeyen , pespaye esprilere prim vermeyen , kaba saba cinsellik şovu ve dozajı artırılmış argo sarfiyatına tenezzül etmeyen , sevimli , sımsıcak bir komedi olarak , haftanın öne çıkan aile filmlerinden biri .
Filmin tüm omurgasının üzerine oturtulduğu oyuncu Cengiz Bozkurt , benzersiz vücut dili ve mimikleriyle , olağanüstü performansıyla filmin komedi unsurunun hep üst seviyede seyretmesini sağlıyor .
Bozkurt öyle bir oyuncu ki ; hem uç nokta bir gıcıklığı , sarılası bir sevimliliği , kafasına kurşun sıktıracak denli bir iticiliği ve aynı zamanda şefkate boğmak isteyeceğiniz şirin bir kuçu kuçu sıcaklığını aynı potada eritebiliyor ; salt bu özellikleriyle bile , tek başına her türlü filmi , oyunu sürükleyebilecek kapasitede bir yetenek .
Doğrusu , Cengiz Bozkurt gibi çok yönlü oyuncular ilgi ve takibi hakediyorlar .
Bozkurt , Kudret rolünde sümsük bir işsiz orta yaşlı loser’ı mükemmel resmediyor ; filmi izlerken Kudret ile Cengiz Bozkurt’un kişiliklerinin iç içe geçmiş olduğunu düşünmeden edemiyorsunuz .
Bana göre bu filmin en büyük başarısı kast seçimindeki özen ve rol alan tüm oyuncuların filmin doğasıyla uyumlu bir çizgide hareket etmeleri , oyunculuk bağlamında hiç sırıtmamaları ve Kara Bela konseptinin sıcaklığını layığıyle filme yansıtabilmelerinde aranmalıdır .
Seda Bakan , özgün güzelliğiyle şirin aurasını birleştirdiği her zamanki inandırıcı “masum , korunmaya muhtaç prenses” tarzını Burcu rolüyle ete kemiğe büründürürken , seyyar satıcı Güven rolünde Erkan Kolçak Köstendil , sahici olduğu kadar romantik serseri rolüne tastamam uyan bir doğallıkla filme artı değer katıyor tıpkı Cihan Ercan ve deneyimli oyuncu Tarık Ünlüoğlu gibi .
absürt Komedi ile Romantik Serüven tarzlarının karışımı bir içerikle ilerleyen film , yer yer durağan bir yapıya bürünse de oyunculukların kendine has performansları filmin ritmini hiç düşürmüyor ve kolay izlenebilen , ailece ya da sevgiliyle izlenebilen bir yapım ortaya seriliyor .
Leyla İle Mecnun gibi önemli bir dizinin senaristliğini yapmış ve daha önce Bana Masal Anlatma adlı sinema filmini de yazıp yönetmiş Burak Aksak’tan başarılı , sıcak bir komedi filmi Kara Bela .
@atlantisliadam
