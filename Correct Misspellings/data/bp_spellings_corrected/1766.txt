Brian De Palma !
' Bay ağır çekim ' !
Plan - sekans ustası .
Gölgelerin adamı .
Eksantrik karakterlerin , bölünmüş kişiliklerin , tekinsiz tiplerin portrecisi .
20 yaşında " Icarus "
( 1960 ) adlı kısa filmle başlayıp , ilk uzun metrajlı filmi " Murder à la mod "
( 1968 ) ile ticari gösterimlere dâhil olduğu sinemada , insanların iç gerçeklerinin , bazen de sahip oldukları özel güçlerin bu dünyaya yaptığı garip katkılarla , kendine özgü estetik anlayışının altını çizerek ilgilendi .
Hicivsel bakışa sahip esrarengiz , gerilim hikâyeleri ile komedilerden , korkunun has unsurlarını kullandığı filmlere ( " Sisters " ; " Günah Tohumu ( Carrie ) " ) yöneldi .   Hitchcock'un mirasını sahiplenmeye çalışsa da , bir süre sonra yasadışı yaşayanların öykülerine ( Yaralı Yüz ( Scarface ) ; Carlito'nun Yolu ( Carlito's Way ) )  ve savaşın çirkin yüzüne ( Casualties of War ) ve de metafiziksel serüvenlere ( Görev Mars ( Mission to Mars ) )  daldı .
 " Korku filmleri seyretmem ve tabii kendi filmlerime de gitmem " gibi bir laf ettiği kayıtlara geçen De Palma , olgun çağında , yani son 11 yılda , sadece dört film çekebildi .
Eski formundan bir hayli yitirdiğini söylemek mümkünse de , sinemasını başından itibaren takip edenler için her daim sürpriz lezzetler sunduğunu da belirtmek gerek .
" Öldüren Tutku ( Passion ) " tam da böyle bir film .
Kırılma noktası olan bir cinayetten başlayarak , kadrajlardan ışıklandırmalara , özel renk seçimlerinden bölünmüş ekran psikolojisine , bir De Palma filminin izlerini taşımakta .
Onun , örneğin " Öldürmeye Hazır ( Dressed to Kill ) "
( 1980 ) adlı , cinayet merkezli psikolojik gerilimini seyretmiş olanlar için bir ' dejavu vu ' etkisi söz konusu olabilir .
Fransız usta Alain Corneau'nun ( 1943-2010 ) son filmi " Crime d'amour " un ( 2010 ) yeniden çevirimi olan filmi Berlin'de çeken De Palma , öykünün ana karakterleri olan iki kadın ( aslında üç ) arasındaki oyunda , insan ruhunun tüm karmaşasını ve değişkenliğini yansıtıyor .
Konu , aynı firmada , hem iş , hem de özel hayatları iç içe geçmiş kadınlar olduğunda , rekabet , kıskançlık , ihtiras , sahiplenme , intikam , sevme , hayranlık , irade çatışması , erkeklere göre , daha şiddet , anlam ve duygu yüklü tezahür ediyor .
Yani kadınların dünyası , çok daha basit varlıklar olan erkeklerinkine göre oldukça tehlikeli .
Film , rolleri sürekli değişen ve kendileri tam bir bulmaca olan iki kadının etkileşiminde , bir yerden sonra stiliyle seyirciyi kâbuslara dâhil ediyor .
De Palma'nın kadim bestecisi , üretken İtalyan Pino Donaggio'nun gizemli müziği ile gölgelerine karıştığınız bir ' kara film'e dönüşüyor .
Filmdeki , Claude Debussy'nin " Bir faunun öğleden sonrası için prelüt " adlı eserinin Vaslav Nijinsky tarafından uyarlanmış balesine paralel cinayet sahnesi de , kadınlar için özenle seçilmiş gibi : Akıl , incelik , hayvani dürtü ve şehvet aynı varlıkta , hatta aynı anda !
Rachel McAdams , Noomi Rapace ve Karoline Herfurth , üç farklı renkteki üç tekinsiz kadında , De Palma'yla mükemmel bir işbirliği gerçekleştirmişler .
Hikâyenin ayrıntılarına girmek doğru değil ; şunu söylemekle yetineceğim .
Modern dünyanın ' femme fatale'leri arasındaki mücadelelerde , eski sinemanın ( 50'lerin , 60'ların ) izlerini sürerken , beyazperde hazzının zirvelerinde gezineceksiniz .
