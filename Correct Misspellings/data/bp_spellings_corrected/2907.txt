Karışık gündemimizle ve yaşam şartlarının gün geçtikçe zorlaştığı , insan ilişkilerinin sanallaştığı dünyada giderek psikolojimiz bozulurken , kim normal kim değil ; sınırlar bulanıklaşıyor .
Bir taraftan da teşhisi konan , yaptıkları her şeyin kabul görüldüğü kişiler var .
Delisin !
Delisin ! ’de , delilikleri meşrulaşmış üç akıl hastasının her türlü absürtlüğe izin veren hikâyesini izliyoruz .
Uzun süredir akıl hastanesinde tedavi gören Sadri , Asabi Rami ve Tombik Fırat , şizofreni teşhisiyle hastaneye gelen Arhan'dan aldıkları akılla hastaneden kaçmaya karar verir .
Arhan’ın dışarıdaki hayata dair vadettiği tanışacakları kadınlar ve gezecekleri yerler bu kararı almalarına sebep olmuştur .
Beş kuruş parasız atıldıkları bu yeni dünyada güzel ve genç Burcu ile tanışırlar ve üçlü , ne olup bittiğinin farkında olmadıkları bir maceraya atılır .
Deliliğin insanlara her şeyi yapma hakkı tanıdığını düşünürsek ; bu kavram , bir hikâyede mizahın çok rahat zenginleşebileceği bir alan açıyor .
Nitekim delilik kavramını ; akıl sağlığı sorunlarının kültürel karşılığı olarak , çok da negatif bir anlam yüklemeden kullanıyoruz .
Ki buna dair ‘delidir ne yapsa yeridir’ gibi söylemler , kendimiz için dahi söylense gülüp geçiyoruz .
Hatta bizim için kimi zaman - Türk Sineması’nda da - dünyadan kopan bu kişiler saflığı simgeliyor .
Akıl hastanesinden kaçan Sadri , Rami ve Fırat karakterlerinin yaptıkları ve aralarında geçen diyaloglar da bu alandan fazla klişeleşmeden faydalanıyor .
Karakterler derin olmasa da tipleştirilmeden kendine has özellikleriyle hikâyede vücut buluyor .
Özellikle Rami karakteri hem Turgut Tunçalp’in başarılı performansı hem de karakterin yapısı ile ilgi çekiyor .
Fakat üçlünün arasındaki diyaloglar ve durumlarda mizahın yeterince güçlü olmadığını söyleyebilirim .
Filmin en büyük sıkıntısı , hikâyede bırakılan büyük boşluklar .
Burcu karakteri neden akıl hastalarıyla yoluna devam ediyor ?
Onları kullanıyor mu , yoksa sevmiş midir ?
Sevmişse neden sevmiştir ?
Gülmek dışında hiçbir paylaşımı olmayan bu kişileri neden kurtarmak ister ?
Vb . hiçbir cevabı alamadığımız bir akış izliyoruz .
Karakterlerin geçmişlerine dair küçük - o da mizah parçası olarak - bir bilgiden başka elimizde hiçbir şey yok .
Karakterlerin yalnızca o anki durumlarına şahit oluyoruz ve bağ kurmakta zorlanıyoruz .
Özellikle filmin sonunun bağlanış şekli ise daha başka soruları akla getiriyor ve cevapsız bırakıyor .
Bu da izleyiciyi hikâye açısından doyurmuyor .
Twitter : fundasuo
