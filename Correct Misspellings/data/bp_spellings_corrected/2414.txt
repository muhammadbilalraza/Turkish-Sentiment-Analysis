Yargısız İnfaz , 11 Eylül'den sonra Amerikan Sineması'nın politik gerilime gösterdiği ilgi yolunda yeni bir adım .
Adımını diğer yapımlara göre daha bir nazlı atıyor .
Ne Syriana gibi cesur bir politik tavrı var , ne de Babil gibi fazla dışavurumcu .
Yönetmeni hikayenin gerisinde kalan bir gölge gibi , fazla bir varlık gösteremiyor .
Kendi başına akan hikaye , sonundaki sürpriz rötuşla , bir şeyleri ispatlama derdinde olmadan sona eriyor .
Aslında Babil aleyhine oy kullandıktan sonra , bu filmin basit anlatım dili , ruh okşayıcı türden .
Bir yönetmenin " dünya olayları benden sorulur " edasını gözlemlemek zorunda kalmamak gerçekten yüreğe su serpiyor .
11 Eylül'den sonra çıkan birçok " Amerika kendini keşfediyor " alt - metinli filmlerin arasında , Yargısız İnfaz , Türkçe adına layık olarak , olan bitene yargısız infaz yapmadan yaklaşıyor .
11 Eylül'den sonra çıkarılan sert anti - terörizm yasaları bünyesinde , herhangi bir şüpheliyi dava açmadan sorgulamayı onaylayan " rendition " uygulaması , bu filmin tartışmaya açtığı kritik konu .
Bir terörist tarafından yanlışlıkla cep telefonundan aranmışsanız , kimya mühendisiyseniz ve Ortadoğulu bir ülkenin vatandaşıysanız vay halinize !
Kendinizi Amerika tarafından kullanılan ve kim bilir nerede bulunan bir sorgulama hücresinde bulabilirsiniz .  Film , terörizme olabildiğince sert bir şekilde karşılık vermeyi öngören bu sistemde öngörülmeyenlerin altını birçok farklı yönden ışık tutarak çizmeye çalışıyor .
Sorgulanmak için alıp götürülen adamın Amerikalı karısının ( Reese Witherspoon ) çaresizliğini göstererek .
Sorgulamayı gözlemleyen CIA ajanının , şiddet karşısında geçirdiği evrime bizi şahit yaparak .
Ve tüm bu sorgulama süresince esas trajedilerin es geçildiğine işaret ederek .
Evet , bu paralel hikayeler ile karakterler üzerinden güzel bir kolaj yaratılıyor .
Ama ne yaparsa yapsın , yine birçok filmin içine düştüğü şu siyah beyaz eksenden kurtulamıyor Yargısız İnfaz .
Yani nedense yine politik malzemesini popüler kılabilmek ve gerekli reaksiyonu yaratabilmek için , bir uçtan diğerine gidiyor ve politik sinema adına çok önemli olan gri alanı görmezlikten geliyor .
Politik gerilimin ağlarının örülmesi için , mutlaka trajik ve mutlaka can yakıcı hikayeler mi olmalı ?
Mutlaka suçlu ya da suçsuz mu aranmalı ?
Karton karakterler mi yaratılmalı ?
Sorgulama için götürülen Mısırlı adamın Amerikalı bir karısı olmasaydı , biz bu filmden doğru mesajları çıkaramaz mıydık ?
CIA ajanı sorgulama sırasında aklını yitirir noktaya gelip kendisini içkiye vermeseydi , yaşadıklarının ne kadar zor olduğunu algılayamayacak mıydık ?
İşte bu türden sorular , Amerika'nın Ortadoğu ile ilişkisini ve terörizmi sorguladığı bu gibi filmleri sorgulanması gereken filmlere dönüştürüyor .
Belki de politik gerilim filmi yapan yapımcıların , kullandıkları malzemenin dramatik heyecanının ötesine geçip , öncelikle kendilerini sorgulamaları gerekiyor .
Sorgulamayı iyi beceremeyen , sorgulattırmayı da iyi beceremiyor çünkü .
Yine de " Amerika Kendisini Keşfediyor " giriş dersi olarak Amerikan okullarında bolca gösterilebilir diye düşünüyorum ; bilmiyorum biraz ağır mı oldu .
Ne kadar eleştirsem de , bir süre bizim de " Türkiye Kendisini Keşfediyor " temalı filmlere ihtiyacımız var diye düşünmeden edemiyorum .
