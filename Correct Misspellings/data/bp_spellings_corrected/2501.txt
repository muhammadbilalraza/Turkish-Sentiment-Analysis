Animasyonların en doğrucu , çevreci ve cesur mesajları verdiğini her animasyon filmi yazımda tekrar ediyorum etmeye de devam edeceğim .
Tabii animasyonların da ülkelerine ve yaratıcılarına göre çok büyük farklar barındırdığı aşikar .
Örneğin Hollywood daha büyük yani şov gibi aktarıyor derdini .
Oysa Japon anime ustaları büyük bir sadelik ve içtenlikle çiziyorlar hikayelerini .
Miyazaki ustanın filmlerine büyük küçük herkesin hayran olması , büyük hayallerin arasına sıkışmış naif karakterlerde ve hikayelerde saklı olmasında yatıyor .
Isao Takahata ustanın tarzı da öyle .
Prenses Kaguya Masalı gibi bir şaheseri izlemek için 14 yıl beklemeye değiyor işte bazen .
Tabii ustanın dağların tatlı ve haşarı kızı Heidi'nin anime yaratıcısı olduğunu ve hemen ardından da Ateşböceklerinin Mezarı gibi en iyi savaş filmlerinden birini çektiğini de ekleyelim .
Aynı zamanda usta sinema eleştirmeni Roger Ebert onaylı bir iddia ki bu katılmamak mümkün değil .
Duygusal formları inanılmaz bir biçimde yukarıda tutan bu filmde gözyaşı dökmeyen birine henüz rastlamadım , savaş ağlatır , savaşa ağlanılır .
Savaştaki çocuklara ise hepten ağlanılır !
Gelelim ustanın masal gerçek prenses hikayesine .
Eski bir Japon efsanesinden uyarlanan hikaye epik olmasının yanı sıra suluboya çizimleriyle farklı bir dünya atmosferi vaat ediyor .
Sanki Kaguya'nın hüznüne eşlik ediyor o silik renkler .
Bir bambu ağacının oduncu ve karısına armağanı olan Kaguya'nın hayatı iki yönlü ilerliyor .
İlkinde doğanın içinde mütevazı , sevdiği insanlarla mutlu bir hayat süren Kaguya , babasının onu prensesler gibi yaşatmak isteğiyle başka bir yaşam formuna geçiyor .
Kontrollü , sınırlı ilk dünyasına tamamen uzak .
Özlemler , rüyalar ve acılar etkin bu yeni dünyasında .
Aslında hikaye doğadan koparılan bir tohumun yavaş yavaş çürümesini anlatıyor .
Sonuçta Kaguya doğanın bir armağanı ve oradan koptuğu anda da gücünü kaybetmeye başlıyor .
Hayat bulduğu toprakların özlemiyle eriyip gidiyor .
Animenin en güzel tarafı oduncunun ellerine doğuveren Prenses Kaguya'nın hali .
El kadar haliyle sanki Yonebayashi imzalı ' Aşırıcılar ' kafasında gidecekmiş gibi duran film sonrasında Kaguya'yı tombul ve çabuk büyüyen bir bebeğe dönüştürüyor .
Bebeğin büyüme sahneleri özelikle çok başarılı ve sevimli .
O yüzden filmi izlerken fantastik yükselişlerle gerçekliğin dans eden yanı daha etkili bir seyirlik sunuyor .
Bazıları düşlerle kesilen ana öykünün bir parça uzadığını düşünebilir ama öyle değil .
Hikaye her aşamaya eşit yaklaşıyor , bu da verilen etkiyi hep diri tutuyor .
Bir de özellikle Prenses Kaguya'nın taliplerinden istedikleri şartlar ve yerine getirilme kandırmacası hikayenin özünü ortaya koyar durumda .
Doğadan gelen Kaguya gerçek hayatın dayatması ve kandırmacasıyla karşı karşıya kalınca uyum sağlamak da zorlanıyor .
Miyazaki ile çalışma arkadaşı olan Takahata , tarz olarak Miyazaki ile benzeşse de Takahata daha ayakları yere basan , gerçekçi demek daha doğru olacak , masallara imza atıyor , karşımızda 1935 doğumlu Fransız Yeni Dalga ve İtalyan Yeni Gerçekliğinden fazlaca etkilenmiş bir yönetmen var .
Bu bile güzel hikayeyi mucizevi kılıyor ki gerçekten de öyle .
Müzikleri , karakterleri ve mizahıyla dörtlük dörtlük bir anime .
Büyük küçük herkese tavsiye olunur . twitter . com / BanuBozdemir
