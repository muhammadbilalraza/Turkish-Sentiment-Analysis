Audrey Tautou deyince hep bir ağızdan " Amelie " diye bağırasımız var , öyle değil mi ?
Halbuki aradan nereden baksanız 10 sene ve birkaç Audrey Tautou'lu film geçti .
Bir Jean - Pierre Jeunet filmi olan Amelie ( Le Fabuleux destin d'Amélie Poulain ) , modern Paris hayatını kartpostallaşırarak hicveden , farklı ve hoş bir filmdi ve aldığı bir çok ödülle de adından epey sözettirmişti .
Filmdeki " Amelie Poulain " karakteri de Tautou'ya yapışıp kaldı kısacası .
Bir romantik komedi diyebileceğimiz Aşkın Renkleri ( La Délicatesse ) nde yaşça daha olgun bir Tautou ile karşı karşıyayız , hem yılların doğal getirisi hem de rolün gereğiyle .
Burada Nathalie'ye can veren Tautou , başarılı bir iş kadınıdır , yönetici pozisyonundadır .
Fakat tipinin bir getirisi olarak kendisini filminde oynatmak isteyen tüm yönetmenlerin bilinçli tercihi olan Tautou , ne kadar büyüse de , içindeki muzır , hafif çılgın ve fazla doğal çocuk , gözlerinden hiçbir zaman gitmeyecek gibi görünmekte .
Dolayısıyla filmimizdeki Nathalie de , evet olgun , hatta evli bir genç kadındır ama bir o kadar çocuksu , bir o kadar naif , doğal ve sempatiktir .
David Foenkinos'un tüm dünyada çok satan romanını , kardeşi Stéphane Foenkinosile birlikte yönetmen koltuğuna oturarak sinemalaştırma fikrinin sonucu olan filmin konusu ise kısaca şu : Nathalie hayatının aşkıyla tanışarak harika , imrenilen bir evlilik yapar .
Fakat kocasının bir kazada ölmesiyle hayatı altüst olur .
Kocasına duyduğu aşkı içine gömen Nathalie , hislerini gösteremeyen , asosyal ve işkolik birine dönüşür .
Bir gün hiç hesapta yokken kendini çalışma arkadaşlarından biri olan Markus'la öpüşürken bulur .
Kimsenin çekici diyemeyeceği , dahası silik bir tip olan Markus'la karizmatik Nathalie'nin nasıl bir geleceği olabilir ki ?
Nathalie karakterini ister istemez " Amelie Poulain " karakteriyle kıyaslama ihtiyacı duyuyorum çünkü gerçekten de benzeşen noktalar var .
Benzeşen en önemli nokta aslında iki genç kadının da karakterlerinin en önemli özellikleri .
İkisi de doğallıklarıyla marjinaller .
Açmak gerekirse , ikisi de öyle doğal davranıyor ve öyle basit şeylerden hoşlanıyorlar ki , meşhur düşünür Osho'nun da savunduğu gibi , öyle sıradanlar ki , bu yönleriyle olağandışılar .
Bu yüzden de dikkat çeken , beğenilen , arzulanan insanlar .
Filme dönersek Nathalie , işyerinde saygı duyulan , hafif çekinilen , hayran olunan biri .
Hatta aşık olunan biri .
Patronu ona körkütük ve açık açık aşık .
Halbuki Nathalie , açık saçık giyinen , kadınsı ve gösterişli biri değil , tam aksine , oldukça sade .
İşte bu sadeliği herkesi çeken özelliği oluyor ve eşini kaybetse de , tuttuğu yasın bile onu çekici kıldığı konuşuluyor arkasından .
Film yer yer epey güldürüyor , mizahi yönü baskın .
Ölüm , yas gibi konuları bile oldukça hafif geçmiş , duygu sömürüsü yapmayan bir film .
Teknik yönden de keyifli yanları var , sahne geçişlerinde kimi yerlerde değişik kurgu teknikleri kullanılmış , örneğin Nathalie , sevgilisiyle gündelik kıyafetlerle eleleyken birden kamera etraflarında döner ve artık gelin / damat olmuşlardır .
Filmin sonlarına doğru , Nathalie'nin çocukluğunun geçtiği bahçede onun tüm çocukluk hallerini aynı bahçede koşturma fikri gibi kimi detaylar oldukça keyifli bir izlenceye dönüştürüyor filmi .
Ve gene Amelie'de olduğu gibi , başarılı bir soundtrack albüm bizi bekliyor sanki !
Şu ılık bahar aylarında gevşeyen gönül yaylarınızı da alıp gidin bu filme ve yüzünüzde tuhaf bir gülümsemeyle çıkın salonlardan derim . twitter : @blossomel
