Sonda söyleyeceğimi başta söyleyeyim ; * Gore - topu gibi bir zombi filmimiz oldu nihayet .
Eğer türle olan zayıf etkileşimi sebebiyle 197O yapımı Ölüler Konuşmaz ki'yi saymazsak Ada - Zombilerin Düğünü , Türk sinemasının ilk zombi filmi .
Peki , başarılı mı ?
Bunu söylemek biraz güç .
Filmi proje aşmasından beri takip eden ve destekleyen bir " zombisever " olarak salona heyecanla girdiğimi fakat çıkarken karışık duygulara ve önemli ölçüde hayal kırıklığına sahip olduğumu yazmak zorundayım .
Ada , deyim yerindeyse koştukça yorulan bir film .
Müthiş bir doğallığa ve ilginç diyaloglara sahip giriş bölümünden sonra , zombilerin düğünü basmasıyla birlikte coşacağına sıradanlaşan , akışını yitiren ve kolayca tahmin edilebilir önemsiz bir finale doğru koşan film , çok yakına düşen ama hedefi vuramayan bir ok gibi .
Ada'nın genç yönetmenlerinin amacının sinema yapmak olduğu çok belli .
Özellikle Murat Emir Eren'in yönetmenliğe giden yolunun ilginç bir öyküsü var ve Talip Ertürk'le birlikte korku sinemasına olan düşkünlüklerini göstermek için abartılı olmayan jestler de yapıyorlar .
Zombilerin ortaya çıkışının kalitesiz kömür dumanı olduğu varsayımı , açıkça The Return of the Living Dead'e yapılan bir gönderme .
Büyü'de profesör rolünü oynamış Nihat İleri ve Küçük Kıyamet'in babası Cansel Elçin'in varlığı da ilginç .
Fakat iyi niyetli ve hevesli olmak , ortada gerçekten sağlam bir hikâye yoksa projeyi ancak bir yere kadar kurtarabiliyor .
Ada , ilhamını özellikle 3 filmden ; Cloverfield , [ REC ] ve Diary of the Dead'den almış ama onlar kadar güçlü ve denenmemiş fikirlerle dolu değil .
Onlarca zombi filminde gördüğümüz kaçma ve kovalamaca anları dışında pek bir numarası yok .
Zombiler ne Romero'nunkiler kadar hantal ne de Boyle'ınkiler kadar splinter .
Makyajlardan özellikle ümitliydim fakat Dükkân - ül Hayal ekibinin yaratıcı işlerini çok fazla göremediğimiz için üzüldüm .
Özellikle zombilerin saldırma anlarında Lucio Fulci'nin yaptıklarına benzer yaratımlar görmeyi hayal ediyordum ama hevesim kursağımda kaldı .
Filmin komedisi her zamanki gibi " Fantastik ortamdaki Türk " klişesi üzerinden yapılıyor ve çoğu anda epey güldürüyor da .
" Fantastik " gerçekten de bizim Fransız kaldığımız bir duygu ve bunun verdiği yabancılaşma güzel bir komedi malzemesi .
Korku türüne ait bir sinema geleneğimiz olmadığı için de her seferinde bu etkileşimden medet umuluyor .
Genç oyuncular , tereddütlerimin aksine rahat bir oyunculuk ve sırıtmayan doğaçlamalarla işi götürüyorlar ama ortada ciddi yazılmış bir senaryo olmayınca onların çabası da bir yere kadar işe yarıyor .
Filmi sırtlayan kişi , Murat karakterini başarıyla canlandıran Ozan Ayhan .
Umarım ileride çok daha fazla izleme imkânımız olur .
Ada'nın emek harcanarak ve özenle çekildiğini ama kurgu masasında harcandığını düşünüyorum .
Filmin çekimleri için gönüllü zombi olan yüzlerce sinema meraklısı insanın çok daha fazla gözükeceğini sanıyordum .
Bu sahnelerin çoğu kurguda atılmış sanırım ama daha da affedilmez olanı filmin yine kurgusal bir zaaftan ötürü önemli bir karakterini tamamen unutmuş olması !
Blair Cadısı ile denenen ve belli ölçüde kabul gören " el kamerasıyla çekim " etkisi , düşük bütçeli filmlerin bazı özürlerini kapatması ve hikâyeye aktüel gerçeklik katması yanında çoğu seyirci tarafından hoş karşılanmayan ve kocaman sinema perdesinde seyredildiği için ciddi anlamda baş ağrısı , göz yorgunluğu yaratma potansiyeli olan bir teknik .
Sonuçta kimse kendi çektiklerini sinema perdesinde izlemiyor .
Bu tekniği kullanacak olan yönetmenler kamerayı gereğinden fazla sağa , sola sallamanın izleyiciyi salondan kaçıracağını umarım akıllarında tutarlar .
Ada , Türk sineması , özellikle de " korku komedi " alt türü için gerekli bir çaba ama yeterli değil .
Filmin seyredenlerde tam bir beğeni ve doyum yaratacağını düşünmüyorum .
Yine de , genç oyuncularının başarısı , hevesli insanları zombi olarak oynatması ve bir " ilk film " olması ile önem kazanıyor . * Gore : Kan gölü anlamına gelen bu kelime aşırı şiddet / vahşet içeren filmleri tanımlar .
Romero , Fulci , Bava gibi İtalyan korku ustalarının 70'ler filmleri " gore " tanımının ilk örneklerindendir .
