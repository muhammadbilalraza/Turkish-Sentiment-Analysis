35 trilyon rengin gümüş perdeye yansıtıldığı , 36.600 watt ses gücüne sahip bir teknoloji .
Hayal gücünün ürettiği diyarların görünür olmasına her gün biraz daha yardımcı olan teknolojik gelişmeler , anlaşılan son aşamasında James Cameron'a anca yeterli gelmiş ki , yıllar önce düşündüğü filmi ancak şimdi , 2009'da çekti .
Sinemanın geleceğini değiştirdiği iddia edilen 250 milyon dolardan fazla bütçeyle çekildiği söylenen Avatar , beklediğimize değdi mi ?
Kesinlikle !
Evet , konu yabancı değil , saygıyla anacağımız kült film Gizemli Şehir ( Dark City ) , yakınlarda izlediğimiz animasyon film Terra'yı Kurtarmak ( Battle for Terra ) , benzer konuları işlemiş filmler olarak kendilerini hatırlattılar film boyunca .
Aslında biraz düşününce , konu itibariyle benzeşen bir film daha aklıma geldi : Kurtlarla Dans .
Elbette bu film , bilim kurgu veya animasyon değil ama seçtiği konu itibariyle aynı yolun yolcuları .
Avatar'a dönecek olursak , herşeyden önce gerçekten 3D ( üç boyutlu ) izlemenizi öneriyorum .
Pandora adı verilen , film bittiğinde , ben orada yaşamak istiyorum diyerek salondan ayrılacağınız o muhteşem gezegenin muhteşem renklerini , etrafta uçuşan pamuksu ruhların sanki yanağınıza değip sizi kutsayacakmışçasına gerçek görüntülerini yaşamak , evet adeta Pandora'da olmak , bunu deneyimlemek .
Son zamanlarda 3D izlediğimiz bir çok film , dışardan bir gözle , evet 3D etkileyici olmuş dedirtmekten başka bir his uyandırmazken Avatar'da , filmin içine girmeniz için size rengarenk bir kapı sunacak .
Hele ki küresel ısınma tehlikesiyle karşı karşıya olduğumuz bugünlerde , dünyamızın gün geçtikçe daha dumanlı , daha kirli , daha çirkin birşeye dönmesine tanık olurken , Pandora bize cenneti sunuyor .
Ama cennette yaşamak kolay değil , önce kendinizi ispatlamalısınız , ölümü göze almalısınız .
Alırsınız .
Yönetmen fantastik hikayesini alışılmadık biçimlerde anlatma yolunu seçerek sinemanın gidişatına yön vermeyi başarmış kanımca .
Hayal gücünü , kafasındaki o rengarenk hikayeyi bize yansıtabilmiş .
Konudan bahsedelim biraz , yıl 2100 , askeri bir şirket Pandora adlı gezegenin yerüstü ve yeraltı kaynaklarını incelemeye başlarlar ve daha sonra da yeraltı kaynaklarındaki özellikleri farkederek halkın orayı boşaltmasını isterler .
Barışçıl halkı yerlerinden edebilmenin en iyi yolu da içlerine bir Avatar yollamak ve güvenlerini kazanmaktır .
Ama aşk , tüm savaşların önünde duracak , tüm imkansızlıkları imkanlı kılacak , başlı başına güç haline gelecektir .
Bu aşk sadece bir insana değil , bir halka , bir ülkeye , bir gezegene duyulan aşktır .
Gizemli Şehir ve Terra'yı Kurtarmak'taki gibi vicdan , duygu , zeka gibi yeteneklerimizi kullanmayı hatırladığımız müddetçe savaşların bitebileceğini gösteren , ama benzerlerinden farklı olarak sadece göstermeyen aynı zamanda ' yaşatan ' bir deneyim Avatar .
Pandora'lı olmak isteyeceksiniz !
