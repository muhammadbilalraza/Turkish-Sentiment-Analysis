Bazı filmler vardır , sevip sevmediğinize biraz da ‘duygusal’ nedenlerle karar verirsiniz .
Filmin size hikâyesiyle ya da anlatımıyla yansıttığı duygular değildir genellikle bunlar . ‘Başka bir şey’dir size dokunan ve filme dair fikirlerinizi açığa çıkaran . “Last Vegas” da işte böyle bir film .
Genel çerçeveden baktığımızda , yaşlı aktörlerin “Felekten Bir Gece” ( The Hangover ) ' si gibi duran , içine biraz da “Şimdi ya da Asla” ( The Bucket List ) katılmış bir yapım izlenimi veriyor bu çalışma .
Ancak , hesaba katmadığımız bir özelliği daha var , ki es geçilebilecek gibi değil .
Michael Douglas , Robert De Niro , Morgan Freeman ve Kevin Kline’ı aynı kareler içine hapsediyor “Last Vegas” , yanlarına da ‘katalizör’ olarak Mary Steenburgen’ı yerleştiriyor .
İşte bu durum , bahsettiğimiz duygusal yaklaşımı sağlıyor , filme dair görüşlerimizin önüne geçip ekstra bir derinlik katıyor yapıma .
İçlerinden birinin ‘bekarlığa veda’ partisi için Las Vegas’a giden dört ‘emektar’ arkadaşın , bu ışıltılı kentte yaşadıklarını izliyoruz hikâyede .
Çocukluklarından bu yana arkadaş olan bu dört ihtiyarın , zamana direnemeyen bedenlerine karşılık , zamana meydan okuyan dostlukları öne çıkıyor bu resim içinde .
Ununu elemiş , eleğini asmış karakterler için her şeyin bitmediğini , hayatın son nefese kadar tıka basa yaşanması gerektiğini işaret eden film , bunu söylemek için biraz ‘uç’ bir örnek veriyor bizlere , ama buradan da istenenin alınabileceğini kanıtlıyor .
Evet , çok da ‘yeni’ bir çerçeve çizmiyor “Last Vegas” , şablonlar üzerinden yürüyen hikâyesini aynı şablonlara uygun biçimde sonlandırıyor .
Gülelim eğlenelim , biraz da öğrenelim formülünden bir an bile sapmayan film , karakterlerin yol haritalarında da ‘sürpriz’e yer vermiyor .
Her karakter , beklenen hamleleri gerçekleştirip , finalde de ‘olması gerektiği’ noktada yerlerini alıyor .
Öte yandan , başta sözünü ettiğimiz duygusal nedenler devreye giriyor sık sık .
Dört aktörü aynı kadraja sıkıştıran zihin , zaaflarımızdan yararlanıyor ve filmi sevmeye zorluyor adeta .
Her birini ayrı ayrı sevdiğimiz isimler , alabildiğine rahat performanslar sergilerken eğleniyorlar belli ki , bizi de aynı oranda eğlendiriyorlar haliyle .
Özellikle Michael Douglas ve Robert De Niro arasında yaratılan ‘çatışma’ , filmin bir hikâyeye sahip olmasını sağlıyor ve ‘Las Vegas serüveni’ boyutuna hapsolmasının önüne geçiyor .
Dostluğun sarsılması ya da yeniden inşası için gereken motivasyonu da bu ikilinin çatışmasından çıkarıyoruz .
Aşk , iki arkadaşı hem ayırıyor hem de birleştiriyor .
Bunun uzun yıllara yayılmış olması da işin ‘epik’ boyutunu destekliyor .
Eski aşk , yeni aşk derken , kaptırıp gidiyoruz onların hikâyesine ve inanmamak için herhangi bir sebep bulamıyoruz ( aramıyoruz da ) .
Yönetmen koltuğunda Jon Turteltaub , senarist olarak da dam Fogelman gibi iki deneyimli ismin , ‘devler’i kontrol altında tutma görevini başarıyla yerine getirdiğini söylemek mümkün “Last Vegas”ta .
Zaman zaman ‘özgürlük çığlıkları’ atıp kafalarına göre takılsalar da , dört usta aktörün birbirlerinden rol çalmaya çalışmadıkları açık .
Aldıkları keyif bir yana , birbirlerine duydukları saygı da net biçimde anlaşılıyor burada .
Teknik direktörlerin karşı takım için söyledikleri basmakalıp “saygı duyuyoruz” söylemine benzer bir şey değil bu , inandırıyor bizi .
