Aşk Oyunu bizde kısmen işlenen ama pek de becerilemeyen romantik komedi konularından biri .
Sinemanın popüler kanadı olmaya aday bu filmler , genelde dünyada da bizde de benzer konulara odaklanıyor .
Sevdiğini ya da uyum içinde olduğunu sandığı sevgilisiyle aslında dağlar kadar farklı olduklarını anlayan erkek ve kadınların yeni maceralara yelken açmalarını kimi zaman duygulanarak kimi zaman da gülerek izliyoruz .
Her ne kadar sabun köpüğü kıvamında yumuşacık izler taşısalar da , kendimce , sosyolojik açılımlar taşıdıklarını iddia ediyorum .
Umut Yüksel’in yönettiği Aşk Oyunu , neyse ki derdini fazlaca uzatmadan yaptığı maddeler ve uygulanışı üzerinden bir ilişki ekseni yaratıyor .
Öyküsünü daha fazla yemek ve aşk ekseninden kurmaya çalışmış olsaydı biz de Aşk Tarifi adıyla çevrilen No Reservations'a benzetecektim ama aşçılıktan itibaren başka bir yöne sapmış hikaye .
Aslında meslek seçimi olarak aşçılığı ön planda tutan hikayenin yemek kültüründen bu kadar uzak kalması da ilginç tabii .
Hikayenin uzanmak istediği tek nokta var .
Çeşitli kadınsal taktiklerle bir erkeği çok rahat yola getirebilmek .
Tabii benim bu tarz filmlere başından beri itirazım olan konu , birtakım kadın ve erkeklerin tamamen bu konuya odaklı olarak yaşıyormuş gibi gösterilmesi .
Yani hayatını sadece bir kadın ya da erkeği tavlamak üzerine kurmuş gibi gösterilen hayatlar yavan geliyor .
O yüzden karakterler aşçılık ya da başka işler , sanat ya da spor dalları üzerine bir şeyler döktürseler daha rahat hissettireceklerdi hikayeyi .
Film ana karakterlere eşlik eden , en kötü anlarında hep yanlarında olan ve kendi özel hayatları diye bir şeyleri olmayan yan karakterlerin çabalarıyla ilerliyor .
Şöyle ki , kadın ya da erkeğin hayatı bu karakterlerin evde ya da herhangi bir mekanda taktik üretip , içip , buldukları ' muhteşem ' fikirler karşısında birbirlerine el vurmalarından oluşuyor .
Diğerleri için hayat  sadece akıl verici görüntülerden ibaret .
Neyse ki bu tarz filmler sonlara doğru yan karakterleri de hatırlayıp onları da birbirleriyle baş göz ediyor .
Ama ana karakterlerin dönüşümü tamamlandıktan sonra .
Aşk Oyunu hikayeye küçük bir fantastik bakış açısı eklemeyi de ihmal etmemiş .
Filmin en orijinal ve iyi tarafı da bu .
Filmdeki bazı pürüzlü noktalar böylece tamamlanıyor .
Fakat melek gibi saf bir kızın sırf taktik olsun diye cadıya dönüşmesi yine de fazlaca zorlama .
Filmde bir de erkeklerin futbol sevdası var ki film adeta bunun üzerine totem kurmuş gibi .
Erkeklere sempatik gelecek bir alan da yaratılmaya çalışılmış böylece .
Kadınları kurnaz , erkekleri ise bu kurnazlığın karşısında saf bir şekilde resmeden film sonunu evlilikle taçlandırmayı vaat eden bir film Aşk Oyunu .
Bu yüzden karakterlerinin sosyal konumlarını hep üst düzey kurduğu için onların üzerinden bir modern masal dünyası yaratmayı amaçladığını düşünüyorum .
Aşk Oyunu bol filmli bir haftada ille de romantik komedi diyenlerin tercihi olabilir .
Twitter / BanuBozdemir
