" Prensim "
( Mon roi ) bittiğinde düşündüm : ' Prensini ' inceleyen kadının bakışlarındaki hayranlığı , tutkuyu , sevgiyi , hatta merhameti , bu denli yalın , ' çıplak ' ve dürüst bir biçimde seyirciye geçirebilmek , gerçekten de marifet !
Bu filmden , gözyaşlarımı silerek çıkmadım .
Duygularımı ve aşka dair umudumu güçlendirerek çıktım .
Yazar - yönetmen - oyuncu Maïwenn ( 1976 - ) , her ikisi de kendinden yaklaşık on yaş büyük iki oyuncuyla , ani düşüş ve yükselişlerle devam eden bir ilişkiyi - evliliği - ayrılığı , evelemeden gevelemeden anlatmış .
Bu hikaye , genç kız ve oğlan romantizmine benzemiyor .
Karşımızda , zıt kutuplarda iki olgun insan var .
Adam kadınlarla birlikte olmayı , çılgınlaşmayı , maddi ve manevi anlamda beklenmeyen atraksiyonlarda bulunmayı çok seviyor .
Sahibi olduğu restoranın mutfağındaki çalışanları dışarıya çıkarıp kadınla hızlı seks de yapabiliyor ; ilişkileri kötüleştiğinde ' nefes almak ' için kaçabileceği ikinci evi de tutabiliyor .
Adamı , eğlenmeyi seven kadın tavlıyor ; ancak kadının hırslı hukukçu kimliği , daha disiplinli , çerçevesi daha belirgin bir hayatı kurmasını ve yönetmesini ' emrediyor ' .
Hikaye , kadının , neredeyse isteyerek kayak kazası geçirmesi ile başlıyor .
Kaza , belki de ruhsal sıkıntılarının yansıması .
Kötü şekilde yaralanan dizinin rehabilitasyonu süresince kaldığı klinikte geçirdiği günler ile adamla tüm yaşadıkları , paralel öyküleniyor .
Kadının fiziksel olarak iyileşmesi süreci , cendere acılarını hafifletmesi ile ilişkili .
Klinik bölümleri de , bu sağaltımın seyrini ( çekingenlik , direnç , çevresine giderek uyum ve rahatlama ) aktardığı için önemli .
Bir erkek çocuk sahibi olan çiftin , psikolojik şiddet içeren çatışma alanlarında sıkça karşı karşıya gelmeleri , gerilimi yükseltiyor .
Fakat , yıpranma - yıpratma , tükeniş , bitiş ve kopuş ( ! ) anları , tuhaf biçimde aşkın kimyasına hizmet ediyor .
Kadın bu iyi yürekli adamdan ve adam da ona olan sevgisini kalbinin derinliklerine hapsetmiş kadından kopamıyor .
Karşınızda gerçeklik duygusunu en üst düzeyde yakalayan bir film var .
Maïwenn , yazıp yönettiği ve rol aldığı " Polis " deki ( Polisse ) senaryo ortağı Emmanuelle Bercot ile çalışmış .
Ve bu kez onun sadece oyunculuğundan , ' sineğin yağını çıkarırcasına ' yararlanmış ( Bercot , 2015 Cannes Film Festivali'nde ' En iyi Kadın Oyuncu ' ödülünü " Carol " dam Rooney Mara ile paylaştı ) .
Senaryoyu ise , başka bir kadınla , " Tanrılar ve İnsanlar "
( Des hommes et des dieux ) gibi zor bir metne imza atmış Etienne Comar ile yazmış .
Yani bu film , bana göre , aşk denilince çok daha sağlam duran kadınların bakış açısından , birine ait olmanın nasıl hayatın en çapraşık sınavı olduğuna , derinlerde de her şeye rağmen aşkın savunulması gerektiğine dair , diye düşünmekteyim .
Doğaldır ki , seyirci kendi yaşadıklarıyla kıyaslayarak karar verecektir .
Filmin 124 dakikalık süresi için , tam da bu bağlamda , herkes farklı yorum yapabilecektir .
" Prensim " le ilgili üzerinde durulması gereken noktalardan biri de , yönetmen - oyuncu ve oyuncu - oyuncu etkileşimi : Vincent Cassel'in nüanslı karakter yorumu Bercot'nun ürpertici gerçekçiliğiyle buluşup çarpıştığında ve seksin ve de duygusallığın içtenliği yakalandığında , evet , yönetmenin yaratıcı varlığı hepimizi ele geçiriyor .
Ve ben bu ele geçirme halini çok seviyorum .
