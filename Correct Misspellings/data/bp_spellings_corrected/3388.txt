Yaklaşık çeyrek yüzyıldır kendi dilinde film çekmeyen İsveçli yönetmen Lasse Hallström , bu zaman zarfındaki Hollywood macerasında olabildiğine inişli çıkışlı bir grafik çizdi . What’s Eating Gilbert Grape , Tanrı’nın Eseri Şeytanın Parçası , Çikolata gibi akılda kalıcı filmlerden oluşturduğu filmografisi , son yıllarda vasat altı melodramlarla gücünü üzücü bir şekilde kaybetti .
Bu gibi durumlarda memlekete geri dönmek ve kaybedilen saygınlığı kazanma peşine düşmek sıkça rastladığımız bir durum .
Hallström’ün çıkışı Lars Kepler’in çok satan romanı The Hypnotist’te araması , çoğu kalburüstü filminin roman uyarlaması olmasıyla açıklanabilir .
Ancak bazı kitaplar vardır ki kendisini uyarlayan yönetmenlere çok acı verici deneyimler yaşatabilirler .
Hikayeyi uzun ve bol virgüllü bir cümleyle özetlemek gerekirse ; İsveç banliyölerinde katledilen bir aile , kurtulan ancak aldığı darbelerden dolayı konuşamayan bir çocuk , olayı araştıran dedektif ve çocukla iletişime geçebilmek için yardımına başvurulan geçmişi şaibeli bir hipnozcunun darmadağın halleri dememiz yeterli olacaktır .
Hipnozcunun eşini oynayan , aynı zamanda Lasse Hallström’ün hayat arkadaşı olan eski femme fatale kadınlarından Lena Olin’in ( Romeo is Bleeding’deki Mona Demarkov karakteri unutulmaz ) , film boyunca neden olduğunu anlayamadığımız histerik halleri de bu hallenmelere güç katıyor .
Polisin araştırması ve hipnozcunun evindeki özel hayat problemlerini ele alan iki farklı yapı kuran Hallström , gerilim ile katmerli bir dramı birbirine tutundurma derdinde .
Bunu yaparken işin dram tarafının dozajını biraz daha fazla kaçırınca , yalnız kurt edalarında takılan dedektifimiz hakkında en ufak bir ayrıntı görememeye başlıyoruz .
Adı  Hipnozcu olan bir filmin hikayesinin çözülme sürecinde hipnozcudan daha çok emeği olan dedektifin ezbere bir yaratımdan ibaret olması önemli bir handikap .
Karakterler arası balansın tutturulamaması , eş kontenjanı Lena Olin’e gerekenden fazla sahne verilmesiyle sonuçlanmış .
Kendisine karşı önyargım ancak olumlu anlamda okunabilecek bu kadını , izleyicilerden bu kadar uzaklaştırabilmek ancak kıskanç bir kocanın yapabileceği bir iş olsa gerek .
 Görsel açıdan klasik İsveç gerilimi standartlarını tutturan The Hypnotist’in final anları o ana kadar yaratılmış bütün atmosferi bir kenara atarak bambaşka bir alana direksiyon kıvırıyor , basit bir aksiyon / gerilime evrilerek bizi hayal kırıklığı ile baş başa bırakıyor .
Her anında problemlerle boğuşan filmin maalesef çok da tavsiye edilecek tarafı yok .
Belki de tek olumlu yönü ağırbaşlılığı . firat_atac@hotmail.com / twitter : firatatac
