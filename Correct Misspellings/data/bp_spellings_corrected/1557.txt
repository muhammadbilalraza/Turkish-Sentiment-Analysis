Alman yazar George Büchner’in Danton’un Ölümü adlı kitabında , Fransız devrimciye atfettiği bir sözü vardır : “İhtilaller Satürn gibidir , kendi çocuklarını yer . ” Devrim , modernleşme , ıslahat , ihtilal veyahut darbe …
Maksadı , içeriği ve sonuçları her ne olursa olsun , devrimci kalkışmaların önce kendi evlatlarının başını yediği bugün devrim tarihiyle yakından uzaktan ilgilenen herkesin bildiği bir gerçek .
Ankara Yazı - Veda Mektubu da , 1980 askeri darbesinin asıl müsebbipleri olmasalar da , radikal sol ve radikal sağın el ele ( elbette dış dinamiklerin katkısıyla ) darbeye meşru bir zemin hazırlamalarının en vahim sonuçlarından birini anlatıyor ; ilk idamları …
Film , 12 Eylül öncesi sağ ve sol kanadın birbirlerini sokak ortasında öldürmekten , kahvehane taramaktan , okul basmaktan çekinmediği , hükümetin fiilen etkisiz kaldığı bir dönemde 1978 yılının 10 Ağustos günü daha çok solcu gençlerin uğradığı birkaç kahvehanenin taranmasıyla giriş yapıyor öyküsüne .
Mustafa Pehlivanoğlu’nun ailesiyle birlikte bir iftar sofrasında olduğu sırada yaşanan olayın hemen ertesinde , ülkücü pek çok genç gibi Mustafa Pehlivanoğlu da gözaltına alınıyor .
Sonrasında dönemin yüz karası işkence görüntüleri , Pehlivanoğlu’ndan alınan ifade ve alelacele gelen idam kararı …
İşte bu noktada filmin bazı aksaklıkları ortaya çıkıyor .
Odağına Mustafa Pehlivanoğlu’nun idamını ve ailesinin yaşadığı acı dolu anları alan film , tarihsel referanslarını yalnızca sağ kanatla sınırlı tutuyor ve Pehlivanoğlu’nun idam kararının “tek” görüşe verilmiş bir ceza olarak algılanmasına yol açıyor .
Meselemiz masumiyet ya da suçluluk tartışması değil ancak durumun yansıtıldığından daha girift bir yapıya sahip olduğunu unutmamak gerek .
Zira Pehlivanoğlu’ndan birkaç dakika önce idam edilen Necdet Adalı , sol görüşe mensup bir genç olduğu için askeri hükümetin mesajı aslında her iki cenaha da oluyor : “Sağdan da gitti , soldan da gitti … ” Böylece radikal sol ve sağ fraksiyonlar büyük bir hatayla hazırladıkları darbe zemininin ilk bedelini , yönetim değişikliği sonrasında evlatlarıyla ödemiş oluyorlar …
TRT’nin , “TRT TV Filmleri” projesi kapsamında televizyon için hazırlanan 33 filmden biri olan Ankara Yazı – Veda Mektubu’nun bir sinema filmi olarak tasarlanmaması ve dramatik yapının iyi kurulması söz konusu derinlik yoksunluğunu görmezden gelmemize olanak tanıyabilir .
Keza filmin diyalogları , ses ve görüntü yönetimi ile dublaj çalışmalarının televizyon dizisi formatında çekilmiş olması bunun bir göstergesi …
Bu bağlamda filmden bir sinema estetiği beklememek daha doğru bir yaklaşım oluyor .
Tüm bunların dışında filmin en tutarlı yanının , oyuncu seçimi olduğunun da altını çizmek gerek .
Mustafa Pehlivanoğlu’nun annesi ve babasını canlandıran Gürkan Uygun ve İpek Tuzcuoğlu ikilisi , rollerinin altından kalkmayı biliyorlar fakat asıl hakkı teslim edilmesi gereken Münir Can Cindoruk .  Genç oyuncu , Mustafa rolüyle oldukça iyi bir performans sergileyerek , filmin eksiklerini kapatma görevini üstleniyor adeta .
Özetle Ankara Yazı – Veda Mektubu , Mustafa Pehlivanoğlu’nun idamı gibi 80 darbesinin en önemli sonuçlarından birini anlatmaya çalışırken , tarihi referanslar ve olayları değerlendirme konusunda aksaklıklar yaşayan ancak bütününe baktığımızda bir televizyon filmi olarak amacına ulaşan bir yapım .
Başak Bıçak – basakbicak@gmail.com
https : / / twitter.com / BasakBicak
