İlk görüşte aşk kavramı , bunu yaşamayan insanların çoğuna uydurma gelir .
Onlar için kişilerin birbirine mühürlenmesi , ancak masallara ya da doğaüstü hikayelere aittir .
Bir de gördüğü an birine tutulan , bunu yaşamış insanlar vardır ki onlar büyü , sihir gibi kelimeleri çok da dışlamaya meyilli değildir .
El Ele filminde ilk görüşte birbirine bağlanan Helen ve Joachim’in hikayesi , masalsı yapısıyla sizi adeta bu sihire inandırıyor .
Paris Operası’nın yönetmeni Helen Marchal ( Valérie Lemercier ) bir düzen içerisinde elit bir hayat sürerken bir kasabada cam işçiliği yapan Joachim Fox’la ( Jérémie Elkaïm ) şans eseri bir araya gelir ve kendilerinin de anlayamadıkları bir şekilde , iki bedenken bir devinim halinde yaşamaya başlarlar .
Ne birbirlerinden çok uzaklaşabilirler ne de bağımsız hareketlerde bulunabilirler .
Birlikte hareket edişleri de onlara müzikalde yaşayan bir çift havası verir .
İkilinin bu durumları en çok da hayatlarında çok yakın ilişkiler içerisinde bulundukları kişileri etkiler .
Joachim’in ablası Véro ( filmin aynı zamanda yönetmeni ve senaristi olan Valérie Donzelli ) ve Helen’ın kadın arkadaşı Constance ( Béatrice De Staël ) için hayatlarında eksiklik baş gösteriyor , gerçi Helen ve Joachim’in hiç ayrılamadıklarını düşünürsek , diğerlerinin hayatlarında kalabalık oluşturuyorlar demek daha doğru olur .
Filmin ilk yarısında ikilinin birlikte hareket etmesi durumu Rumba ve onun devam niteliğinde olan The Fairy filmini anımsatıyor .
Yalnız minimalizmden uzak yapısıyla El Ele kendi karakterini kazanıyor .
İlk bölümü oldukça eğlenceli ve masalsı ilerlerken , ikinci bölümde filme drama sosunu katan hikaye eğreti durduğundan filmin etkileyiciliği azalıyor .
Yönetmenin dikkatleri üzerine topladığı ; Yeni Dalga esintileriyle dolu ilk uzun metrajlı filmi Yaşam Savaşı’ndaki müziğin önemi , masalsılıktan gerçeklere geçiş ve dramatizmi çok göze sokmaması gibi özellikler bu filme de işlenmiş .
Bununla birlikte hikayede üç anlatıcının olmasına yine Yaşam Savaşı’ndan aşinayız .
Bu noktada yönetmenin kendi dilini oluşturma çabasını bu iki filmden kavrayabiliyoruz .
Nitekim 84. Akademi Ödülleri’nde Fransa’nın Oscar adayı olan film , hikaye ve akış olarak El Ele’den daha iyi bir çizgiye sahip ; böyle bir kıyas yapacak olursak yönetmen bu filmiyle çıtasını ne yazık ki yükseltememiş .
Yine de El Ele eksileri ve artılarıyla İstanbul ve Ankara olmak üzere tüm Türkiye’de sadece iki sinemada oynamayı hak etmiyor .
İstanbul’da yolunuz Kadıköy’e düşerse bu sevimli hikayeyi izlemenizi tavsiye ederim .
