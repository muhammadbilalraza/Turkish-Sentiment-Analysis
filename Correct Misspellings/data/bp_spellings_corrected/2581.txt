İlki 2009 yılında vizyona giren ve Liseli Polisler gibi başarılı sayılabilecek bir komedi - aksiyon filminin yönetmen ikilisi Phil Lord ve Chris Miller tarafından yönetilen Köfte Yağmuru animasyon filmi " sağanak yağışlı " olarak devam ediyor !
Bu sefer Cody Cameron ve Kris Pearn tarafından yönetilen devam filmi Köfte Yağmuru 2 tüm çabalarına rağmen ilk yapımın başarısına ulaşamayan , yine de zevkle izlenen bir çalışma olmuş .
2009 tarihli Köfte Yağmuru'nda Lord ve Miller'ın kendilerine has ince esprileri sayesinde güçlenen hikaye bu sefer - maalesef ki - daha çok çocuklara hitap eden bir basitliğe indirgenmiş .
Bu gerilemedeki en büyük etken ise ilk filmde Lord'un yazdığı zihni sinir fikirlere sahip ve yetişkinlere de hitap eden senaryonun , Köfte Yağmuru 2'de John Francis Daley'e emanet edilmesi olmuş belli ki .
Köfte Yağmuru aynen ismi gibi orijinal bir animasyon filmiydi .
Sadece 4-5 yaşlarındayken bile Nikola Tesla'ya özenebilen , geleceğin en büyük bilim adamı ve mucidi olma hevesiyle yanıp tutuşan Flint Lockwood adlı genç bir adam ve onun kendini kanıtlama çabası filmin en önemli sac ayaklarıydı .
Ona sonuna kadar destek veren annesinin ölümü , sıradan bir dükkan sahibi olan babasının sevgisini kazanmak için çabalaması , en sonunda tüm dünyayı baştan sona sarsacak bir buluşa imza atması , genç Flint kadar seyircisini de heyecanlandırıyordu .
Ortada sıradan bir çocuk filminden çok baba ve oğul ilişkisine sağlam bir bakış atan ve en önemlisi de tüketim toplumuna karşı sert bir duruş sergileyen oldukça farklı bir animasyon vardı .
Açgözlü ve sonuna kadar " tüketmeyi seven " belediye başkanının ağzından eksik olmayan " her şeyin en büyüğü makbuldür " fikrine savaş açan yapım bu gibi olgun fikirlerle yetişkinlere de selam ediyordu .
Peki ya hikayeyi devam ettiren Köfte Yağmuru 2'de durum ne alemde ?
Açık konuşmak gerekirse Köfte Yağmuru 2 , öncülünün aksine daha çok çocuklara hitap ediyor .
İlk filmde kahramanlarımızın yaşadığı ada , Flint'in acaip icadı sayesinde dev bir yemek şehrine dönüşmüştü ancak genç adamın tutkusu ve deli divane aşık olduğu yeni yetme hava durumu sunucusu Sam'in desteği her şeyin tatlıya bağlanmasını sağlamıştı .
Köfte Yağmuru 2 tam da bu noktadan , ilk filmin finalinden devam ediyor ve yaşanmayacak haldeki adanın Flint'in idolü olan bir bilim adamının desteği ile yaşanır hale getirilmesi teklifini perdeye yansıtıyor .
Genç mucit ona bilimi sevdiren bu TV'lerin meşhur yüzünü görünce çıldırıyor ve her dediğini yapmak için sıraya giriyor .
Görünüşte sadece zengin bir bilim adamı olan V aslında her şeyi ticarete dökmüş olan bir adam ve dünyaya hükmeden günümüz şirketlerinin adeta bir alegorisi olarak çizilmiş .
Ada halkı evlerinin eski haline getirilmesi için cömert teklifi kabul ediyor ve büyük şehire taşınarak tüketim toplumunun sıradan birer üyesi haline geliyorlar .
Bay V'nin asıl hedefi ise oldukça farklı .
Amaç genç Flint'in sudan yemek üretebilen icadını bulmak ve onun sayesinde , kendisine uzun yıllardır servet kazandıran bir besin takviyesini yeniden tasarlayarak piyasaya sürmek .
İlk filmin kendine has ve uçuk dünyası bu sefer canlanmış yemeklerin , sebze ve meyvelerin hükmettiği ada ile iyice renklenmiş ancak bir yandan da gerçekliğini kaybetmiş .
Flint'in babası Tim , sevgilisi Sam , düzenin koruyucusu zenci polisimiz ve eski kabadayı yeni iyilik meleği Brent spot espriler ile akıcılığı beslese de , ağızda bırakılan yavan tadı bir türlü silemiyor .
Yapımın verdiği mesajlar her ne kadar güzel olsa da , Köfte Yağmuru'nun aksine fazlasıyla kör göze parmak diyerek midede hafif bir ekşimeye sebep oluyor .
Her şeye rağmen küçüklerin yanında ebeveynlerin de sıkılmadan izleyebilecekleri , sonuçta eğlence oranı yüksek anlatımıyla ileride de hatırlanabilecek bir yapım Köfte Yağmuru 2. Afiyet olsun !
Burçin Aygün burcinaygun@gmail.com
