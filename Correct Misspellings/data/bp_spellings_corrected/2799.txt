Türkan , malumunuz üzere Prof .
Dr .
Türkan Saylan'ın hayatının son günlerine odaklanan yarı biyografik , yarı kurgu ve yoğunluyla dramatik bir yapım .
Jenerik başlangıcında belirtilen Ayşe Kulin'in " Türkan , Tek ve Tek Başına adlı romanından esinlenerek uyarlanmıştır " ibaresinin yanı sıra , biliyoruz ki sadece bir sezon yayınlanan ve yakın zamanda final yapan televizyon dizisi Türkan'ın beyazperdeye yansıyan final hali bu film .
Dizinin yapımcı kadrosu ile filminki paralellik göstermekle birlikte , oyuncu kadrosu doğal olarak bambaşka isimlerin bir araya gelmesiyle kotarılmış .
Film merhum Türkan Saylan'ın ( Rüçhan Çalışkur ) evine Ergenekon soruşturması çerçevesinde baskın yapılan malum günün sabahında başlayıp , Saylan'ın kurucusu olduğu Çağdaş Yaşamı Destekleme Derneği'nin özel gecesinde son buluyor .
Arada geçen birkaç haftalık süreçte Saylan'ın hastalığının ileri evreleri , çocuklarıyla aile yaşantısı verilirken , zorla evlendirilmek yerine okumak isteyen köylü bir kızın öyküsüyle de paralellik kurulmaya çalışılıyor .
Senaryo özü itibariyle belli başlı bir konunun üzerinden gittiği için hikayenin genel itibariyle göze batan yanı pek yok .
Bilakis bu filmin , erken bitirilen bir dizinin finali olarak çok kısa bir sürede , biraz da apar topar ortaya çıktığını düşünürsek , göreceli olarak başarılı olduğunu söylemek mümkün .
Öte yandan film , bu oldubittinin handikapı yüzünden , ağırlıkla usta oyuncu Rüçhan Çalışkur'un omuzları üzerinde yükseliyor .
Yerli sinemanın oturaklı rollerini ağırbaşlılığı ile sırtlayan Çalışkur , iki yıl önce hayatını kaybeden Saylan rolüne belki de en çok yakışan , fiziksel olarak onu oldukça andıran bir isim .
Saylan'ın en yakın çevresindeki isimler olan küçük oğlu Çağlayan ( Tardu Flordun ) ve büyük oğlu Çınar ( Ragıp Savaş ) ise neredeyse birbirlerine zıt karakterler olarak çizilmiş .
Çağlayan ne kadar sakin ve uyumluysa , büyük kardeş Çınar tam tersine aksi , annesinin son arzularını sürekli tıbbi gerekçelerle azarlayan ve çevresini kırmaktan çekinmeyen bir portre çiziyor .
Gerçek hayattaki oğullarını ne kadar yansıttığı tahlilini başkasına bırakırsak , filmin kurgusu içerisinde çatışma unsuru da yaratan ikili fazlasıyla acı çeken annelerinin yanında biraz karikatürize edilmiş gibi duruyor .
Aslına bakarsınız , filmde Saylan dışında herkes biraz rol gereği oradaymış gibi .
Her biri , Türkan hocaları bir şeyler söylesin , son nefesinde dahi ders vermeyi bırakmasın diye ardı ardına dizilmiş boy boy öğrencileri , hastaları gibi .
Filmle ilgili söz edilmesi gereken bir başka noktaysa en sıradan yan rollere bile , - hemşire rolündeki Binnur Kaya gibi - , işinin ehli oyuncuların yerleştirilmiş olması .
Kadroda tanıdık , ünlü isimlerin olması amaç güdülmüş belli ki ama keşke böyle olmasaymış .
Hikayeye yan kurgu olarak bitiştirilen Zehra karakteri ise bazı devamlılık hatalarının kurbanı olduğu için inandırıcılıktan uzak bir kardelen olmuş maalesef .
Köylü bir genç kızın İstanbul'da bir haftadan fazla sokaklarda yatıp kalkınca başına hiçbir kötülüğün gelmediğini kabul etsek bile , Zehra'nın Saylan'ın kapısını çalarken ki pırıl pırıl hali , tertemiz üstü başı , hızla kotarılmaya çalışan bir prodüksiyonun en göze batan yanlarındandı .
Gene de ajitasyona kaçmamaya çalışarak kurulan anlatım dili , Ruhçan Çakır'ın kendi payına düşen üstün oyunculuğu ve Türkan Saylan kimliğinden sıyırarak baktığınızda ölüme çok yaklaşmış bir kadının son zamanlarının hikayesi bu filmi seyredilebilir kılıyor .
Yaşlı ve çok hasta bir büyükannenin torununa vedası , ömrü boyunca hiç tanımadığı insanlara yüzlerce iyiliği dokunan bir kadının kansere yenilmesi , yani öykünün özündeki gerçeklik insanın içine elbette dokunuyor .
Keşke film ders verme eğiliminden ve 19 Mayıs'a yetiştirelim telaşından biraz daha sıyrılabilseydi de , ' Türkan ' adıyla anılan bir filmin eleştirilecek fazla yönünü bulamasaydım .
Haftanın diğer güçlü filmleri yanında muhtemelen Türkan Saylan destekçisi kitleden ilgi görecek bir yapım olarak , Türkan vizyonda .
Duygu Kocabaylıoğlu
