İnsan olarak kendimize kurduğumuz sistemin daha çok mutsuzluk ürettiğiyle yüzleşmemiz lazım belki .
Dokuzdan beşe işler , toplumsal kurumlar , kentsel yaşam çözümden çok dert üretiyor .
Herkes bir kaçış arayışı içinde .
Örneğin fantastik sinema ve edebiyatın popüler alandaki yükselişinde bunun şüphesiz etkisi var .
Masallara hepimiz ihtiyaç duyuyoruz .
Ve sanat , kaçış hikayeleri üretmek için ideal araç .
Özellikle kentli kadınlar arasında iyice popüler olan kişisel gelişim , kendini keşfetme gibi akımlar var bir de .
Bunların mutluluk getirdiği insanlar varsa , bize söyleyecek söz düşmez .
Ancak " kendini sev , potansiyelini keşfet " benzeri mesajların birer ticari tuzağa dönüştüğü noktada , hepsinin samimiyetini de sorgulamak lazım .
Ye Dua Et Sev ( Eat Pray Love ) , özellikle kadınlara , hayalini kurduğunuz kaçışı içinizden birinin gerçekleştirebileceği fantezisini satıyor .
Kitabı okuduğunuz veya filmi seyrettiğiniz süre boyunca sizde o kaçışı tecrübe edebilir , her şeyi bırakıp gidebilir , dünyayı dolaşabilir , kendinizi baştan yaratabilir , dolaylı da olsa o tatmini yaşayabilirsiniz .
Teoride bir sorun yok .
Sinemanın işlevi her zaman biraz budur zaten .
Fakat kendimizi kolayca teslim etmeyelim lütfen .
Gerçekten doğru noktalardan mı yola çıkıyor karşımızdaki film ( veya kitap ) ?
Somut ve samimi çözümler mi sunuyor ?
Yoksa sadece cüzdanlarınıza mı göz dikmiş ?
Daha karakterlerini tanıtma aşamasından itibaren sorunlu ilerliyor Ye Dua Et Sev .
Kahramanımız Liz'in mutsuz evliliğini anlayamıyoruz bir kere .
Sonradan fazlasıyla çocuksu ve hayalci olduğunu öğreneceğimiz ama ilk bakışta gayet ciddi ve soğuk gözüken kocasında bir film karakteri olarak sorun var .
Daha biz adamı ve evliliği tanımadan , sebebini çözemediğimiz bir mutsuzluğun içindeki kadınla empati kurmamız bekleniyor .
Şu haliyle bencil gözüken Liz .
Yaşadığı şey , olağan bir orta yaş krizi .
Hepsi o .
Filmin buna daha fazlasıymış gibi davranması , sadece ticari damarı orada görmesinden .
Ye Dua Et Sev turistik gezi filmi gibi .
Ama her şey kaba etiketler , sığ klişeler üstünden gidiyor .
Liz ile beraber önce İtalya'ya gidiyoruz .
İtalyanlar , gamsız tasasız , hayatta tek dertleri yemek ve seks olan insanlar sanki .
Mutsuz yaşamına hapsolmuş ev kadınları İtalya'yı böyle mi görmek istiyor gerçekten ?
İkinci durağımız Hindistan .
Rengarenk egzotik kıyafetler içinde meditasyon yapan insanların ve hayatlarına anlam katmaya çalışan turistlerin diyarı .
Son durak Bali ise bir aşıklar cenneti .
Hiçbirinin daha derini yok .
Kartpostallardan ibaretler .
Ve bu yolculuk boyunca Liz güya kendini buluyor .
Biz gerçekten bunu mu görüyoruz peki ?
Yoksa bütün sıkıntısı başkalarına veya herhangi bir düzene ayak uydurmak olan şımarık bir kadının , bilge kabul ettiği çeşitli insanların her dediğini yapıp , bunu da hayatına denge getirmek zannettiği bir öyküyü mü izliyoruz ?
Liz ancak her kafasına eseni yaptığında , canının istediği kadar yiyip içebildiğinde , bütün zamanını meditasyon yaparak geçirip her türlü sorumluluktan kaçabildiğinde mutlu sanki .
Karşısına yeniden aşık olduğu bir adam çıktığında mutlu oluyor .
Ama her şey sevişip keyif yapmaktan ibaret olduğu sürece .
Ne zaman ki işin ciddiye bindiğini görüyor , hemen geri basıyor .
Filmin mutlu bir finale ulaşması için yine bilge Ketut'un ona adamın peşinden gitmesini söylemesi gerekiyor .
Yoksa kendi başına o inisiyatifi gösteremeyecek kadar bencil bir kadın Liz .
Ve benim bütün bu hikayeyi samimi bulabilmem maalesef mümkün değil .
Nip / Tuck ve Glee gibi televizyon projeleriyle tanıdığımız yönetmen Ryan Murphy , kentli kadınlara yönelik filmlerin iyi para getirdiğinin yeniden keşfedildiği bir dönemde , bu projeyi oldukça avantajlı görmüş belli ki .
Bu filmin arkasındaki motivasyon , kesinlikle daha fazlası değil .
Ye Dua Et Sev , ufak tefek keyifli anları olan ama 130 dakikayı aşan süresiyle alabildiğine boğucu bir film .
Ve bu filmde dünyayı dolaşıyoruz .
Bu hafta vizyona giren bir diğer Amerikan filmi Toprak Altında ( Buried ) , 90 dakika boyunca tek bir tabutun içinde geçmesine rağmen çok daha akıcı ve dinamik bir film .
Başka söze gerek var mı ?
Twitter : aliercivan
