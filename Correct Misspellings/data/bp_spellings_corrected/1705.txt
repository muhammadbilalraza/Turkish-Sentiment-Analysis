48. Antalya Altın Portakal Film Festivali'nin en sansasyonel filmiydi Behzat Ç. ( Seni Kalbime Gömdüm ) .
Öncelikle bir TV dizisi uyarlamasının festival seçkisine girebilmiş olmasının şaşkınlığı vardı ama bir yandan da herkesin görmek istediği bir film olduğundan ötürü bu pek sorgulanmadı .
İzdiham yaratacak kadar kalabalık bir seyirci ve tüm ekibinin hazır bulunduğu festival galasının görkemi mutluluk vericiydi fakat televizyonda izlediğimizden çok da farklı bir Behzat Ç. yoktu karşımızda .
Emrah Serbes'in Son Hafriyat adlı polisiye romanından yine aynı isim tarafından senaryolaştırılarak sinemaya uyarlanan Behzat Ç. Seni Kalbime Gömdüm , dizi içinde herhangi bir devamlılık taşıma derdinde değil .
Artık hepimizin aşina olduğu ekip , kendisine Red Kit diyen ve Ankara'nın olmadık yerlerine insanları diri diri gömen bir manyağın peşine düşüyor , bir yandan da Behzat'ın kızıyla ilgili travması devam ediyor .
Romanı okumadım ama okuyanlardan öğrendiğime göre Red Kit , Gorbaçov ve Pembo karakterlerinin trajedisi , hikayenin çatısını kuruyormuş .
İş bu hikayeyi sinemaya uyarlamaya gelince Serdar Akar tüm bu tedirgin edici gerilimi bir kenara bırakıp işin komedi kısmına abanmış ve bu karakterlerden neredeyse bir " komedi dans üçlüsü " çıkarmış .
Öyle ki , bir Recep İvedik filminde bile ancak bu kadar gülünür .
Filmdeki mizahın eğlendirici olduğunu kabul ediyorum ama Behzat Ç. ' nin ilk sinema macerasının bir ' Behzat Ç parodisi'ne dönüşmesini sorgulamadan duramıyorum .
Film bu haliyle herhangi bir komedi filmleri festivalinden rahatça ödül alacakmış gibi duruyor .
Filmin başka bir eksiği ise dizinin karakterlerinin bu hikayeye yedirilememiş olması .
Akbaba ( Berkan Şal ) ve Hayalet ( İnanç Konukçu ) hikayede anlık önemler kazanıp ortadan kaybolurken Selim ( Hakan Hatipoğlu ) ve Eda ( Seda Bakan ) gibi bazı karakterler figürandan daha ötesi bile değiller .
Filmdeki mizahı yükselteyim derken arttırılan skeçler yüzünden " kötü adam "
Red Kit'in ( Tardu Flordun ) derdini bile tam anlayamıyoruz .
Bu kadar birbirine alışmış ve iyi oynayan bir ekibin içine Cansu Dere'yi sokmak da çok iyi sonuç vermemiş .
Ayrıca arızalarına iyice alıştığımız Behzat'ın kalbine girebilmek için pervane olan , okumuş , etmiş , kariyer sahibi kadınları ve Behzat'ın maço umursamazlığını gördükçe de içim bir tuhaf oldu .
Savcının giderek yükselen aşkına alışığız ama Amerikalarda eğitim almış kriminal uzmanın da pat diye Behzat'a düşmesi olmadı sanki .
Bu kadar kayıtsız bir duruşun karakteri karikatürize etmesinin yanı sıra , 70'ler seks furyasının kaba cinsel yaklaşımının da buna benzer bahaneleri vardı .
İşin daha da tuhaf tarafı ise , bu tarz bir karakter performansının bir " kadın jürisi " tarafından ödüllendirilmiş olması .
Olaya biraz da seyirci duygusallığıyla yaklaşacak olursam , iyi bir polisiye filmin olmazsa olmazı , sıkı bir araba takibi sahnesidir .
Behzat Ç'de böyle bir şeyi ara ki bulasın .
Finale doğru boş yolda kimseyi takip etmezken yaptıkları ' after effects'e bulanmış bir kaza sahnesini saymazsak tabi .
Her şeye rağmen Behzat Ç : Seni Kalbime Gömdüm'ün kötü bir film olduğunu söyleyemem .
Sadece , TV'de bayılarak izlediğim bir işin sinemaya geçtiğinde daha farklı lezzetler taşımasını isterdim .
Yoksa yerli televizyon dizileri için bir milattır Behzat Ç. ve gişede karşılığını mutlaka bulacaktır .
O yüzden rahatlıkla seyrettiğim tüm bölümlerle kıyaslayabilirim .
En iyisi değil ama en çok güldüreni .
Twitter : murattolga / murattolga@gmail.com
