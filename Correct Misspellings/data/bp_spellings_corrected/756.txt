Doksanların sonunda üniversite öğrencisi olan ben , haftada üç gece Kent Fm'de çok farklı bir radyo programı dinliyordum .
Hayatı hiç ciddiye almıyormuş gibi yapan , kadın erkek ilişkilerini , seksi , yalnızlığı ti'ye alıyor gibi cesur bir sohbeti sürdürürken birden bire ciddi ciddi felsefe yapan , yeri geldiğinde duygusal taraflarını da ortaya koyan , çok kültürlü , çok zeki , çok komik ve çok ciddi iki adamın , Kaan Çaydamlı ve Mete Avunduk'un Kaybedenler Kulübü adlı radyo programıydı bu .
Bu program alt kültüre hitap eden bir programdı .
Kent insanının yalnızlığını temsil ediyordu adeta .
Popüler bir program olmadı hiçbir zaman , bilen biliyordu , herkesin bilmemesi ve herkesin bu programdan keyif almaması , hayranları için bir ödül gibiydi hatta .
Cesurdu bu adamlar , söylenemeyecekleri söyledikleri için kimi çevrelerce hoş karşılanmıyor , kimilerince ise adeta idolleşiyorlardı .
Kapalı kapılarda .
İşitsel bir mecrada devam eden bu programın kahramanı Kaan ve Mete'yi dinleyen çoğu insan , bu iki adamı yolda görseler tanımazlardı .
Bu adamlar , örnekse Cenk ve Erdem gibi , Okan Bayülgen gibi , Beyaz gibi , radyoculuk deneyimlerinden sonra televizyon ekranında veya sinemada boy göstermedi .
Meşhur olmadı .
Ve bir gün bu program küt diye bitiverdi .
Gene bilen biliyordu : Kaan'ın sahip olduğu 6:45 yayıncılık , alt kültür kitaplar satmaya devam ediyordu sadece .
Aradan nereden baksanız 12 yıl geçti .
Tolga Örnek'in yeni sinema filminin bilgileri sızdı basına ve bu film vizyonda .
Bu filmin adı Kaybedenler Kulübü .
Evet , bu film , tam da bu hikayeyi anlatıyor : gerçeği .
Hem de görsel ve popüler bir iletişim aracı olan " sinema " da anlatılıyor bu hikaye .
Kaan ve Mete'yi iki genç ama usta oyuncu canlandırıyor : Nejat İşler ve Yiğit Özşener .
O yıllara geri dönülmüş ve bu iki adamın İstanbul , Kadıköy'de bir radyo programı yaptıkları dönem yaşadıkları rock'n roll hayat tarzı , mercek altına alınmış .
Filmde de bizimle paylaşılan , Yiğit Özşener'in canlandırdığı Mete karakterinin annesi ile olan ilişkilerinden de anlaşılacağı üzere , bu iki arkadaşın aslında maddi sorunları yok .
Hayata yenik başlamış karakterler değiller .
Yani kelimenin aklınıza gelecek ilk anlamıyla " kaybeden " değiller .
Peki neden Kaybedenler Kulübü diye bir isim seçmişler programlarına ?
Çünkü onlar kaybetmeyi " tercih " etmişler .
Onların başarıyla , para pulla , şöhretle , lüks yaşamla işleri olmamış .
Üç kuruş kazanalım diye programlarının formatını değiştirmemişler mesela , parasız yapmışlar bu işi ve bu özgürlüğü de programda ağızlarına geleni söyleyerek , kendilerine sansür uygulamayarak kullanmışlar !
Evet , aslında sansürün bu denli gündemimizde olduğu şu anlarda , bu film yerine tam da cuk oturuyor .
Doksanlarda popüler olmasa da canlı yayınla herkesin evine girebilen bu program , herhalde 2003 ve sonrasında yayında olsa , anında sansürle karşılaşır , hatta belki de sona erdirilirdi .
Ne güzel zamanlarmış ki o zamanlar , programın ne zaman biteceğine kendileri karar vermişler !
Alın size bir özgürlük daha !
Hala filmden bahsetmediğimin farkındayım , başlıyorum .
Yönetmen Tolga Örnek bu radyo programı yayındayken Amerika'da eğitim görmekteymiş , bu yüzden bu programın eski dinleyicilerinden biri değil .
Alt kültüre ait bir kişiliği de yok aslında , böyle bir yaşam tarzı yok daha doğrusu .
Ama senaryo eline geçiyor ve bu hikayeyi öğrendiği andan itibaren büyük heyecan duyuyor , bu filmi çekmek istiyor .
Kaan Çaydamlı ve Mete Avunduk , popülerleşmek gibi bir kaygıya girmeden Tolga Örnek'e güveniyorlar ve izin veriyorlar bu projenin gerçekleşmesine .
Güzel bir ekip kuruluyor , gerçekten de uyumlu , keyifli çalışan , film çekimleri bittiğinde üzülen ve hala birlikte takılan bir arkadaş grubu meydana geliyor .
Gerçek hikayeyi bilen biri olarak filmi izlemeden önce kaygılarım vardı , hem popülerleşmesini istemiyor hem de " acaba o dünya gerektiği gibi yansıtılmış mı , neresinden ele alınmış " diye kaygılanıyordum .
Filmi iki kez izledim ve sonuçtan memnun kaldım .
Film bir komedi filmi olarak da okunabilir , içindeki dramatik öğeler de öne çıkabilir , alt kültür bir yaşam hikayesinin kendi gibi alt kültür filmi olarak da bakılabilir .
Yani filmin içinde film var , oyuncuyu özgürleştiren bir yanı var filmin , siz hangi katmanında kendinizi buluyorsanız , film o .
Çok güldüm , espriler süperdi diye de çıkabilirsiniz salondan , o kültürü iyi yansıtmış diye de çıkabilirsiniz , güzel bir aşk hikayesi vardı ve oldukça felsefe yaptılar diye de düşünebilirsiniz .
Bunların hiçbiri yanlış bir okuma olmaz sanırım film açısından .
Bence filmin en büyük başarısı ise bahsettiğimiz gerçek hikayeyi hiç bilmeyen ve bunu bir kurguymuş gibi izleyen seyirciyi de , hikayeyi sonradan öğrenerek izleyenleri de , kendini hikayenin içinde hissedeni de çekebilme yeteneği .
Bunu da sağlam bir cast , sağlam bir senaryo ve sağlam teknik öğelerle başarmış yönetmen .
Filmi renkli kılan kurgusal öğeler , mizahın biraz daha altını çizmişse de , göze batmamış , yerinde olmuş diyebiliriz .
Filmin dramatik yapısında ve senaryonun odaklandığı noktalarda , özellikle karakterler açısından bakarsak , Kaan ( Nejat İşler ) ' ın yaşadıklarına , aşklarına , psikolojisine , yalnızlığına daha çok hakim oluyoruz , Mete ise biraz geri planda kalıyor , belki Mete'yi de biraz daha çözebilmek istiyor gönül .
Tiyatro öğrencileri olduklarını öğrenmeme rağmen fikrimin değişmediği bir konu var ki , örneğin Kaan ve Mete'nin hayatına giren kadınlar ve diğer bazı yan karakterlerin oyunculukları , diğer oyunculukların doğallığının yanında gerçekten sırıtmış .
Eleştirebileceğim bir diğer konu ise , aslında Tolga Örnek'in bu ve bundan sonraki tüm filmlerine , genelde olumlu şekilde yansıyacağına inandığım belgeselci gözünün , bu filmdeki bazı karelerde dramatik bir film için fazla enformatik bir kamera kullanımına yol açmış olması .
Örneğin Kaan karakterinin profesyonel bir fotoğrafçı olduğunu anlamamız için fotoğraf ödüllerinin üzerinde gezen kamera beni oldukça rahatsız etti .
Fakat bunlar elbette filmin genel dokusunu bozan ciddi sorunlar değil .
Doksanların ruhunu yeniden hatırlamak , sansürsüz ve içi dolu bir radyo programında neler konuşulabiliri görmek , böyle adamlar da yaşamış mı ya Kadıköy sokaklarında diye şaşırmak ve belki de biraz imrenmek için , gençlik , rock'n roll ve özgürlük için , barış için , sevgi için , çok yalnızım be sevgili okur .
İyi seyirler .
