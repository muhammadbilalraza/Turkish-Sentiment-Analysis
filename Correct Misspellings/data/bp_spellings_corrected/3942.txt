“Ailem İçin” ( At Any Price ) adlı filme gelene kadar çektiği dört uzun metrajlı filmde ‘çok kültürlü’ yapının izlerini takip eden ve kamerasını sokağın gerçeklerine yönelten Ramin Bahrani , özellikle 2005 tarihli ikinci filmi “Seyyar Satıcı” ( Man Push Cart ) ile çıkışını gerçekleştirmiş , sonrasında da Amerikan bağımsız sinemasının ‘özel’ isimlerinden biri olmayı başarmıştı .
Şimdiyse onu ‘daha farklı’ bir çalışmayla gözlemleme fırsatı yakalıyoruz .
Önceki filmlerinin ortaya koyduğu ‘sistem’i tamamen reddetmese de , ünlü isimleri ve konvansiyonele yakın duran bakışıyla “Ailem İçin”de kendi dünyasının dışında bir çabanın içine giriyor genç yönetmen .
Kuşaklar boyunca çiftçilik yapmış bir ailenin iç çatışmalarına odaklanıyor filmin hikâyesi .
İki oğlundan büyük olanını ‘elinden kaçırmış’ , diğerininse otomobil yarışları tutkusuyla mücadele etmek zorunda kalan bir babanın dünyasına giriyoruz burada .
Muhafazakâr özellikleri öne çıkmasına karşın , karısını aldatmaktan geri durmayan , iş konusunda da alabildiğine ‘agresif’ yöntemler benimseyen karakterin bütün amacının ‘işin devam etmesi’ olduğu apaçık ortada .
Ancak , beklenmedik gelişmelerin de ışığında çuvallamaya başladığında ‘doğru yol’u bulma çabaları devreye giriyor ve ailesini birarada tutabilmek için uğraşmaya başlıyor .
Sonuçsa , ‘vicdan muhasebesi’nin de başrollerden birini üstlendiği sarsıcı bir yöne savuruyor onu .
Ramin Bahrani , “Ailem İçin”de merkeze ‘baba’ karakterini yerleştirmiş olsa da , bütün bir aileyi ve bu ailenin çevresini kuşatmış karakterleri ameliyat masasına yatırmayı deniyor .
Ahlâk konusunda ders verebilecekmiş gibi görünen bir topluluğun iç dünyasındaki ‘görünmeyenler’ üzerinden hareketle bir saptamada bulunuyor sinemacı .
Kapitalizmin şekil verdiği toplumların ‘yozlaşma’ya açık yüzünü deşifre etmeye çalışırken , ‘gizli gerçekler’in günün sonunda bir şekilde yüzeye çıkarak yıpratıcı olabileceğini de işaret ediyor .
İnsan denen yaratığın olanca zayıflığıyla direnmesinin mümkün olmadığına , çarkların onu giderek sıkıştırmasıyla çözülmesinin kaçınılmazlığına vurgu yapıyor .
Bu anlamda , David Lynch sinemasının alçak tonda bir yansıması gibi duran “Ailem İçin” , bunu bir ‘cinnet’ boyutunda anlatmasa da derdini hissettirmeyi başarıyor .
Herkes ve herşeyin ‘göründüğü gibi’ olmadığının altını çiziyor .
Dennis Quaid’in büyük bir ‘çaresizlik’ aşılayarak canlandırdığı baba , her bir karakterin tutunmaya ya da kopmaya çalıştığı ‘odak’ oluyor hikâyede .
Onun tutkuları ya da zaafları belirleyici gibi görünüyor diğerlerinin kaderinde .
Baba , onu dibe doğru çeken unsurları ayıklamaya çalışırken , daha da içinden çıkılmaz bir pozisyona sokuyor kendisini .
Karısı , oğulları , işi ya da çevresindekilerin baskısıyla daralan çemberden kurtulmak için çabalıyor , her türlü hamleyi avantaja dönüştürmeye çalışarak .
Her adımın başka bir problemle karşılık bulmasıysa çözülmeyi hızlandırıyor onun için , paranteze alıp dondurabileceği aşamadan çıkarıyor büyük resmi .
Bir yandan ahlâkî bir sorgulama havası taşıyor “Ailem İçin” , öte yandan da bir tür ‘yüzeyin altındakiler’ motifine tutunuyor .
Bu izlenimi yaratırken gereksiz bir kargaşa ortamına da bel bağlamıyor Ramin Bahrani .
Usulca ilerleyip derdini hissettirme amacı güdüyor , köşeye sıkışmış başkarakterinin de yardımıyla .
Trajediden besleniyor ama bunu sömürü malzemesi olarak öne sürmüyor ; seyircinin insanlığına sesleniyor ama duygularıyla oynamıyor .
Dengeli anlatımıyla durduğu noktadan çok daha ileri seviyeleri hak ettiğini gösteriyor Ramin Bahrani .
