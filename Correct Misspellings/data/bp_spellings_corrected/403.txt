Jagten / Onur Savaşı’nı 2012 Cannes’da izlemiştim fakat beni epey etkilemiş bir film olmuş belli ki , zira bu hafta vizyona girdiğini öğrendiğimde gönül rahatlığıyla , ben yazarım , bu sene ( 2013 ) Cannes’da izlemiştim diyerek yanıldım …
Filmle ilgili duygu ve düşüncelerim ise hala epey taze …
Mads Mikkelsen’in canlandırdığı Lucas karakteri , Danimarka’nın küçük ve sevimli bir kasabasında , bir anaokulunda öğretmen olarak çalışmakta ve kasaba tarafından sevilip sayılmakta .
Yakın zamanda eşinden ayrılmış Lucas , genç bir oğlu var ama oğlu annesiyle yaşıyor ve baba - oğul çok yakın sayılmazlar .
Lucas son zamanlarda aralarını düzeltme çabasında .
Yeni bir sevgilisi var .
Boş zamanlarında ormanda avlanmaktan hoşlanıyor .
Yani işin özü , hayatını yeniden toparlamaya çalışan , sessiz , sakin , durgun bir adam Lucas .
Anaokulunda kendisine aşırı yakınlık besleyen 5 yaşlarında küçük bir kız var , bu küçük kız Lucas’ın kasabada en iyi anlaştığı adamın da küçük kızı .
Kendi küçük dünyasında , öğretmeni onun duygularına karşılık vermeyince , kendince gördüğü bir fotoğraftan da etkilenerek Lucas’ın onun cinsel organına baktığına ya da dokunduğuna dair net olmayan birşeyler söylüyor ailesine ve etrafındaki diğer öğretmenlerine .
İşte o noktadan itibaren tüm kasabanın Lucas’a olan yaklaşımı birden değişiyor ve Lucas’ın hayatı kabusa dönüşüyor .
Ortada kesin olmayan ve asla ispatlanamayacak olan bir suçlama ve tüm bu suçlamalara herşeye rağmen körü körüne inanan koca bir kasaba halkı var .
Kesin olmayan dedik ama filmde yönetmen , Lucas’ın böyle bir şey yapmadığı konusunu netleştiriyor izleyici için .
Yani şüphesiz Lucas yanlış bir bilgiyle , küçücük bir yalanla suçlanıyor .
Fakat kendisine inanmaya yeltenen neredeyse kimse yok .
Lucas hem sosyal hem de ekonomik açıdan ciddi anlamda bir çöküş yaşıyor .
Mikkelsen , tek başına kalmışlık içinde yıkılmamak için mücadele eden bir adamı son derece başarıyla canlandırdığı bu performansıyla 2012’de Cannes’da en iyi erkek oyuncu ödülünü aldı .
95 yılında sinemada Dogma95 yapım akımını başlatan 4 Danimarkalı yönetmenden biri olan Vinterberg’in ise sekizinci uzun metrajı Onur Savaşı , ingilizce adıyla The Hunt .
Bu kez klasik bir anlatım şekli var filmin aslında , alışık olduğumuz bir giriş gelişme sonuç yapısı var .
Fakat şaşırtıcı ve açık uçlu sonu da hikayeyi Kafkaesk bir yere taşıyor adeta .
The Hunt’ın Danimarkalı görüntü yönetmeni Charlotte Bruus Christensen , filmin dramatik öğelerinin baskın olduğu kareleri , özellikle Lucas’ın o yalnız ve çaresiz , kapana kısılmış anlarını geniş açı lensle çektiği dar kadrajlarda , hatta gerçek algısını da hafiften bozarak vermiş .
Güz mevsiminin de baskın olduğu hikayeyle filmde öyle tekinsiz bir atmosfer oluşmuş ki ,  gerilim - korku temalı bir yapım olarak sayamasak da , The Hunt’ı izlerken değme korku filmlerinden daha ürkütücü , daha gergin anlar yaşayabilirsiniz .
Güven dediğimiz şeyin ne kolay sarsılacağına dair , toplumsal önyargıya , insana dair bir hikaye The Hunt .
Bir tür " cadı avı " aslında ismiyle de altı çizilmek istenen .
Benzer bir temayı yakın zamanda Koşulsuz Sevgi ( Broken ) filminde de takip etmiştik .
Orada da haksız yere suçlanan bir genç adamın hikayesi , tüm mahallenin kaderini etkiliyordu . “Biz onun yerinde olsak ne yapardık” ve “biz onun etrafındakiler olsaydık ne yapardık " gibi cevabı zor soruları sordurtması da önemli The Hunt’ın … Haftanın kaçırılmaması gereken filmlerinden , ama benden söylemesi ; izlemesi , sindirmesi kolay olmayacak ! http://www.melisinema.net
