Amerikan bağımsız sinemasının öncülerinden John Cassavetes'in kızı Zoe Cassavetes'in ilk uzun metraj filmi " Aşkın İngilizcesi " nin en büyük hatası kendisini sıradan bir romantik komedi gibi değil , marjinal bir bağımsız yapım gibi lanse etmesi .
Oysa giriş , gelişme , sonuç bölümlerinden , ele aldığı konuları işleyişine kadar bilindik bir romantik komedi üslubuna sahip olan filmin , ilgi çekmek ve ciddiye alınmak uğruna kendisini bulunduğundan farklı bir yere konumlandırmasına aslında hiç gerek yok .
Çünkü " Aşkın İngilizcesi " senaryosunda yer alan aksaklıklara ve durağan ritmine rağmen başrol oyuncusu Parker Posey sayesinde izleyicilerin dikkatini ayakta tutmayı başaran bir yapım .
Özellikle Richard Linklater ve Hal Hartley filmlerinden tanıdığımız Parker Posey'nin en çarpıcı performanslarından birini Mark Waters'ın ilk uzun metraj filmi " The House of Yes "
( 1997 ) te verdiğini söyleyebiliriz .
Genellikle karşımıza nevrotik kadın tiplemeleriyle çıkan ve kendisiyle özdeşleşen bu karakter tipinin başarıyla üstesinden gelen Posey , eminim ki ömrü yetse baba Cassavetes'in filmlerinde görebileceğimiz isimlerden biri olurdu .
Zoe Cassavetes'in ilk uzun metraj filminin başrol oyuncusu olarak Parker Posey'i tercih etmesinin altında da böyle bilinçdışı bir çağrışım yatıyor belki de .
Diğer yandan Parker Posey'nin gerçek hayatta Zoe Cassavetes'in yakın bir arkadaşı olması da yönetmenin ilk filminde niçin onunla çalışmak istediğine dair daha gerçekçi bir açıklama sunuyor bizlere .
Uzun lafın kısası , Cassavetes'in tercihine yön veren neden her ne olursa olsun otuzlu yaşlarında aşkı arayan dengesiz Nora rolünde harikalar yaratan Posey , karakteri kendinden bir parçaymış gibi kabullenip , tüm doğallığıyla filme taşımayı başarıyor .
Nora'nın karizmatik olmaya niyetlendiği en yüzeysel anlarını dahi , onun bu foyasını meydana çıkarırcasına yapaylaştıran yetenekli oyuncu , kimi sahnelerdeyse öyle doğal bir ritim tutturuyor ki , izleyicilere gerçek hayatta Parker Posey'nin gizli kamerayla çekilmiş gündelik görüntülerini seyrettiklerini hissettiren gerçekçi bir duygu seviyesine ulaşıyor .
Bütün bunların yanında , Parker Posey'nin karakterini canlı tutmak için harcadığı onca çabanın kimi anlarda boşa gittiğini de üzülerek itiraf etmek gerek .
" Aşkın İngilizcesi " bağımsız film türünün anlatım özelliklerini kullanıp , entelektüel bir damar yakalamaya uğraşsa da öyküsel açıdan " Bridget Jones " serisinin ilk filminden pek de farkı olmayan bir yapım .
' Aşkı arayan kadın ' motifine dair aykırı ya da alışılmadık bir söz söylememesine rağmen kendisini aynı konuya odaklanan popüler filmlerden ayrı tutmaya çalışan " Aşkın İngilizcesi , " bu uğurda başkarakterini deyim yerindeyse ' arıza ' bir kadın profiline büründürmek için gereğinden fazla çaba harcıyor .
Üstüne üstlük kimi zaman yansıtmaya uğraştığı o ' arıza kadın ' kimliğini öylesine zorluyor ki başkarakterinin anlamsız depresyonunu seyredenlere açıklamayı ve yaşadığı gelgitlere bir fonksiyon bulmayı dahi unutuyor .
Parker Posey , Nora'nın dengesiz tavırlarını ve yersiz sinir krizlerini başarıyla yansıtsa da , filmin içinde yeterince güçlü bir fonksiyona sahip olmayan bu tavırlar , izleyenlerin öyküde olup , bitenlere anlam verememesine yol açıyor .
Bununla birlikte , Zoe Cassavetes'in aynı özensizliği Nora'nın öyküsüne paralel olarak anlatılan yan hikayelerde de gösterdiğini söyleyebiliriz .
Herkesin imrenerek bahsettiği mükemmel bir evliliğe sahip olan Nora'nın en yakın arkadaşı Audrey'nin hikayesi iç çatışmaları yeterince kuvvetli yansıtılamayan yan öykülerin başında geliyor .
Öte yandan , her ' aşkı arayan kadın ' öyküsünde olduğu gibi memnuniyetsiz ve eleştiri meraklısı bir anne figürüyle baş etmek zorunda kalan Nora'nın hayatının bu bölümü de ne yazık ki Cassavetes'in özensiz anlatımının kurbanı oluyor .
Böylelikle Zoe Cassavetes'in gerçek hayatta annesi olan fena Rowlands'ın Nora'nın annesi rolünde karşımıza çıkmasıyla doğabilecek potansiyel anlamlar da filme hakim olan fonksiyonsuz depresifliğin gölgesinde kalarak kaybolup , gidiyor .
Keza gidişat boyunca aynı problemlerle baş etmek zorunda kalan Nora ve Julien arasındaki aşk ilişkisinin , filmin iddia ettiği gibi hem büyülü , hem fırtınalı , hem de heyecan verici bir seviyeye ulaşma ihtimali de bir süre sonra neredeyse sıfırlanıyor .
İzleyenler için romantik niteliğini kaybettiği gibi heyecan verici bir zemine de oturamayan bu ilişki , Melvil Poupaud'nin Parker Posey karşısında yetersiz kalan performansı nedeniyle iyice sekteye uğruyor .
Film içerisinde , egzotik aksanlı Fransız erkeği pozisyonunu doldurmaktan başka bir işlev gösteremeyen Melvil Poupaud , Julien karakterini tutkularından arınmış derinliksiz bir surete indirgiyor .
" Aşkın İngilizcesi " ile beklendiği gibi çarpıcı bir çıkış yapamayan Zoe Cassavetes , her yönetmen kızının ilk sinema deneyiminde Sofia Coppola kadar başarılı olamayacağının altını çiziyor belki de .
Anlayacağınız " Aşkın İngilizcesi " sadece Parker Posey'nin gerçekçiliğin sınırlarını zorlayan özgün performansı ve Stacey Battat'ın Nora karakteri için tasarladığı muhteşem kıyafetler uğruna izlenebilecek bir film .
Diğer yandan , filmin entelektüel imajına kanıp , büyük beklentilere kapılmak yerine vizyon salonlarında görmeye alışık olduğumuz tatta ortalama bir romantik komediyle karşılaşmayı umuyorsanız , " Aşkın İngilizcesi " size göre bir film olabilir .
