Orijinal adı Oculus olan , dünyayı değiştireceği söylenen ( yeni sahibi Facebook ) sanal gerçeklik cihazı ‘Oculus Rift’i hatırlatan Göz filmine heyecanlanmak için ya son korku trendlerinden bihaber olmak ya da korku denen türe fazla gömülmüş olmak gerek .
Antika bir ayna nedeniyle doğaüstü tecrübeler yaşayan iki kardeşin hikayesi doğrusu başta kulağa çekici gelmiyor .
Doğaüstü , paranormal veya psişik alemler tarafından ziyaret edilen sıradan ailelerin uykusuz geceler geçirmesine doyduk .
Paralel evrenlere açılan ayna konsepti de pek ilgi çekici değil .
Ve fakat Göz nasıl beceriyorsa , klişelerin tozunu alan tercihlere rağmen sıkı bir korku filmine dönüşmeyi başarıyor .
Küllerinden yeniden doğar gibi klişelerinden doğuyor .
Yönetmeni merak edip kariyerine baktığımızda , son yılların en ilgi çekici düşük bütçeli korku filmlerinden biri olan Absentia'nın yönetmeniyle karşılaşıyoruz .
Korku sinemasında şaşırmaya hasretiz ; Mike Flanagan’ın ellerine sağlık , giderek daha da sıcak olan yaz günlerinde soğuk terler dökmemizi sağlıyor .
Göz'ün en güçlü yanının hikayesi olmadığını söylemiştik .
Göz'de bir ayna etrafında kurulmuş iki hikayeyi paralel kurguda izliyoruz .
Bizi on yıl öncesine taşıyan hikayede , anne , baba ve iki çocuktan kurulu ailenin huzuru ayna nedeniyle kaçmaya başlıyor .
Babanın kendi odasına kapanıp aynayla gizemli bir muhabbete dalması , annenin bu garip ilişki nedeniyle kendinden geçmesi bir trajediye neden oluyor ve o trajedi evin küçük oğlunu bir akıl hastanesine yolluyor .
İkinci hikayede ise zaman bu zamandır ve evin kızı , hastaneden yeni çıkan erkek kardeşiyle birlikte ayna üzerinde denemeler yapmaya başlar .
Amaç bu gizemli ve karanlık eşyayı bir itirafa zorlamaktır …
Geçmişteki hikaye klasik korku filmlerini , özellikle de hayaletli ev örneklerini hatırlatırken , günümüzde geçen hikaye Paranormal Activity serisi gibi paranormalin kayıt edildiği filmleri akla getiriyor .
Ama Göz'ü etkili bir korku filmi yapan , korku türünün iki eğilimini bir araya getirmesi değil ; bu ikili yapının Göz'ü sürükleyici kıldığı kesin ama filmin en güçlü yanı , aynanın aktif olmasıyla beraber iki dönemin buluşması , aynı evin içinde dünün çocuklarını ve bugünün gençlerini bir arada görmemiz .
Zamanın ortadan kalkmasıyla filmde farklı dönemlerini gördüğümüz karakterlerin bir anda aynı evde dolaşan dört ayrı kişiye dönüşmesi filmi hem orijinal hem de tür açısından etkili kılıyor .
Yönetmen Flanagan , Göz'de aynayı gerçeklik ve paralel evreni ayırmak için kullanmıyor .
Bir süre sonra herkes birer hayalete dönüşüyor .
Şüphesiz tarihini ve vukuatlarını öğrendiğimiz ayna hakkında somut , elle tutulur bir açıklama bekliyoruz fakat gizem filmin ruhunu öldürmüyor .
Şık bir şekilde devam filmlerine ışık yakılıyor .
Modern insanın eski eşyanın hayaletleriyle uğraşmasına dair sayısız film izledik .
Göz , eşyanın tabiatına aykırı düşmüyor , fakat işine saygısı olan bir yönetmenin adını iyice belirginleştiriyor .
Hikayeyi önce bir kısa film olarak çeken , bu filmin gördüğü ilgi üzerine uzun metraja imza atan yönetmenin korku sinemasını sevdiğini şüphe yok .
Belki orijinal bir hikayeci değil ama elindeki hikayeyi , güçlü karakterlerin yer aldığı , sahnelerin sadece korkutmak için değil hikayeyi güçlendirmek için kurulduğu bir senaryoya dönüştürmeyi başarıyor .
Başarılı bir Stephen King uyarlaması tadı veriyor .
İki ayrı dönemi aynı evde buluşturan kurgu ise dehşetengiz .
Bir göz atın derim , hem buna hem de muktedirlerin yasaklamalara doyamadığı video sitesinde bulabileceğiniz kısa versiyonuna .
