Lübnan doğumlu güzel yönetmen Nadine Labaki , Peki Şimdi Nereye ?
( Et maintenant on va où ? ) adlı ikinci uzun metraj filmiyle ilki kadar ses getirecek mi , gişe yapacak mı bilinmez ama bu kez daha politik ve iddialı konulara çomak sokuyor olduğunu söylemeliyiz .
Karamel , Beyrut'lu 5 kadının bir güzellik salonunda buluşarak konuştukları konuları beyazperdeye aktarıyordu renkli , esprili , samimi bir biçimde .
Yönetmen bölgede yaşanan savaş sonrası olumsuzluğa rağmen filminde iyimser bir tablo çizmiş , acıları dillendirmemiş , sadece sinematografisiyle izleyiciye aktarmıştı ve film dünya çapında çok beğenilmişti .
Peki Şimdi Nereye'de güç gene kadınlarda !
Bu kez Lübnan'ın küçük bir köyündeyiz .
Müslümanlar ve Hıristiyanların birarada huzurla yaşadığı , fakat çıkacak en ufak bir dini kavgada savaş yerine dönmesi an meselesi olan topraklardayız .
Nadine Labaki , görsel anlamda yine aynı başarıyı gösteriyor , bizi Lübnan'daki o küçük köye sokup adeta tozunu yutturuyor , kokusunu burnumuza kadar getiriyor .
Teatral bir açılış yapıyor film , yasta olan siyah giymiş kadınlar kolkola girmiş , acılarını , çaresizliklerini , neredeyse yıkılmak üzere oluşlarını anlatan teatral bir dans gösterisi yapıyorlar .
Sonra hızla karakterleri tanımaya başlıyoruz , fakat o kadar çok karakter var ve hepsi de o kadar başrole oynuyor ki , biraz yoruluyoruz .
Labaki , köydeki Hıristiyan kadınlardan biri , kocası yok ve küçük çocuğuyla yaşıyor .
Köyden Müslüman bir erkekle birbirlerinden hoşlanıyorlar ( bunu da hayal şeklinde geçen şarkılı bir dans sahnesinde tam olarak anlıyoruz ) fakat bu elektrik sadece hissedildiğiyle kalıyor .
Vizontele'yi aşırı derecede çağrıştıran bir küçük öykü aslında filmde huzuru bozmaya davetiye çıkaran konu oluyor !
Muhtarın gayretiyle tüm köy halkı birleşip televizyon seyretmeye başlıyorlar ama haberlerde duydukları dini çatışmalar , gerginlikler , kavgalar , hatta ölümler , köy halkının huzurunu kaçırıyor ve birbirlerine düşüyorlar , ibadet yerlerine zarar vermeye , birbirlerine hakaret etmeye , itip kakmaya başlıyorlar .
Tabii bu kavgaları çıkaran , agresifleşen hep erkekler .
Kadınlar ise bir yolunu bulup erkeklerin dikkatlerini dağıtmak , böylelikle huzuru bozmamak istiyorlar ve birleşip planlar yapıyorlar .
Bu planlarına köy papazı ve imamı da ortak olunca işleri pek de zor olmuyor .
Aslında tüm dünyada savaşların çıkmasının en büyük ve en aptalca sebeplerinden biri olan dini çatışmaları Labaki küçücük bir köyün üzerinden anlatarak , çözümünü de o küçücük köyün küçücük umutlarıyla halletmeye çalışıyor .
Bu denli büyük bir okyanusta böylesi bir çaba naifçe görünse de , o meşhur denizyıldızı hikayesini hatırlarsak , aslında Labaki , elinden geleni yapıyor .
Filmde kadın dayanışması ve ince zeka ile örülmüş organizasyonlar söz konusu .
Zira dünya tarihinde savaşları çıkaran hep erkekler ve savaşların sonucuyla yas tutan , kayıplarının acısıyla cebelleşen ise hep kadınlar .
Peki kadınlar , erkeklerin birbirlerini öldürmelerini durduramazlar mı ?
Bu soru milattan önce 44 yılında Aristofanes tarafından sorulmuş aslında ve tek perdelik bir oyun olarak sahnelenmiş .
Oyunda Yunanlı kadınlar savaş bitene kadar erkekleriyle cinsel bir münasebete girmezler .
( Şener Şen'li Şalvar Davası misali . ) Peki Şimdi Nereye de fikrini biraz buradan alıyor gibi fakat sonra kadın zekası ve çözümleri şeklinde birçok farklı oyunlar ekliyor kendi hikayesine .
Keklere karıştırılan uyuşturucularla erkekleri sakinleştirmek mi istersiniz yoksa köye dansçı Rus kızlar getirerek hem adamların akıllarını baştan almak hem de kızlara casusluk yaptırmak mı ?
Tahmin edersiniz ki bu ve bunun gibi sahneler sonucu film aslında epey " komedi " janrına hizmet ediyor .
Fakat gerek esas konu olsun , gerek öykünün içinde yer alan gencecik bir insanın ölümü olsun , film aslında bir o kadar da dram yüklü !
Karanlık tarafları çok fazla .
Boğazınıza bir yumru oturtacak acıları da yaşatıyor film , işte Karamel'den de burada ayrılıyor , bazı gerçekleri suratımıza çarpıyor ve o acıyla bizi başbaşa bırakıyor yeri geldiğinde .
Bir annenin evladını yitirişine ve savaş çıkmasın diye bu acısını bile içine atmak zorunda kalışıyla yüzleşiyoruz örneğin .
Onun , dinine bile isyan edişiyle yüzleşiyoruz cesurca .
Labaki'nin , köyündeki erkeklere avaz avaz bağırarak bu kavganın bitmesini isteyişiyle yüzleşiyoruz .
Film aslında birden çok şey anlatmaya çalışıyor ve hangi janrada durduğuna karar verememiş , yönünü şaşırmış gibi hissettiriyor bazen .
Fakat bana sorarsanız Labaki filminin tonunun hem komik , hem acıklı , hem durağan , hem hareketli , hem şarkılı türkülü , hem acılı yaslı olmasını bilinçli olarak tercih etmiş .
Ben bu filme hayat gibi diyorum , hayatın ta kendisinde varolan acı tatlı değişimler bu filme de doğal olarak yansımış sanki .
Oyuncuların çoğunun profesyonel olmayışı da filme ekstra doğallık ve hoşluk katmış .
Filmde çok fazla karakter olması ve hepsinin de güçlü karakterler olması , konuların da yoğunluğu sebebiyle yorucu ve gereksiz , üstelik filme hiç de haketmediği bir basitlik katmış .
Filmin sonu ise , adına da hizmet eden hoş bir espri gibi görünse de biraz naif , biraz hayalkırıklığı .
Fakat ben Labani'nin gelişecek olan sinemasından umutluyum , meselesi olan , hem umutlu hem endişeli , yani hayat gibi filmler çekmeye devam edecek bana kalırsa güzel yönetmen , biz de keyifle izlemeye devam edeceğiz .
Twitter : @blossomel
