Yunanistan’ın bağrından kopup gelen Yorgos Lanthimos’u İstanbul Film Festivali aracılığıyla tanıdığımızda , ‘yabancı dilde en iyi film’ dalında Oscar adayı da olan çalışması “Köpek Dişi”nin ( Kynodontas ) yarattığı etkiyi demlendiriyorduk .
Michael Haneke’nin ‘mizahlı’ versiyonu diye de değerlendirilebilecek bir soğukkanlılığı vardı yönetmenin .
Haneke’nin ‘kötü’süyle onun ‘kötü’sü arasındaki tek fark mizah değildi tabii ki ; Lanthimos’un daha ‘gösterişçi’ bir yaklaşımı vardı ve bundan nemalanmayı da ihmal etmiyordu .
Haneke’yle karşılaştırılmak için daha uzunca bir yol alması gerekiyordu anlayacağınız .
Lanthimos’u Anglosakson sulara çeken son filmi “The Lobster”ı ( ya da “Istakoz” ) seyrettiğimizdeyse , Haneke’ye yaklaşmaktan ziyade uzaklaştığını gördük .
Yönetmen , belli ki ‘kötülük’ü Haneke gibi dar alanlara sıkıştırmak istemiyor , daha geniş açılı bir perspektif yaratmaya çalışıyordu .
Bir sonraki filminin tarihsel bir dram olacağı bilgisi de gelince , artık onun Haneke sinemasıyla bir bağı olmadığı fikri de güçlenmiş oldu .
Bizce bunda bir sorun yok , yeni ve kendine özgü bir dil geliştirmesi mümkün Lanthimos’un .
“The Lobster”a dönecek olursak . ‘Yalnızlık’ın yasak olduğu distopik bir atmosfer kuruyor bu filmde Lanthimos .
Colin Farrell’ın canlandırdığı adamımız , yalnız kalınca ‘tedavi’ için bir otele götürülüyor .
Orada kalacağı süre zarfında , başka bir yalnızla ‘uyum’ sağlayıp kente geri dönecek ya da tercih ettiği bir hayvana dönüştürülecek .
Onun tercihi ‘ıstakoz’ oluyor , 100 yıl civarında yaşadığı için .
En nihayetinde , zorla da olsa ‘acımasız’ bir kadınla ‘uyum’ sağlıyor , ama ‘sahtekarlık’ yaptığı için işler sarpa sarıyor ve otelden kaçıyor .
Kaçtığı yerse ‘yalnızlar’ın yaşadığı orman .
Orada da katı kurallar var .
Otelde insanlar ilişkiye zorlanırken , ormanda ilişki tamamen yasak .
Anlayacağınız , distopyanın ütopyası da bir halta benzemiyor !
Hikâyenin sonrasını anlatmayalım da tadınız kaçmasın .
“The Lobster” , Lanthimos’un ortaya koyduğu distopik atmosfer açısından doyurucu , ama onun karşısına koyduğu ‘ütopya’nın yeterli çatışmayı yaratamadığını söylemek lazım .
Yönetmenin soğukkanlı mizahı özellikle otel bölümlerinde işliyor ve karakterlerin birbirlerine ‘uyum’ sağlama çabaları hissediliyor .
Baş karakterin ‘isyan’ hamlesiyle birlikte başka bir yöne akan hikâye , toparlanması zor bir noktaya evriliyor ve kırık dökük bir rotanın peşine takılıyor .
Lanthimos’un distopya ile ütopya arasındaki mücadeleden ziyade , iki distopyanın kapışması şeklinde kurduğu atmosfer , seyirciye ‘distopyalardan distopya beğen’ tadında bir resim sunuyor .
Üçüncü bir seçenek olmadığı için de hikâyenin ‘iki âşık’ karakterinin içini boşaltmış oluyor , onların serüvenine sağlam bir kulvar yaratmaktan uzakta seyrediyor .
‘Çift olmak’ ya da ‘yapayalnız olmak’ seçenekleri üzerine düşünmemize fırsat tanıyor “The Lobster” ama verdiği fırsatı tam olarak değerlendiremeden elimizden alıyor .
Alegorisinin içini doldurma konusunda tatmin edici bir fikri yok gibi filmin .
Daha çok ‘kendiliğindenlik’ öne çıkıyor burada , nereye doğru çekiştirirsen oraya gelecek hikâye sanki .
Aşırı ‘köşeli’ gibi görünen ama bunun yanıltıcılığını çok çabuk hissettiren hikâye , bir ‘cümle’ kurulamadan nihayete eriyor .
Cümle kurmak gibi bir dert de hissedilmiyor , ‘hecelemek’ yeterli Lanthimos için .
Filmin Ray Bradbury’nin “Fahrenheit 451”ini hatırlatan bir çizgiye sahip olması ise ‘hoş bir sürpriz’ belki , daha fazlası değil .
Distopya geleneğini hatmetmiş görünen Lanthimos , merkeze bu eseri koyarak çemberi genişletiyor ve birçok ‘hatırlatma’yla işini görmeyi tercih ediyor .
Bu yaklaşım , çemberin genişliğinden olsa gerek , dağınıklığı da beraberinde getiriyor ve filmin ‘doğal seçilim’ temelli çizgisini arka plana itiyor .
Lafın kısası , Lanthimos’un resmi güzel ama imlası aynı oranda iyi değil !
