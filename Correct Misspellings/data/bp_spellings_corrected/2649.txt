Zeynep yalnız bir kadın .
Her sabah aynı alarm sesiyle uyanıp yatağından kalkıyor .
Rutin hazırlıkların ardından evden çıkıp işine gidiyor .
Kimseyle gerçekten arkadaş olduğu söylenemez Zeynep'in .
Robot gibi yürüyor , robot gibi işini yapıyor , robot gibi evine dönüyor .
Fakat yerine oturmayan şeyler var Cemal Şan'ın Zeynep'i anlattığı filminde .
Şehrin yeni oluşan yaşam alanlarının birinde , çevresindeki otoyollar hala inşaat halinde olan lüks bir sitede yaşıyor Zeynep .
Hangi alanda hizmet verdiğini hiç öğrenemediğimiz bir şirkette herhangi bir masa başı işi yapan bir kadın , bu lüks sitede yaşamayı nasıl karşılıyor olabilir , anlamak zor .
Sitenin mimari özellikleri , buranın yeni bir yerleşim alanı olduğunu belli ediyor .
Sonradan Zeynep'in öksüz olduğu bilgisini de ediniyoruz .
Belli ki ailesinden kalmış bir ev değil bu .
Zeynep bir yaşam kurmuş kendine .
Yakınlık , heyecan ve coşku olmayan bir hayat bu .
Gerçek dışı gözükecek ölçüde abartılı çizilmiş Zeynep'in bu zavallı hali .
Filmin ilerleyen aşamalarında , Zeynep'in bu hayatı yaşarken kendisini mutlu zannettiği itirafını izliyoruz .
Kafa karıştırıcı .
Zeynep hiç de mutlu gibi gösterilmemişti çünkü bize .
Kendini mutlu zanneden bir insan , yalnızlığının o denli bilincinde davranmaz ki .
Yalnızlığını görmezden gelerek , sahte bir mutlu maske yaratır ve yaşar Cemal Şan'ın anlattığı gibi insanlar .
Zeynep ise ilk andan itibaren acı çeker gibi resmediliyor perdede .
Ancak yalnızlığının o denli farkında , kendini o denli çaresiz hisseden bir küçük burjuvanın yapacağı şeydir zaten Ali gibi bir kenar mahalle delikanlısına cinsel arzu duymak ya da tutulmak .
O zaman anlaşılır olabilir Zeynep'in başka herhangi birine değil de Ali'ye kendini bırakması .
Şu ana kadar tüm saydıklarım , şahsi bakış açıma göre , Zeynep karakterini çizerken gerçeklik veya dramaturji açısından tutarsız , hatta belki anlamsız gördüğüm detaylardır .
Öncelikle bir karakter çalışması olan Zeynep'in Sekiz Günü adlı filmi başarısız kılan etkenlerin başında gelir bu tutarsızlıklar .
Ali'nin , masasının üzerine bizim rahatça görebileceğimiz şekilde Olağan Şüpheliler filminin DVD'si yerleştirilmiş bir gençle dost olabilmesi de böyle bir tutarsızlıktır mesela kanımca .
Ve Zeynep , bir arkadaşının doğum günü partisinde , herkesten uzak otururken , Ali'nin dikkatini çeker .
Ali gönül eğlendirmek peşindedir .
Zeynep'te bir farkındalık tetikleme niyeti yoktur .
Fakat , o ana kadar sepya tonlarda resmedilen Zeynep'in günleri renklenir Ali ile tanıştıktan sonra .
Ali'nin tamamen cinsel boyuttaki ilgisini yakınlıkla karıştırır .
Ona aşık olduğunu zanneder .
Ve kendisini bir daha aramaya hiç niyeti olmayan Ali'yi yeniden bulmak , ona aşkını anlatmak için yollara düşer .
Zeynep'in yolculuğu , sonu değişime varan bir yolculuk olmaz .
Zeynep'in sekizinci günü , yani yeni bir Pazartesi , yeni bir iş günü geldiğinde , Zeynep daha da perişan bir insan olarak uyanır çalar saatinin alarmına .
Zaten seyri çeşitli sebeplerle zor olan bu filmin başladığı yerde bitmesi , genel geçer bir anlam da yaratmadığına göre , doğru bir sinemasal araç mıdır ?
Zeynep'in uç bir örnek olan , gerçekçi bile gözükmeyen öyküsü , anlatmaya değer bir sinema malzemesi sayılabilir mi ?
Zeynep , yaşamını eskisi gibi sürdürebilecek midir ?
Öyle anlaşılıyor .
Ama insanlar , hem de kazancı yerinde ve hatta Fadik Sevin Atasoy gibi eli yüzü düzgün insanlar , hayatlarının sefil bir yalnızlıkla sürüp gitmesine göz yumarlar mı ?
Zeynep'in Sekiz Günü , doğru çizilmemiş bir karakterde Fadik Sevin Atasoy'un yine de başarıyla taşıdığı , Ali rolündeki Mustafa Üstündağ'ın alkışı hak eden bir gerçekçilik ve dinamizm kattığı , en azından meramını çoğu noktada lafla değil görsellikle anlatmayı deneyen bir film .
Zaten ne zaman konuşmalar başlasa , katlanılması zorlaşan , hepten yapaylaşan bir film .
Cemal Şan'ın zihninde nasıl bir referans listesine bağlandığını çözemediğimiz , Ali'nin dayısının evindeki sahne gibi kısımlarındaysa gülünçleşen , amacından sapıp iyice anlamsızlaşan bir film .
Ve şu saatten sonra bu filmi tavsiye edip etmememin de aynı derece anlamsız olacağının farkındayım .
Çünkü ben bile filmin seyirci olmadığı için iptal edilmediği bir seans bulmakta günlerdir zorlanıyorum .
Ama sinemacılarımız bundan bir ders çıkarıyorlar mı acaba ?
Esas önemli olan bu .
