" Made in Dagenham " , feminist harekete giriş dersinin bir parçası olarak gösterilseydi , derse , savaşabilecek durumda olan erkeklerin cepheye gittiği , sağlık biriminde görev almayan kadınlarınsa evde yalnız kaldığı II. Dünya Savaşı yıllarını anlatarak başlamak gerekirdi sanırım .
Dolayısıyla film hakkında fikir beyan etmeden önce , kadınların iş gücü gerektiren her pozisyonda erkeklerin yerini alarak kapitalist ekonomiyi ayakta tuttuğu II. Dünya Savaşı döneminden bahsetmekte fayda var .
II. Dünya Savaşı'nı kapsayan bu dönem süresince memleketlerinde bıraktıkları eşlerine nostaljiyle karışık bir güvensizlik besleyen erkeklerin , savaştan döndüklerinde işlerini kadınlara kaptırdıklarını görmelerinin gündelik hayatı derinden sarstığını söyleyebiliriz .
Evlerine döndüklerinde , kadınların erkek gücüne ihtiyaç duymadan kapitalizmin çarklarını döndürmeyi başardıklarını gören erkeklerin , evdeki ve toplumdaki iktidarlarını kaybetme korkusuna kapıldıklarını ve bu durumun erkeklerin savaş sonrası travmalarını körüklediğini belirtebiliriz .
Savaş sonrasında doğum oranındaki ani artışın , birçok görsel medyumda burjuva aile değerlerinin reklam malzemesi yapılmasının , kadının eve ve aileye ait olduğunun defalarca kere vurgulanmasının da bu travmaların birer uzantısı olduğu düşünülebilir .
Bahsettiğimiz tüm bu meselelerin , 1940'lı yıllarda çekilen filmleri , özellikle de film noir türünü , derinden etkilediğini , femme fatale figürünü doğurduğunu ve bambaşka bir toplumsal gerçekliğin oluşmasına ön ayak olduğunu iddia edebiliriz .
Nigel Cole'un 1968 yılında Londra yakınlarındaki Dagenham Ford fabrikasında çalışan 187 kadının erkeklerle aynı ücreti alabilmek için ayaklanmasını anlat son filmi " Made in Dagenham " da ortaya çıkan bu yeni toplumsal gerçeklikten temel alan bir çalışma .
Öncelikle bu noktaya kadar filmin orijinal ismini kullanmamakta ısrar ettiğimi fark etmişsinizdir .
Yazının geri kalanında da Nigel Cole'un filmine Türkçeleştirilmiş adı olan " Kadının Fendi " yerine " Dagenham'da Üretilmiştir " anlamına gelen orijinal ismiyle seslenmeyi tercih edeceğimi bildirmek isterim .
Çünkü ' kadının fendi erkeği yendi ' deyişinden esinlenilerek koyulan bu ad , ' fend ' kelimesinin ' kurnazlık ' , ' dalavere ' gibi manaları olması sebebiyle filme hiç de yakışmayan çağrışımlar yapıyor bana kalırsa .
Oysa ki " Made in Dagenham " ın hikayesine ilham veren kadınların kurnazlık ve dalavere gibi kapitalist - erkek egemen toplum düzenine mahsus numaralarla uzaktan yakından alakaları yok .
Nigel Cole'un filmi , kadın işçilerin özlük haklarına sahip çıkmak ve adil çalışma koşullarına kavuşmak için verdikleri mücadelenin ' kadınca ' yönünü başarıyla vurguluyor .
Kendilerini taşkınlık yaparak ifade etmek yerine grev haklarını kullanan ve Ford yöneticilerine üretim sürecinin tam göbeğinde konumlandıklarını hatırlatmakla yetinen kadın işçilerin mücadelesi " Made in Dagenham " da tane tane ve sakin bir ritimde hikayeleştiriliyor .
Film , hayatlarına odaklandığı kadınların gündelik sorunlarını , travmalarını , hayallerini ve erkek egemen toplumla başa çıkma yöntemlerini gidişatın içine ustalıkla yediriyor .
Böylelikle izleyenlerin karakterlerle gönül bağı kurmalarına imkan tanındığı gibi hangi karakterin hangi duruma nasıl tepki vereceğinin yol haritası da çiziliyor .
Anlayacağınız " Made in Dagenham " ın karakterlerin iç ve dış çatışmalarıyla örülen ve yan hikayelerle zenginleşen film dünyası , izleyenlerin hayal güçlerini besleyen , dolayısıyla sadece görülenle sınırlı kalmayan , kendi içinde tutarlı bir evren ; bütün bunların , karakterlerin ve yaşananların sahiciliğine sahicilik kattığı da bir gerçek .
Nigel Cole'un filminin yıldızı hiç şüphesiz ki Mike Leigh yönetmenliğindeki Daima Mutlu ile Altın Küre kazanan Sally Hawkins .
Canlandırdığı Rita O'Grady karakterinin yüreğinden kopan isyan çığlığını ve liderlik içgüdüsünü birebir sahiplenen Hawkins , Rita'yı en doğal haliyle beyazperdeye taşıyor .
Filmin Miranda Richardson ve Bob Hoskins gibi oyunculardan oluşan kadrosu da uyumlu , paylaşımcı ve etkileşimi yüksek performanslara imza atarak Sally Hawkins'e destek oluyor .
" Made in Dagenham " ın katmanlı ve zengin film dünyası oyuncu kadrosunun başarısı ile birleştiğinde ise ortaya maruz kalınan haksızlığın ve karşılığında duyulan isyan etme arzusunun fiziksel olarak içselleştirildiği bir sinema deneyimi çıkıyor .
Nigel Cole'un filmi , Rita O'Grady ve arkadaşlarının mücadelesine daha geniş bir yelpazeden bakmadığı için eleştirilebilir .
Filmin Ford gibi güçlü firmaların bir zaman sonra fabrikalarını doğuya taşıyarak bambaşka bir sömürü düzeni yarattıkları gerçeğine değinmemesi yapbozun büyük bir parçasının eksik kaldığı hissini de doğurabilir .
Diğer yandan , " Made in Dagenham , " ilk bakışta bir İngiliz işçi filmi izlenimi yaratsa da bir Ken Loach filmi değil .
Bu gerçek kabullenildiğinde filmin tadını çıkarmak ve hikayeye konu olan kadınların mücadelesinden ilham almak mümkün .
