Eğlence sektörünün hangi kademesinde çalışırlarsa çalışsınlar , sanatçılar ; içinden çıktıkları toplumların acıları , sıkıntıları ve sorunlarına dair izleri imza attıkları eserlere nüfuz ettirirler .
Nitekim 1979 Güney Afrika doğumlu Neill Blomkamp , 18 yaşında Kanada'ya göç edip " görüntü etkileri " alanında eğitim aldı .
Yönettiği ilk uzun metrajlı film , bilim kurgu türündeki " Yasak Bölge 9 "
( District 9 ) ' un öyküsünde , doğduğu ülkenin beyaz yönetiminin 46 yıl uyguladığı , ' apartheid ' olarak tanımlanan ırkçı ayrımcılığa göndermelerde bulundu .
Hem SONY'nin , hem de Peter Jackson'ın desteğini alarak çektiği , otuz milyon dolarlık " Yasak Bölge 9 " , yarı - belgesel tadındaki stiliyle kendi türünün kültlerinden biri oldu .
Film , Johannesburg üzerinde sabitlenen arızalı uzay gemisinin içinde bulunan perişan durumdaki uzay varlıkları için oluşturulan kamp içinde ve çevresinde geçiyor .
Giderek yükselen anarşizm yüzünden , sayıları milyonu aşan uzay göçmenlerini ( dünya kamuoyunda ' karides ' olarak biliniyorlardı ) kent dışında yeni bir bölgeye nakletme çabalarında , onlardan bir tür virüs kapıp değişinime uğramaya başlayan görevli insan Wikus Van De Merwe’nin öyküsünü anlatıyordu .
Kampın , silah endüstrisinde de faaliyet gösteren bir şirketin yönetiminde olması ve sadece ' karides ' temasıyla çalışan uzaylı silâhlarının Wikus’un mutasyonu sayesinde aktif hale getirilebileceğini tespit eden şirketin onu bir denek haline getirme çabaları , kıyasıya eleştirilmekteydi .
Blomkamp , dört yıl sonra , bu kez yüz milyon dolarlık bütçeyle , yine olası karamsar gelecekte geçen ve bu kez büyük bir stüdyo filminin tüm koşullarını uyguladığı " Elysium : Yeni Cennet " i çekmiş bulunuyor .
Yani esas olan , yıldız oyunculara sahip bir aksiyon seyredeceğinizi bilmeniz .
Senaryoyu da yazan Blomkamp , bugünden , bu en acımasız dönemini yaşayan kapitalist çağdan bakıldığında tahminde bulunulması zor olmayan bir dünya portresi hazırlamış .
2154 yılında dünya cehenneme dönmüş !
Hikâye ise , Los Angeles'ta geçiyor : Nüfus Hispanik yoğunluğu yansıtmakta .
Sert koşullarda sömürülerek çalıştırılan ve " Star Wars " tan ödünç alınmış gibi duran , iri ' droid'lerin polisliğinde hareket eden yoksul halkın içinde biri var ki , yetimhane düşlerini hala canlı tutuyor .
Adı Max ( Matt Damon ) !
Max'in düşleri ne olabilir ki ?
Blomkamp , bugün sinyallerini özellikle üçüncü dünya ülkelerinde vermekte olan keskin sınıfsal ayrımı somutlaştırmış .
Aşağıdaki cehennemin tam tersi olan cennet yukarıda , Elysium'da .
Bu yaklaşık yarım milyon zengin seçkine ev sahipliği yapan bir uzay istasyonu !
Yönetimindeki kaskatı bir savunma bakanı olan Delacourt'un ( Jodie Foster ) dünyadan hiç bir sızmaya izin vermediği bir yapay cennet !
Aşağıdakilerin , özellikle tüm hastalıkların hızla tedavi edilebilmesini sağlayan teknoloji için Elysium'a kaçmaya çalıştıkları ortamda , Max , koşulların da zorlamasıyla yukarıya kaçma düşünü gerçekleştirmeye adım atar .
Blomkamp'in , yaratımcı destekte WETA ile çalışması , yine " Yasak Bölge 9 " dam görüntü yönetmeni Trent Opaloch'la iki dünya arasındaki zıtlığın keskinliğini sorunsuz vurgulaması ve oradaki başkarakter Wikus'u oynayan Sharlto Copley'e de " Elysium " da , Kruger adlı tuhaf bir kötü adamı deri gibi giydirmesi , başlıca artıları .
Kruger , Delacourt'un yasadışı işlerde kullandığı dünyadaki bir tetikçi ve yönetimler için çalışan her katil gibi bir süre sonra geri tepiyor ki , bu bizlere hiç yabancı değil .
Copley , belki sıkça seyretmediğimiz bir aktör olduğundan , bu kendine özgü ahlaka sahip adama yüklediği bir tür kaliteyle dikkatimizi Max'ten daha çok ona yöneltmemizi sağlıyor .
Max'i oynayan Matt Damon'ın bir aksiyon oyuncusu olarak karmaşık sahneler için doğru bir seçim olduğu aşikâr .
Ancak daha önemlisi , yönetmenin , sosyal - siyasal temalar zemininde ilerleyen öyküsünün eksenine abartmadan yerleştirdiği duygusal hikâyeye uygun bir aktör olması .
Max'in yetimhane arkadaşı olan Frey ( " Tanrı Kent " ten Alice Braga ) ile yıllar sonra karşılaşması ve onun küçük kızı için yaptığı fedakarlık , berbat bir geleceğe karşın insanlığın yüreğindeki iyiliği ışıtıyor .
Damon , bu dramatik yapıda ağırlığını hissettiriyor .
Ancak , oldukça sıkıştırılmış , köşeli bir karakter olan ve hiç de esnetilmeyen Delacourt rolü , Jodie Foster gibi geniş spektrumlu bir oyuncu için basit , hatta gereksiz .
Blomkamp , " Yasak Bölge 9 " da , gezegene dair kaygılarını daha dolaysız bir şekilde aktardı , kendine özgü buluşlarıyla daha ' yırtıcı ' bir iş ortaya koydu ; bu , her daim masa üstümüzde duran , sık sık dönüp baktığımız bir film yani .
" Elysium : Yeni Cennet " se , bir süre sonra , belleğimizin , büyük bütçeli benzer bilim kurgular rafındaki yerini alacak gibi duruyor .
Biliyoruz ki , bütçeler ağırlaştıkça hafiflemeyen çok az yönetmen var bu dünyada ve Blomkamp şimdilik onların uzağında .
