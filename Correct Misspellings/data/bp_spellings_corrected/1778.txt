Bir an için , kimliği bütün dünya güçleri ve gizli ajanslardan saklı , amacı her zaman normal insanlar tarafından görünmeden , radarın altında çalışmak olan bir kiralık katil grubunun üyesi olduğunuzu düşünün .
Size halk içindeki görünüşünüz üzerine iki opsiyon veriliyor : Opsiyon 1 : Surat hatlarını kapatacak bir şapka , güneş gözlüğü ve / veya peruk ile kalabalığa kolayca karışacak şekilde basit , içinde bulunulan mekanın kültürüne uygun , dikkat çekmeyecek bir giyim düzeni .
Opsiyon 2 : İnce bir nişancının 50 kilometreden kolayca hedefine alabileceği parlak bir kel kafa , kimlik teşhisini çocuk oyununa dönüştürecek ender bir barkod dövmesi ve erkek moda dergilerinden fırlama pahalı ve dikkat çeken bir takım elbise .
Bu takım elbiseye kıpkırmızı kravat eşlik ediyor , olur da dikkat çekmek için kel kafa ve barkod yetmez diye .
Eğer bu uydurmaca soruya Opsiyon 1 cevabını verdiyseniz , beyninizin mantık işlemcileri tam gaz çalışıyor demektir .
Opsiyon 2 ise hit oyun Hitman'in hayranlarının ve son yılların en gereksizce mantıksız ve olabildiğince beceriksiz aksiyon filmlerinden birini izleme gafletinde bulunmuş benim gibi şanssız seyircilerin yakından tanıyacağı bir seçim .
Haliyle filme ilham kaynağı olan , dünya çapında milyonlar satmış ( Türkiye'de milyonlarca " kopya " satmış desem . ) popüler bilgisayar oyununun hayranlarına hakaret etmek amacım değil .
Sonuçta bir bilgisayar oyununun konu bakımından mantık sınırlarının dışına çıkması , hiç bir anlam ifade etmemesi kimin umurunda ?
Herhangi bir birincil şahıs silahlı oyun oynamış kişinin , oyunun kendisinden çok bölümlerin arasına giren " cutscene " * sahnelerinin senaryo kalitesinden haz aldığını sanmıyorum .
İşte Hitman ve benzeri , gişe hedefli filmlerin bütçelerinden ucuza kotarılmış , ikinci sınıf aksiyon bozması bilgisayar oyunu uyarlamalarının en büyük problemi buradan kaynaklanıyor .
Peş peşe onlarca cutscene izliyoruz , ama ne yazık ki hiç bir zaman oyunu oynama şansımız olmuyor .
Basmakalıp klişe diyaloglar , abartı oyunculuk , ortalama kamera ve ışık kullanımı , devamlılığı birbirine tutturamayan montaj , mantık sınırlarının yakınına bile yaklaşmayan " konu " .
Bütün elementler ortada , ama bu sahneleri birbirine bağlayacak oyunun kendisi yok .
Konu demişken bu konuda nereden başlayacağımı bilmiyorum .
Binlerce hikaye uyumsuzlukları arasında en barizinden başlayalım .
İsmi basitçe 47 olan anti - kahraman kiralık katilimiz , belirsiz bir kaynaktan Rus başkanını öldürme emri alır .
Bu arada resmi adı 47 olan birinin pasaportunda isminin nasıl yazılacağı merak konusu .
İlk isim 4 , ikinci isim 7 olarak mı geçiyor ?
Bu durumda kendisine bay 7 , veya 4 bey şeklinde mi hitap edilmeli ?
Neyse , kaldığımız yerden devam edelim .
47 , Rus başkanını öldürdüğünü zanneder , ama aslında başkanın dublörünü bulutlardaki Kremlin'e terfi ettirmiştir .
Zaman geçmeden aynı gizli gruba dahil diğer kiralık katiller 47'nin peşinden gider ve 47'nin içine girdiği belayı çözmek için Rus Başkanı'na ulaşması gerekir .
Bu noktadan sonra lütfen 47'nin neden kendini tuzağa sokan kişiler yerine Rus Başkanı'nın peşinden gittiğini , başkanın hangi amaçlarla kendi ölümünü uydurduğunu ve 47'nin hayatına bir kadın sokmak ve hedefini öldürmemek gibi onlarca kuralı kırmasına rağmen , neden inanılmaz seksi Rus nikah ile beraber olmayı reddettiğini sormayın .
Bu soruların cevabı , filmin yapımcılarında bile yok .
Varsa bile bu yazıda bunun cevabı araştırılmayacaktır .
Bu arada Rus kadınla ilgili sahnenin erkekler arasında binlerce diyaloğa ilham kaynağı olacağı kesin , bayanlara uyarılır .
Peki , diyelim ki konuyu , veya konu yoksunluğunu geride bıraktık .
Sonuçta Hitman , beynimizin analitik yarısını kapatıp , şuursuzca eğlenmemizi , dramatik keman orkestrası müziği eşliğinde bir sürü " cool " silahın yüzlerce kurşun savurmasından , kanlı cesetlerin ergonomik pozisyonlarla duvarlardan sekmesinden haz almamızı ön gören bir " eğlencelik " olmayı amaçlıyor .
Fakat bu tür bir filmden bu kadar düşük beklentilerimiz olsa bile , yine de belli bazlı standartlara sahip olmamız , bilet paramızı dikkatle harcamamız yararsız bir nasihat mi ?
Zor Ölüm 4.0 , kırk yılda gerçekleşmeyecek senaryosuna rağmen kendi limitleri içinde belli bir mantık çerçevesi oluşturuyor .
Konu saf şiddet ve aksiyon olduğunda ise , Hitman'in bütünde bulunan çatışma sahnelerini toplasanız , Hepsini Vur'un ilk otuz saniyesini ya doldurur , ya doldurmaz .
Gördüğünüz gibi , beklentilerinizi ne kadar düşürseniz de , her zaman daha iyi , daha başarılı seçenekleriniz var .
Zor Ölüm ve Hepsini Vur'un DVD'de çıkmasına sabrınız yetmese bile en azından orijinal Hitman oyununu oynayabilirsiniz .
Böylece sinema koltuklarında uyumak yerine konsolunuz egzersiz görmüş olur . * Cutscene : Video oyunlarında oyuncunun üzerinde kontrol sahibi olmadığı , oyunu bölen bilgi amaçlı sekanslar .
