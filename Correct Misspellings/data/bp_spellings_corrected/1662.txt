Bazı filmler yönetmeniyle , bazı filmler öne çıkmış bir oyuncusuyla , bazı filmler konusuyla öne çıkıyor .
Aklı Havada ise , George Clooney gibi izlemeye doyamayacağımız bir aktöre sahip olsa da bir yönetmen filmi olarak anılıyor .
Bunun sebebi 1977 doğumlu yönetmen Jason Reitman'ın son zamanlardaki başarıları olsa gerek .
2005 yılında , ilk uzun metrajlı filmi Sigara İçtiğiniz İçin Teşekkürler ( Thank You for Smoking ) , 2 dalda Altın Küre'ye aday gösterildikten sonra 2007'de çektiği Juno , En İyi Film , En İyi Senaryo , En İyi Kadın Oyuncu ve En İyi Yönetmen dallarında olmak üzere 4 dalda Oscar'a aday gösterildi .
Bu başarılardan sonra Aklı Havada filmi , neredeyse daha yapım aşamasındayken Oscar'a aday olur söylentileri yayılmaya başladı .
Filmin konusuna gelirsek , Walter Kirn'in romanından uyarlanmış hikayede , başrolde izlediğimiz Clooney'in , yani Bingham'ın , çok ilginç ve düşündürücü bir mesleği var .
İşsizlik ve kriz ortamında şirketler çalışanlarını işten çıkarmak için aracı bir firmayla çalışıyorlar ve işten çıkarılacağını , bundan sonra onu hayatında nelerin beklediğini anlatması için kişileri tutuyorlar .
Bingham da bu kişilerden biri .
Bir psikolog gibi şirket şirket dolaşıp insanlara işlerini kaybettiklerini söyleyip , onların binbir farklı psikolojisiyle karşılaşıp profesyonel bir şekilde işini kotarıyor .
Film bu noktada aslında eleştirel bir belgesel kimliği de takınıyor .
Masanın diğer tarafında birbirinden farklı yüzlerce kişiyi izliyoruz , ağlayan , kızan , bağıran , olay çıkaran , ezilen , içine kapanan , çocuklarının fotoğrafını gösteren , yardım isteyen , kalkıp giden .
Krizin etkilerinin bir tablosunu çiziyor bize film .
Daha sonra bu meseleyi bir kenara bırakıp Bingham'ın hayatı , tercihleri ve kişiliği üzerine yoğunlaşmamızı istiyor : İşi gereği sürekli olarak uçak seyahati yapan Bingham , düzensiz bir hayatı düzen haline getirme yolunu bulmuş , bağlanmayı , sahiplenmeyi , yerleşmeyi reddederek , ben böyle iyiyim demiş .
Şu koskoca hayata ise tek bir hedef koymuş , uçuş kartlarıyla on milyon mile ulaşmak .
Yolculuk yapma konusunda uzmanlaşmış olan Bingham , asistanına işini nasıl yaptığını öğretirken , uçağa binmenin bile püf noktalarını anlatıyor ve o havaalanlarının , o koşturmacada yapılan rutinlerin ne kadar sentetik olduğunu gözler önüne seriyor .
Fakat hayatın böyle geçmeyeceğini , gerçekten de yerleşmesi , düzenlenmesi gerektiğini düşünen Bingham'ın hayatında bambaşka olaylar gelişiyor ve karakterimiz aslında neyin önemli , neyin önemsiz olduğunu kavramaya başlıyor .
İzlemesi keyifli , akıcılığı güzel , derli toplu , ne demek istediğini açık ifade eden bir film Aklı Havada .
Yer yer oldukça neşelendiren espriler mevcut .
Yer yer , düşündüren konular .
Boş bir Amerikan filmi değil , sorunsalları var , gerçek hayatla ve sorunlarıyla yüzleşiyor , ama sanki arada kalıyor bu açıdan , hafif mi olmak istiyor , ağır mı , emin olamamış bir film hissi veriyor .
Oscar'a adaylığı ise hiçbir şekilde aklımın almadığı bir durum .
Akılda kalıcı , düşünce değiştirici , içinize işleyen bir film yok karşınızda , derli toplu olması ve iyi oyunculardan oluşması , bir filmin Oscar'a aday olmasına yeterli mi , Oscar'ın kriterleri neler , bu ayrı bir tartışma konusu elbet .
Fakat yönetmenin eli yüzü düzgün , izlendiğinde ortalama beğeni yaratacak bir filmiyle daha karşı karşıya olduğumuz bir gerçek .
Filmin isminin Türkçe çevirisi ise uzun zamandır görülmeyen bir başarı diye düşünüyorum .
