Arjantin sineması birkaç sene önce adalet kavramı üzerine son derece etkileyici bir polisiye olan Gözlerindeki Sır ( El secreto de sus ojos ) filmi ile Oscar kazanmıştı .
Ülkemizde bu hafta vizyona giren Cinayet Tezi ( Tesis sobre un homicidio ) filminden anlıyoruz ki bu damardan beslenmek , benzeri bir başarıyı tekrarlamak umudunda Arjantinli sinemacılar .
O düzeyde bir başarıyı tekrarlamak kolay değil ama yine de karşımızdaki film en azından seyredilmeyi hak ediyor .
Özellikle de en büyük kozu olağanüstü aktör Ricardo Darin olduğu için .
Darin , Roberto Bermudez adlı bir hukuk profesörünü canlandırıyor bu kez .
Üniversitede lisansüstü öğrencilerine sekiz haftalık bir seminer veriyor .
Öğrencileri arasında , saygı duyduğu bir ustasının oğlu olan Gonzalo da var .
Ancak sohbetleri esnasında genç avukatın suç , ceza ve adalet kavramlarına bakışındaki kibir ve çarpık yaklaşım dikkatini çekiyor Roberto'nun .
Ve bir akşam üniversitenin önünde genç bir kadının cesedi bulunuyor .
Maktule ve cinayete dair kimi detaylar , Gonzalo ile diyaloglarını hatırlatıyor profesöre .
Genç avukatın bu cinayeti işlediğine ve sadece bununla da kalmayıp kendisine meydan okuduğuna hükmediyor Roberto .
Yaklaşık yetmiş dakika boyunca bu iki karakter arasındaki etik muhabbetini ve Roberto'nun cinayeti çözme çabasını büyük ölçüde diyalog sahneleri ve senaryoda mevcut olmayan görsellik açığını kapatmaya gayret eden stilize kamera / ışık oyunlarıyla izliyoruz .
Son derece şık , görüntü yönetiminden müziklerine kadar tüm unsurları başarılı bir atmosfer yaratmak için kullanabilmiş bir rejisi var Cinayet Tezi'nin .
Ancak senaryo , adalet üzerine oldukça basmakalıp diyalog sahnelerinden fazlasını üretemediği , hikayesini cesur bir noktaya çekemediği için tökezliyor .
Ta ki yetmişinci dakikaya kadar .
Maktulün bir kız kardeşi var .
Roberto , davaya özel bir ilgi gösterdiği için ilk andan itibaren iletişim kurmaya çalışıyor genç Laura ile .
Ancak sonra bir fırsat görüyor önünde .
Laura'yı yem olarak kullanarak Gustavo'yu bir kez daha cinayet işlemeye kışkırtmak !
Böylece onu yakalamayı umuyor ama bu uğurda genç kadının hayatını riske atmaktan da çekinmiyor .
Karakterlerini kırmak , iyi ve kötü arasındaki ayrımı muğlaklaştırmak adına son derece enteresan ve heyecan verici bir adım atıyor yani film .
Oynadığı tehlikeli oyunun Roberto'nun aleyhine dönmeye başlaması da gayet gebe bir malzeme .
İşte bu aralıkta , yirmi otuz dakika kadar , çarpıcı bir film izleme ihtimalimiz doğuyor .
Sonra da bu ihtimal çarçur ediliyor !
Peki film sadede niye ancak yetmişinci dakikadan sonra geliyor ?
Ve neden bu güçlü malzemeyi hızlıca , derinine inmeden , potansiyelini değerlendirmeden harcayıp geçiyor ?
Senaristin cevabını veremeyeceğine inandığım sorular bunlar .
Yazık ki şahane bir oyuncu kadrosu , başarılı bir yönetmen ve teknik ekibin tüm emekleri bu zayıf ve dengesiz senaryo yüzünden vasat bir polisiyede heba oluyor .
Heyecan veya şaşkınlık değil , eksiklik hissi uyandıran final de hepsinin üstüne tüy dikiyor .
Başka hiçbir şey olmasa Ricardo Darin için izlemeye değer Cinayet Tezi'ni , başta da söyledim .
Yönetmen Hernán Goldfrid'in iyi filmler yapma potansiyeli de aşikar .
Sadece o film , bu film değil .
Beklentilerinizi yüksek tutmayın derim .
Twitter : aliercivan YouTube : Paralel Kurgu
