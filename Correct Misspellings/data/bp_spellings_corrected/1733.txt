Macar tarihinden bir karakteri alıp sinemanın olanaklarıyla örtüştüren Julie Delpy , hem gerçeklerden hem de söylentilerden yola çıkarak kotardığı filmi " Kontes " le ( The Countess ) ' insanlık tarihinin ilk kadın seri katili ' olarak nam salan Macar kontesi Erzsébet Báthory'nin ' kan kırmızısı'yla vaftiz edilmiş hikâyesini anlatıyor .
Bunu yaparken yönetmen , senarist , aktris , müzisyen ve yapımcı kimliklerini öne çıkaran Delpy , böylece hem başarının hem de başarısızlığın tek muhatabı oluyor .
Film , 16. yüzyıl sonları ile 17. yüzyıl başlarında yaşamış olan Erzsébet Báthory'nin , bakire genç kızları öldürerek ( daha çok öldürterek ) onların kanlarını cildine sürüp gençliğini korumasını ( koruduğunu sanması ) anlatıyor .
Hikâye , kontesin bu eylemlere girişmesinin nedeni olarak da genç bir adama olan aşkını gösteriyor .
Yüzlerce genç kızı bu amacı uğruna öldürdüğü söylenen kontesin ' hastalıklı ' ruh halinin yansımalarıysa filmin özünü oluşturuyor .
Öte yandan çevresiyle olan ilişkilerini ve bu ilişkilerin onu sona hazırlayan yapısını da hikâyenin önemli unsurlarından biri haline getiriyor Delpy .
Üçüncü uzun metrajlı yönetmenlik çalışmasında ' farklı ' bir biçem denemesi içine giren Julie Delpy , ilk iki filmindeki ' serbest vezin ' görünümden sıyrılıp kurallar içinde gezinmeye çabalıyor bu kez .
Tipik biyografilerdeki birçok şablonu kullanmaktan çekinmeyen sinemacı , öte yandan ele aldığı karakterin ' özel ' durumunu öne çıkaracak hamleler yaparak hikâyesini zenginleştirmeyi de başarıyor .
Erzsébet Báthory'nin gerçeklerden beslenen ama tümüyle gerçek diyemeyeceğimiz öyküsü , bu anlamda Delpy'nin de kafasını karıştırıyor gibi .
Bir yandan bu karışıklık üzerinden prim yapmayı başaran sanatçı , öte yandan da tutarsızlıktan nasibini alıyor ve ' kan kokusu'ndan başının dönmesine engel olamıyor .
Filmin belli bir yerine kadar ' güçlü ' bir kadın portresi çizen Delpy , bir noktadan sonra onu ' aşkla güçsüzleşen ' bir kadına dönüştürüyor ve peşi sıra gelenlerle kahramanını acımasız bir ' canavar ' kimliğine kavuşturuyor .
Modern seri katil hikâyelerinden farklı bir yönde ilerleyen entrika ise bu alt tür hakkında yeni işaretlemeler yapmamıza vesile oluyor .
Bu iş için özel olarak tasarlanan bir araçla kanları alınan bakirelerin kaybı konusunda uzun bir süre hiçbir şey yapılmaması da hikâyenin dönemsel özelliklerine vurgu yapıyor .
Derebeylik kurallarının işlediği bu dönem , halkın ' hiçlik'i üzerine verdiği ipuçlarıyla da dikkat çekiyor .
Öte yandan Osmanlı ordusuyla verilen savaşın ön saflarında yer tutan bir ülkenin , ' barbar ' olarak niteledikleri düşmanları hakkında anlattıklarını aynen uygulayanlar olarak gösterilmeleri de işin bir başka ilginç yanı .
Tarihsel gerçeklerden yola çıkıp kısmî bir kurmaca duygusu yaratmanın kimi handikaplarından nasibini alan " Kontes " , iki arada bir derede kalmışlığın tarifi gibi adeta .
Julie Delpy'nin bir seri katil filminden ziyade bir kadın filmi çekmeye çalışmasıyla erkekler dünyasını yerle bir etmekten de çekinmeyen yapım , öykünün dolambaçlı yollarında karşımıza çıkan erkeklerin tamamını birer ' zavallı ' olarak tanımlamayı seçiyor ve başkarakterin yazgısının sorumlusu olarak da onları gösteriyor .
Bu anlamda feminist hamlelere sahip olduğu da söylenebilir filmin .
