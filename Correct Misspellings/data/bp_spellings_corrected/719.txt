Uğur Yücel’in ‘Soğuk’ filmini İstanbul Film Festivali’nde izledikten sonra ‘demode’ bir film olduğunu düşündüm .
Filmin demodesi mi olur demeyin .
Oluyormuş .   Kars’ın kasvete ve gerilime yatkın havasını bir de öyküyle karartınca ve konu da Rus kadınların çilesi olunca ‘demode’ fikri oluşuveriyor insanın filme bakışında .
Tam emin değilim ama öykünün yönetmenin 2003 yılında çektiği Yazı Tura sırasında kafasında oluştuğu söyleniyor .
Eğer öyleyse kafamda oluşan ‘demode’ tanımlaması en azından bir anlam kazanıyor , bu konu yıllar sonra nasıl oldu da ortaya çıktı dedirtmiyor en azından .
Tabii bu filmi izledikten sonra bir kez daha anladık ki Uğur Yücel’in hiçbir filmi Yazı Tura’nın yerini tutmayacak !   Bu sene bolca Rus kadın – Türk erkek filmi izledik , filmlerde kadının çilesi diye anlatılan şeyin artık değişik bir günah çıkartma olduğunu düşünüyorum .
Şöyle ki , başta sadece kadını bir seks objesi olarak algılayan erkekler sonrasında en ufakta bir temasta zil zurna aşık oluyor ve olaylar bambaşka boyut kazanıyor .
Aşık olma duygusunu yönetmenlerin bir anlamda günah çıkartma duygusu olarak yorumluyorum .
O yüzden bir kere de adamları aşık etmeden , konunun aslına sadık kalınarak verilmesini salık vermek istiyorum .
Evde bekleyen ve sürekli aşağılanan kadın modeli ise her filmde tekrarlanan ülke gerçeği adeta .
Soğuk tam atmosfer filmi …
Yücel Kars’ı filmin arka planına o kadar güzel döşüyor ki , manzara karşısında öykü bile donuyor .  Öykü bildik aslında .
Demiryolu işçisi Balabey’in ıssız , karlı bir demiryolunda ilerleyişi var ki , dünyanın sonunun geldiğini hissediyorsunuz adeta !
O derece y yani !
Aslında hikayenin yönü Balabey’e dönük ama kardeşi Enver’in bıçkınlığı gerilimi yükselten unsurların başında geliyor .
Balabey’in aşkıyla , Enver’in erkek egosu sürekli çatışma halinde .
Yücel yine erkek tarafının çatışmalarını , toplum içinde var olma konumlarını ve kadınlara karşı olan tavırlarını aktarmaya çalışmış .
Erkek tarafı iyi analiz edilmiş ama başta Enver’in karısı dahil olmak üzere özelikle de üç Rus kadının karakterlerinin derinlikten uzak olması öyküyü bölen bir şey .
Filmin adı gibi soğuk bir havası var , Balabey aşık olmasına , içinde fırtınalar kopmasına rağmen put gibi duran bir adam , evli olduğu için yaşadığı suçluluk hali bize de pek etki etmiyor açıkçası .
Enver’in kendinden taşan erkeklik hali ise zaman zaman komik duruyor .
Hal böyleyken ortam iyice buza kesiyor ve senaryonun ara boşlukları hikayeyi istenilen noktaya taşıyamıyor .
O yüzden daha çok atmosferiyle hatırlanacak filmlerden biri olup çıkıyor Soğuk .
Aslında Yücel’in öyle bir atmosferden gerilim çıkartması filmi aynı temalı filmlerden farklı bir yere taşıyor ama yine de bu aşkların sonunun olmadığı , hatta trajediyle sonuçlandığı ve ayrılığın öyle ya da böyle olduğu yönündeki tanımıyla benzer bir noktaya geliyor .
Kadına söz hakkı tanımayan , aslında onu dikkate almayan bir erkek grubunun anlatılmaya çalışıldığı filmin tatmin edici noktası Kars’ın başarıyla yansıtılması , hatta başarılı bir biçimde gerilim atmosferine bürünmesi olabilir .
Onun dışında kadınla erkek arasındaki çatışma , duygusal ya da egosal , burada da var .
O yüzden Uğur Yücel pek fazla bir şey söylemiş olmuyor bu filmle , farklılık yaratamıyor ve derinlik katamıyor karakterlerine ve öyküsüne . twitter . com / BanuBozdemir
