Çizgi romancılıktan gelen Marjane Satrapi ile Vincent Paronnaud , 2007 yılında gösterime giren , devrimden önceki ve sonraki İran'ı anlatan animasyon film Persepolis ile dünya çapında büyük başarı elde etmiş , hatta Oscar'a bile aday gösterilmişti .
Yönetmenlerin yeni projesi Azrail'i Beklerken ( Chicken with Plums ) yine Satrapi'nin kişisel deneyimlerinden izler barındıran bir İran filmi .
Demek istediğim İran üzerine bir film olduğu tabii , yoksa karşımızdaki yine bir Fransız yapımı .
Problemlerinden biri de bu aslında .
Oraya az sonra geleceğim .
Devrimden önce İran'da yaşayan bir keman ustası ile ailesinin öyküsünü anlatıyor Azrail'i Beklerken .
Mathieu Amalric tarafından canlandırılan Nasır Ali Han adlı müzisyen , sevdiği kadına kavuşamamış ve annesinin zoruyla istemediği bir evlilik yapmış bir adam .
Sevdiği kadının yerine kemanını koymuş , karısına ve iki çocuğuna ise aynı sevgiyi hiç göstermemiş .
Bir gün kemanı kırılınca ve başka hiçbir keman onun yerini dolduramayınca , Nasır Ali Han ölmeye karar veriyor .
Film , onun ölümü beklediği sekiz günü merkezine alıyor .
Başarılı bir sanat yönetimi ve çizgi roman estetiğinden de uzak durmayan bir görsel üslupla dönemin İran'ı yaratılmış ancak insanı filmden ister istemez koparan bir tercih , karakterlerin Fransızca konuşması .
Dediğim gibi , Azrail'i Beklerken'in bir Fransız yapımı olması ve oyuncu kadrosunun da büyük ölçüde Fransız aktörlerden oluşması , böyle bir handikap yaratıyor .
Fars dili , filmin yaratmaya çalıştığı masalsı dünyayı da çok şık bir şekilde desteklerdi halbuki .
Satrapi ve Paronnaud , bir masal dünyasına sokuyorlar bizi bu filmlerinde .
Oyuncuların bile sanki animasyon karakterleriymişçesine abartılı oynadıkları bir üslup oluşturuyorlar .
Bundan keyif alanlar da vardır muhakkak ama amaçlanan duygunun bir türlü seyirciye geçmediğini ; dokunaklı final bloğuna gelene kadar da sadece bencil bir adam hakkında çok yapay bir film izlediğimizi düşünüyorum .
Bir doku uyuşmazlığı var sanki .
Film amaçladığı duyguyu bir türlü çıkartamıyor .
Özellikle Amerika bloğu sırasında filmin mizahı da son derece çiğ bir noktaya ulaşıyor .
Nasır Ali Han'ın çocuklarının geleceklerini izlerken , oğlunun devrim sırasında Amerika'ya kaçacağını ve burada evlenip aile kuracağını öğreniyoruz .
Amerikan sit - com estetiğinin çok abartılı bir taklidini yaparak Amerikan kültürüyle dalga geçmeye çalışan film , ne yazık ki kendisi dalga geçilecek bir noktaya doğru sürükleniyor .
Azrail'i Beklerken'in yaratıcı bir fikirden geliştirilmiş vasat , mayası tutmamış bir film olduğunu söylemek zorundayım .
Belki de Satrapi ve Paronnaud animasyon yapmaya devam etmeliler , belki sorunun kaynağı orada saklı .
Twitter : aliercivan
Vimeo ve YouTube : Paralel Kurgu
