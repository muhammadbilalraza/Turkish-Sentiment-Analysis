Türün hayranı olarak klasik korku sinemasını modern korku’ya tercih etmemin sebeplerinden biri de sanırım eski dönemin en başarılı örneklerinin türün gerektirdiği elementleri sosyopolitik mesajlarla muazzam bir biçimde karıştırmaktaki ustalığıydı .
George Romero’nun zombi şaheseri Dawn of the Dead , tabii ki türünün gerektirdiği süspans ile gore ve kan efektlerini bol bol sunuyordu , fakat aynı zamanda yükselmekte olan ruhsuz tüketici kültürünü de akıllı bir biçimde iğneliyordu .
Diğer bir sürü bariz örneği bir kenara bırakın , safi Romero ve John Carpenter’ın filmografisinin yarısı bu tarz tür / mesaj bileşimleriyle doludur .
İşte bu bileşimi seven bir korku hayranı olarak Kapan , süspans bazlı modern bağımsız korku sinemasından çok haz almamış bir seyirci olarak resmen ilaç gibi geldi .
Son yıllarda kan ve gore yerine 70'ler stili tansiyon ve atmosfer yakalamaya çalışarak popüler olan filmler , ya sağlam senaryolarına rağmen türün gerektirdiği korkuyu ortaya koyamıyorlarlar ( The Babadook ) , ya da fos senaryonun eksikliklerini etkileyici tonal görsellerle kapatmaya çalışıyorlar ( It Follows ) .
Kapan , bu bakımdan mükemmel bir balans sunuyor .
Hem konunun sürprizlerini incelikle adım adım açan sağlam bir senaryoya sahip .
Hem süspans ve atmosfer bakımından türün gereksinimlerini aradan çıkarırken akılda kalan ilginç ve acayip yenilikler sunuyor .
Hem de günümüz ABD’sindeki ırkçılık hakkında güçlü bir alegori oluşturan bir mesaj filmi yaratıyor .
Bu mükemmel paketin üstüne bu denli başarılı bir korku filminin skeç dünyasından gelen , Kapan vizyona girmeden önce safi komedi ile tanınan Jordan Peele’den gelmesi ise harika bir sürpriz oluyor .
İlk uzun metraj filmini sunan Peele , komediyle beraber korku dünyasında da kalıcı bir yeri olduğunu kanıtlıyor .
Filmin hikayesi hakkında açıkçası ne kadar az bilgi versem o kadar iyi .
Bu yüzden fragmanlarda gördüklerimizin ötesine pek kaymamakta fayda var .
Beyaz kız arkadaşı Rose’un ( Allison Williams ) ailesini ziyaret etmeye gidecek olan siyahi genç Chris ( Daniel Kaluuya ) , bu aradaki ırk farkı yüzünden biraz ürkektir .
Fakat Rose’un ailesinin liberal olduğu ve hiç bir biçimde ırkçı olmadığını söylemesi Chris’in içini biraz rahatlatır .
İlk bakışta Catherine Keener ve Bradley Whitford’un harikülade nuanslı performanslarıyla akılda kalan ebevenyler , gerçekten de ırkçı değil gibilerdir .
Hatta bir bakıma siyah olmanın avantajlarını savunuyorlardır .
Fakat zaman ilerledikçe Chris , beyni yıkanmış gibi görünen insanlarla dolu bu zengin mekanın kendisi için ne tarz bir kabusa dönüşeceğini anlamaya başlar .
Peele’in Kapan ile son yılların en başarılı sosyal mesajlı korku filmini yaratmaktaki anahtarı , safi tür bazlı süspans ve korku ile sosyal mesajlarını neredeyse inceden hesaplanmış bir denge ile bir araya getirmesi .
Hatta bazı konu elementlerinde eski usül korku ile modern sosyal iğnelemeler bir araya girmiş .
Hikayeden ırk ile ilgili sosyopolitik içeriği çıkarırsak gayet tatmin edici bir psikolojik korku filmi var zaten elimizde .
Fakat Peele , basit numaralara kaçmadan modern Amerika’nın ırk problemlerini incelemesiyle sosyal soslu özel bir deneyim yakalıyor .
Bu meseleye daha yüzeyden bakan bir yönetmen , Rose’un ailesini açıkça ırkçı , redneck dediğimiz köylü kafalı maganda tiplere dönüştürebilirdi .
Fakat filmin daha alttan giden liberal ırkçılığı incelemesindeki nüans , baştan başarılı olan bu tür filmine ekstra bir doping aşılıyor .
Filmin Being John Malkovich’den tutun Under The Skin gibi birbirinden farklı filmlere göndermede bulunan yaratıcı görsel yapısı büyülüyor resmen .
Bunun dışında bütün oyuncu kadrosu , hikayenin gerektirdiği , gerdiği kadar komik olan havasını yakalamayı başarıyor .
ABD’de yaşayan bir eleştirmen olarak filmin Black Live Matter ve polislerin siyahları öldürmesi etrafında oluşan tartışmalar ile kurduğu bağlantılara daha kişisel bir biçimde yaklaştığımı itiraf etmeliyim .
Fakat bir bakıma Kapan gibi bir filmin bu meseleleri takip etmeyen ülkelerde vizyona girmesi önemli , çünkü ince ve göze batmayan bir biçimde seyirciyi eğitmeyi başarıyor .
Diğer yandan ‘Benim umrum değil ırk meseleleri , damardan 70'ler stili süspans bazlı korku istiyorum’ diyenlerdenseniz , o zamanda gayet tatmin olacaksınız .
