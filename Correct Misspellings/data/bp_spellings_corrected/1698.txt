Karanlıklar Ülkesi gibi kendi mitolojisini sil baştan yaratan seriler genelde içerdikleri dünyanın epik tarihini geride bırakıp binlerce yıl ileride , beklenmedik bir kahramanın tanrıvari güçlere kafa tutmasıyla başlar .
Bu bakımdan akla gelen ilk örnekler tabii ki Yıldız Savaşları ve Yüzüklerin Efendisi .
Bu iki seri de mitolojinin başlangıcını , binlerce yıl önceki devasa çatışmaları bir kaç diyalog ve flashback sahnesi ile açıklar ve böylece her fantezi ve bilim - kurgu serisinin baştacı olan " back story " olayı aradan çıkarılmış olur .
Fakat bu serilerin hayranları olarak binlerce yıl önce oluşmuş o muhteşem çatışmalara , mitolojinin asıl başlangıcına şahit olmak istemedik mi hiç ?
Aramızda kim Yüzük Kardeşliği'nin açılışında bir kaç dakika ile es geçilen orijinal yüzük savaşlarını izlemek istemez ?
Veya binlerce yıl önce başladığı söylenen ilk Jedi / Sith çatışmalarına şahit olmayı kim arzulamaz ?
2003 yapımı ilk film ile vampir , kurt adamı ve buz mavisi kamera filtresi hayranlarını mutlu eden Karanlıklar Ülkesi serisi , tabii ki Yüzükler ve Yıldızlar ile atışacak güçte değil , ama kendi halinde azımsanamaz bir hayran kitlesi oluşturduğu ortada .
Vampirler ve Lycan adı verilen kurtadamlar arasındaki binlerce yıllık savaşı betimleyen seri , Kate Beckinsale ile vücudun alt kısmına giden oksijeni kesecek sıklıkta deri pantalonunun başrolü paylaştığı ( Notlarıma göre Scott Speedman diye biri daha varmış , ama neyse ) iki filmden sonra bir sürü benzer serinin yapamadığını deniyor ve bin yıl önceye , Vampirler ve Lycanlar mitolojisinin başlangıcına dönüyor .
İlk olarak serinin ilk iki filmini de ortalama bir yaklaşımla hatırladığımı itiraf etmeliyim .
Ortalama orijinallikte hikayesini gayet sıkı görselliklerle ve aksiyon sahneleriyle bir araya getiren seride açıkçası uzun uzun eleştirecek bir öğe bulamıyorum , ama kişisel olarak bir bağ oluşturamadığım da kesin .
Hatta ilk iki filmi izlemiş olmama rağmen Lycan'ların Yükselişi'ni izledikten sonra ilk bölümleri kendime hatırlatmak için sinopsislerini okumak zorunda kaldım .
Lycan Lucian ( Michael Sheen ) ve Vampir Sonja ( Rhona Mitra ) arasındaki yasak aşk ile bir zamanlar Vampir'lere köle olan Lycan'ların kurtuluşuna odaklanan Lycan'ların Yükselişi , ilk filmlerin Matrix'imsi bol tabancalı , bol yavaş çekimli cool çağdaş dünyasını geride bırakıyor ve gayet karanlık , ilkel ve vahşi bir ortaçağ macerası sunuyor .
Kate Beckinsale gibi bir yıldızla desteklenmeyen bir Karanlıklar Ülkesi filmi ilk bakışta neredeyse " aynen DVD'ye " tarzı bir geri adım gibi görünebilir , fakat hem hikaye hem de görsel beceri bakımından Lycan'ların Yükselişi bence serinin en başarılı filmi .
Öncelikle seriyle haşır neşir olanların sonunu tahmin edeceği aşk hikayesi , dramatik bakımdan daha katmanlı ve ağır , klasik anlamda bir trajedi .
Gizemli Şehir gibi filme alınmış bir sanat eserinin sanat yönetmenliğini yapmış Patrick Tatopoulos'un yönettiği film , gotik mekanlarının ihtişamını sonuna kadar kullanmayı biliyor .
Sıra özel efektlere geldiğinde ise aşırı CGI yerine pratik efektlere ağırlık verdiğine inandığım Tatopoulos'un Lycan'ları , ürpertici oldukları kadar etkileyici dizaynlarıyla klasik canavar filmlerinin eğlencesini hatırlatıyor .
Halen neden Angelina Jolie veya ( ehem ) Kate Beckinsale ölçülerinde bir yıldız olmadığını anlamadığım Rhona Mitra'nın canlandırdığı Sonja'nın özellikle posterleri ve fragmanları süslemesine kanmayın .
Lycan'ların Yükselişi , Tony Blair gibi politik figürler ile kurtadamlar gibi mitolojik yaratımları aynı profesyonellik ve ustalıkla canlandıran Michael Sheen'in ve Lucian'ının hikayesi .
Vampirlerin zulmünden kendini kurtardıktan sonra Lycan'ların lideri olan Lucian , serinin belki de en karizmatik ve ilginç karakteri .
Özellikle Lycan'ları isyana ikna ettiği konuşma nefes kesici .
Lycan'ların Yükselişi , Karanlıklar Ülkesi hayranlarının beklentilerini karşılamakla kalmayacak , kanımca o beklentilerin üzerinde bir tatmin sunacak .
Seriye yeni gelen seyircinin ise kronolojik bakımdan üçüncü film olmasına rağmen Lycan'ların Yükselişi ile başlamaları fena fikir değil .
