İnsanlık tarihinin en önemli gelişmeleri üzerine yapılan muhabbetler , felaket senaryoları ya da günümüzde de enteresan biçimde örneklerine denk geldiğimiz komplo teorilerinden bir tanesi , insanoğlunun ilk kez Ay'a çıkması .
Halen Dünya düzdür diye düşünenlerin yaşadığı gezegenimizi terk edip , uzaydaki uydumuz Ay'a çıkışın üzerine yapılan , büyük kısmı da son derece absürt olan paranoyalar .
Ya aslında uzaya falan çıkmadıysak , yıllardır bize gösterilen dünya dışı görüntülerin hepsi film stüdyolarının birer kurgu ürünüyse , ya aslında ne Ruslar , ne de Amerikalılar uydumuza çıkış falan yapmadıysa ?
Haftanın eğlenceli komedisi Ay'ın Sırrı filmi de bu paranoya üzerinden bir yan hikaye üretiyor , " Dünya aslında düz " gibi şeyler söylemeden vitesi bambaşka bir yere kırıyor .
Ay'a çıktık çıkmasına ama ya işin ardında dönen " başka dolaplar da vardıysa ? "
İlk uzun metraj çalışması ile sektöre koca bir merhaba yollayan Fransız yönetmen Antoine Bardou - Jacquet , tadı tuzu yerinde , çok eğlenceli , biraz da aksiyon katkılı bir yapım çıkartmış ortaya .
Üstelik de kadrosunda çok önemli bir isim var , Ron Perlman .
67. yaşını kutlamasına rağmen halen çakı gibi olan Hellboy'un Cehennem Çocuğu , Güzel ve Çirkin'deki Çirkin performansıyla kendine hayran bırakan ve Fransız yapımı Jean - Pierre Jeunet ve Marc Caro imzalı efsane Kayıp Çocuklar Şehri'nin saftorik devi öne .
Fiziksel özellikleri ve haşin suratı yüzünden genellikle sert rollerde izlediğimiz Perlman'ın dramatik karakterlerde de kusursuz işler çıkarttığını da hatırlamak lazım .
Ron Perlman'ın karşısındaki diğer isim Harry Potter sinema uyarlamasında şapşal Ron olarak izlediğimiz , gelecek vaat eden İngiliz oyuncu Rupert Grint .
Grint bu kez akıllarda kalan iyi niyetli , saf karakterinin tersine temiz kalpli ama her türlü üçkağıdı çeviren bir menajer .
Daha doğrusu hayatı başarısızlıklarla dolu olan , bu mesleği de becerdiği pek söylenemeyecek genç bir uyanık .
Johnny adlı bu genç adam menajerliğini " yapamadığı " müzik grubundan da kovulma tehdidi alınca , mafyaya olan borcunu ödemek için çareler düşünmeye başlıyor .
Stanley Kubrick adlı efsanevi sinemacının menajeri olan kuzenini ziyarete gidiyor , elleri eve boş dönmek üzereyken harika bir fırsat karşısına çıkıyor .
Bir Hollywood yapımcısı , Kubrick'i önemli bir projeye dahil etmek istiyordur ve elinde koca bir bavulla Jonny'nin karşısında dikilmektedir .
Genç üçkağıtçıyı menajer kuzeni zanneden yapımcı parayı teslim edip , film için görüşme ayarlıyor .
Bu adamın aslında Kidman adlı bir CIA ajanı olduğunu bilmeyen Jonny'de gerçeği açıklamıyor , üstüne üstlük arkadaşı Leon'u Kubrick olarak tanıtıyor .
Kidman adlı gizli ajan aslında Apollo 11 uzay mekiği Ay'a inemez ve çakılırsa rezil olmayalım diyen ABD hükümetinin sahte " iniş görüntüleri " için görevlendirdiği , Kubrick'i ayarlaması gereken kişi .
Bu noktadan sonra aklının bir kısmını Vietnam savaşında bırakmış olan ajan Kidman'ın gerçeği anlaması , Johnny ve Leon'u bulup sahte film görüntülerini çektirmek için grupça olmadık işlere dalışını görüyoruz .
Tabii bir yanda da para bavulunu madrabaz Jonny'den çalan mafya da işe dahil oluyor .
Parayı bul , düzgün bir yönetmeni kafala , 7 gün içinde Apollo 11 fırlatılmadan kurgu görüntüleri çektir !
Ron Perlman her ne kadar sert adam olarak karşımızda olsa da , travmatik karakteri , gördüğü hayaller ve sinir krizleri eşliğinde yine sağlam bir performans ortaya koyuyor .
Tabiri caizse " uçtuğu " bölümdeki mimikleri , bomboş bakışları ve sayıklamaları da takdire şayan .
Rupert Grint ise kendisinden bekleneni yeteri kadar veremiyor çünkü kendisine yazılan karakter her ne kadar üç boyutlu gibi görünse de filmdeki etkinsizliği oyuncuyu devre dışı bırakıyor .
Yazılan esprilerin büyük kısmı kendisi için değil , daha çok diğer yan karakterler üzerinden paylaştırılmış .
Bundan aslan payını alan da Leon adlı aptal junkie Leon rolüyle Robert Sheehan .
Aktör tek kelimeyle tek başına sahneyi çalmayı başarıyor .
Yetmişli yılların kendine özgü havası , İngiltere'deki hippie kültürü üzerindem ardı ardına gelen şakalar , harikulade bir soundtrack , abartıya kaçmayan , hikayeye hizmet edeceği yerde sahneye çıkan aksiyon .
Ne yapsak etsek derken ortaya çıkan sanat aşığı Renatus ( Tom Audenaert ) ' i de listeye eklemeden olmaz tabii .
Kılığı , Leon'a olan ilgisi ve " Ay'a uçan balıksız inilmez " düsturu ile müthiş bir yan karakter .
Ay'ın Sırrı filmi küçük ama etkili bir fikir üzerinden ilerleyen , dönemi yansıtma konusunda görevini yerine getirmiş , yer yer de kahkahaya boğabilen bir komedi filmi .
Hele ki o yıllara ait anılarınız ya da bir parça da olsa bilginiz varsa alacağınız tat çok daha fazla .
Haftanın yabancı komedisi olarak ilgiyi kesinlikle hak eden bir proje . burcinaygun@gmail.com
