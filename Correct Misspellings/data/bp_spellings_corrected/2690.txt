Hollywood'un Los Angeles hakkında bize öğrettiği tek bir bilgi varsa , o da bütün polislerinin vahşi birer katil olduğudur herhalde .
LAPD içindeki yolsuzluklar ve cinayetler etrafında dönen , her polisin birbirinden daha maço , vahşi ve acımasız gösterildiği İlk Gün , Hesaplaşma ve Internal Affairs gibi filmleri izlemiş seyircinin yolu Melekler Şehri'ne düşerse polise yol tarifi sormaya bile çekinecektir .
Nedense yolsuz LA polislerine kafayı takmış , yukarıda örneğini verdiğim üç filmden ikisinin ( Denzel Washington'lu İlk Gün ile Kurt Russell'lı Hesaplaşma ) yazarı David Ayer , bu son dönem " Yolsuz Los Angeles Polisi Gerilimi "
Sokağın Kralları'nın da bu sefer kamera arkasına geçmeyi tercih etmiş .
LAPD , eğer halen yerlerde sürünen imajını düzeltmek istiyorsa , bence yapmaları gereken ilk hareket , David Ayer'e polislerle uzaktan yakından alakası olmayan hafif bir romantik komedi çekmesi için milyonlarca dolar akıtmak olmalı .
Ayrıca eğer Ayer bir sonraki projesinde de yolsuz polislere bulaşırsa , vahim bir " kaza " ya kurban gitmesi muhtemel .
İşin LAPD politikasından çıkıp eğlence tarafına değinelim .
İşte bu konuda haberler biraz kötü .
Sokağın Kralları , her ne kadar İlk Gün ve Hesaplaşma'nın sert , vahşi , buram buram testosteron kokan , kas ve kurşun dolu stilini korusa da , fazla karmaşık , uzun ve klişe dolu senaryosu altında boğuluyor .
David Ayer grenli , grey tonlu kinetik görsellikleri , adrenalin dolu " Erkek " karakterizasyonları az çok ustalıkla kotarsa da , klişe dolu konusuna ve hikayesine azıcık da olsa bir yenilik ve heyecan hissi aşılayamıyor .
Tabii ki David Ayer gibi yeni yetme bir yönetmeni bir kenara bırakın , filmin noktaları birleştir tarzı tipik senaryosunu Scorsese gibi türün dahilerinden birinin bile ortalama eğlencelik seviyesinden daha yükseğe çıkartması zor .
Karanlık geçmişiyle başa çıkmaya çalışan alkolik polis ana karakterimizden tutun da , kontrol hastası baba kompleksli siyah polis şefinden , daha film başlamadan kolayca tahmin edilecek " sürpriz " lerine kadar Sokağın Kralları , duvardan duvara yıldızlarla dolu bir sinema filminden çok , ucuz televizyon filmlerinden bekleyeceğimiz yavan bir anlatıma sahip .
İlginçtir ki , filmin üç senaryo yazarından ikisi saygıdeğer isimler .
Bu isimlerden ilki , son yılların en başarılı aksiyon / bilim - kurgu filmlerinden biri Equilibrium'un yaratıcısı Kurt Wimmer .
Diğer isim daha da kafa karıştırıcı .
Aslında biraz düşününce mantık sınırları dışında bir isim değil : Efsanevi LA suç yazarı James Ellroy .
Ellroy'un Los Angeles Sırları gibi bir modern suç şaheserinde mükemmel bir biçimde bir araya gelen , her köşesi entrika ve sürpriz dolu yap - boz misali anlatımı , Sokağın Kralları'nda bir türlü bir araya gelmiyor .
Ellroy'un bu yeni yap - bozunun parçalarının çoğu bir birine uyuşmuyor , bir sürü motivasyon ve konu dönümü açıklanmıyor , havada kalmakla yetiniyor .
Sinema ve televizyon yıldızlarıyla dolu kadronun uyurgezer modundaki performansları , Sokağın Kralları'nı yavanlıktan çıkarmaya yardımcı olamıyor .
Geçen sene kazandığı Oscar'ın keyfini çıkaran Forest Whitaker'ın , yolsuz polisleri kanadı altına alan Kaptan Jack Wander rolündeki tek notalı performansı , kendisinden daha çok dikkat çeken bıyığı sayesinde hatırda kalıyor .
Bir zamanların yetenekli İngiliz komedyeni Hugh Laurie , filmi Doktor House'tan kalma sahte Amerikan aksanını bir kez daha kullanmak için bahane ediyor .
Son yıllarda kendine daha sert bir imaj edinmeye çalışan Keanu Reeves ise , sorunlu Dedektif Tom Ludlow rolüne duygu ve kompleks yüklü bir karakterizasyon getirmeye çalışsa da , hikayenin karmaşası içinde kayboluyor .
Bu kadar eleştirinin üzerine Sokağın Kralları'na yılın en kötü filmlerinden biri damgasını basmak istemem tabii ki .
Sonuçta film , adrenalin yüklü suç geriliminin , çoğunluğu erkeklerden oluşan hayran kitlesini az çok tatmin edecektir .
Hatta yazının başında belirttiğim filmleri izlememiş , türe yeni göz açan seyirci için bile azıcık da olsa orijinal bir deneyim sunabilir .
