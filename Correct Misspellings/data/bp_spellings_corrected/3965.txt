Hemen hemen her gün maruz kaldığımız görsel imaj bombardımanında , göz göze geldiğimiz bir filmin Hollywood yapımı olup olmadığını sadece afişine bakarak anlayabilecek duruma geldik .
Hollywood'un arkasında büyük bir pazarlama stratejisi taşıdığını belli eden klasikleşmiş çizgileri , varla yok hissi veren görünmez montajı , görünüşleriyle insanın gerçeklik duygusunu altüst eden oyuncuları , bizlere sıradan bir Hollywood filmi ile karşı karşıya olduğumuzun sinyallerini hemen veriyor .
İşin garip tarafı , artık Hollywood'un kalıpları içine giremeyip , onaylanmayan Amerikan yapımı bir bağımsız filmi de tıpkı bir Hollywood filmi gibi sadece afişine bakarak tanıyabiliyoruz .
Afişin bir köşesine sıkıştırılmış " Sundance Film Festivali " yazısı bizlere derhal bir bağımsız filmle karşı karşıya olduğumuzu hissettiriyor en başta .
Yönetmenin sadece kendi kurallarını yaratıp , kendi sanatını icra etmek amacıyla çektiği bağımsız filmler de izleyici veya ödül kaygısına düşüp , belirli bir kalıbın içine mi sürükleniyorlar acaba ?
Bağımsız filmler sıra dışı birer sanat filmi olmak adına , benzer montaj oyunları ve tek tip öykülerle bağımsızlıklarını kaybedip , kendi belirledikleri sınırların içine mi hapsoluyorlar yoksa ?
Hayatındaki Azizleri Keşfetme Kılavuzu , yönetmen Dito Montiel'in otobiyografik hikayesini anlattığı bir ilk film .
İlkokulun son yıllarında , her çocuğa mutlaka okuması tavsiye edilen Pal Sokağı Çocukları'nı veya Çocuk Kalbi'ni hatırlatan hüzünlü bir öyküsü var .
Anlattığı dünya bahsi geçen kitaplarda olduğu kadar steril olmasa da , " çocuk kalbiyle " yazıldığını hemen hissettirecek kadar içten bir anlatıma sahip .
Film , bize daha önce izlediklerimizden farklı bir yoksul mahalle öyküsü anlatmıyor .
Genel olarak farklı memleketlerden gelen göçmenlerin gündelik hayatlarındaki çatışmalardan , çeteleşmelerden ve bu karmaşada verimsizleşen , yahut içlerindeki verimi yasadışı işlere yansıtan bir gençlik halinden bahsediyor .
Dito Montiel'in , filmde zaman zaman Larry Clark'ın insanı dehşete düşüren alt kültür gençliği tasvirlerine benzer bir anlatım kullandığı söylenebilirse de , yine de anlattığı hikaye Larry Clark filmlerine kıyasla oldukça hafif bir peri masalını andırıyor .
Aslına bakarsanız Hayatındaki Azizleri Keşfetme Kılavuzu , bizzat yönetmeninin kendi ismini taşıyan başkahramanı ile gerçeklik dozunu kat be kat arttırmasına veya anlatılan her olayın birebir yaşandığına dair kesin bir açıklama yapmasına rağmen , gerçekliği kanıtlanmış bir peri masalı zaten .
Dito Montiel , herhangi bir yönetmenlik tecrübesi olmamasına karşın , otobiyografik bir belgesel ile kurgusal bir hikaye arasındaki dengeyi başarıyla kurmuş bana kalırsa .
Görüntüler , olması gerektiği anlarda , yeterince gerçekçi kılınmış .
Yeri gelince , gösterilenlerin anlatanın kendi zihninde , kendi yorumuyla şekillenen kurgulanmış anılardan oluştuğunun altı özenle çizilmiş .
Bununla beraber , yönetmenin kendi çocukluğuna otuz yıl uzaktan bakıp , o anı biraz da gülümseyerek yorumlamasının öyküye tatlı bir yumuşaklık verdiği söylenebilir .
Bu durum , filmin acıtan yanını dindirerek , ona insanı gülümseten , " her şey yine de iyi olacak " tesellisi veren masalımsı bir hava katıyor .
Dito Montiel , film boyunca yaptıkları onca affedilemez harekete rağmen hayatındaki azizlerin azizliklerini ustalıkla değil ama başarıyla vurguluyor bana kalırsa .
Ustalıkla vurgulayamaması konusuna gelirsek .
Son zamanlarda Amerika kökenli birçok bağımsız filmde , video kliplere özgü biçimsel özelliklerin sık sık kullanıldığına şahit oluyoruz .
Montiel hikayesini anlatırken , bağımsız filmlerin artık neredeyse kalıplaşmış bu biçimsel özelliklerini kullanmadan edememiş .
Hareketli görüntülerin arasına ani zaman atlamaları sıkıştırmak , film karakterlerini kameraya karşı konuşturmak veya filmde söylenen sözleri ekranın üzerine yazmak gibi bir takım " uyandırma metotları " ile bağımsız filmlere özgü bir sinema dilini yakalamaya çalışmış .
Montiel'in bütün bu yöntemleri izleyiciyi rahatsız etmeyecek şekilde , derli toplu bir düzenle ortaya koyduğu söylenebilir .
Ancak bu numaraların sanki bir filmi " aykırı " hale getirebilmek için kullanılacak başka yöntemler yokmuş gibi sürekli çözüm teşkil etmesi artık beni biraz rahatsız ediyor açıkçası .
Bu nedenle de Hayatındaki Azizleri Keşfetme Kılavuzu'nun görsel anlatımı ne kadar hikayeye yakışsa da benim açımdan yönetmeninin filmi çekerken profesyonellikten öte , geçici bir film çekme hevesine kapıldığı hissini veriyor .
Bu durum Dito Montiel'in , giderek kalıplaşan bu görsel numaraları yeterince ustalıkla kullanamamış olmasından da kaynaklanıyor olabilir rahatlıkla .
Çünkü eline kamerayı aldığında ne yapacağını çok iyi bilen bir yönetmen eminim ki bu yöntemleri seyircinin gözüne sokmadan ustalıkla filmin içine yedirebilirdi .
Hayatındaki Azizleri Keşfetme Kılavuzu , izleyicisine derdini iyi anlatan bir hikaye sunan başarılı bir film .
Seyredenlere birbirinden enteresan karakterler ( özellikle Frank ) tanıma fırsatı sunmasının yanı sıra başarılı oyuncularıyla da anlattığı karakterleri daha da ilginç hale getiriyor .
İçinde amatör bir ruh taşıyan , sevecen olduğu kadar bir o kadar da acımasız ve her filme benzemeyen bir yapım izlemek isteyenleri oldukça memnun edebilir .
