Brimstone vahşi batı tabiatına son derece uygun sert ve bir o kadar acımasız bir western .
Ama acımasızlığı sert bir korku filmindeki istismarcılıktan çok farklı .
Burada , derinlikli bir şekilde yazılmış iki karakterin neredeyse bir ömür süren , giderek sertleşen mücadelesini izliyoruz .
Karakterlerin çok boyutluluğu , senaryonun edebiyat uyarlaması olabileceğini düşündürüyor ama yönetmen Martin Koolhoven senaryoyu kendisi kaleme almış .
Yönetmen bizim dikkatimizi bir önceki filmi olan Oorlogswinter ile çekmişti .
2008 yapımı film son 25 yılda izlediğimiz en etkileyici 2. Dünya Savaşı filmlerden biri olabilir .
Nazi işgali altındaki Hollanda’da uçağı düşen bir pilot ile direnişçilerin ilişkisini anlatıyordu .
Yönetmen Brimstone ile bir kez daha dönem hikayesi anlatıyor ama hikaye anlatıcılığı açısından farklı yollar deniyor .
Yönetmen burada en son Neon Demon’ını izlediğimiz Nicolas Winding Refn’in ıssız yolundan ilerliyor biraz .
Başlangıçta eşi ve eşinin oğluyla mutlu bir hayatı olan genç bir kadını tanıyoruz .
Sessiz ve gizemlidir .
Yaşadığı küçük kasabaya yüzünde bıçak izi olan bir rahibin gelişiyle kadının sakin hayatı değişmeye başlar .
Adam ve genç kadın arasında geçmişe dayanan bir problem olduğu ortadır …
Brimstone İncil referanslarına sahip olan dört bölümden oluşuyor ve başlayan her bölüm bizi hikayenin geçmişine , olayların kalbine taşıyor .
İkinci hikayede kadın ve adamı geçmişteki başka bir olayda görüyor , üçüncüde ise aralarındaki ilişkiyi anlıyoruz .
Brimstone farklı bir western .
İncil referansları ve bir rahibi merkeze alışı nedeniyle onun dini western türüne yakıştıran eleştirmenler olmuş .
Kült yönetmen Alejandro Jodorowsky’nin mistik El Topo filmi için batılı anlamına gelen ‘’western’’ yerine , doğulu yani ‘’eastern’’ demişlerdi zamanında .
Film aynı zamanda uzun olduğu kadar sarsıcı bir sinema deneyimi .
Bazı Amerikalı eleştirmenler , kan gösterme konusundaki iştahı ve acımasız karakterleri nedeniyle onun istismar içeren bir korku filmi olduğunu söylemişler .
Hatta Rahip karakterini Freddy gibi korku ikonlarına benzetenler bile olmuş …
Koolhoven stüdyo için korku filmleri çeken bir yönetmen değil bu nedenle onun istismar filmi çektiğini söylemek yanlış olur .
Evet burada iki karakter birbirine acı çektiriyor , hayatı zindan ediyor , birbirlerine dönüşü olmayan bir yok oluşa sürüklüyorlar , ama filmin derdi farklı .
Karakterler arasındaki ilişki de ( film bunu uzun süre gizliyor , biz de öyle yapalım ) filmdeki saplantıyı derinleştiriyor .
Brimstone ‘’insan insanın cehennemidir’’ sözünü hatırlatan çarpıcı bir kötülük hikayesi anlatıyor sonuçta .
Vahşi batı ; kin , intikam ve saplantı gibi karanlık duyguların serbestçe at koşturduğu bir yere dönüşüyor filmde .
Edebiyatta , resimde , sinemada bilinçaltının karanlık yönleriyle karşılaşmaktan çekinmeyen , bunu insanı tanımak yönünde sanatın sunduğu bir imkan olarak kabul edenler için ilginç bir deneyim .
