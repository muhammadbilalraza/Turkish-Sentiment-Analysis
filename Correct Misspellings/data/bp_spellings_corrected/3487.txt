Çocuk ruhunu , saflığını bozmadan yine onların eğlenmesine ve keyifli zaman geçirmesine yönelik işler ortaya koymak zor zanaat .
Hem eğlendireceksiniz , hem sıkmayacaksınız hem de mümkün mertebe ‘iyi’ mesajlar veriyor olacaksınız ; bunların yanında bir de çocuğu elinden tutup sinemaya getiren ebeveynleri yakalamayı bileceksiniz !
İşte bu hafta çocuk - aile filmleri kontenjanından vizyona giren devam filmi Pıtırcık Tatilde tüm bu soruların cevabını ‘Evet ! ’ olarak veren bir yapım .
Fransız çizgi roman yazarı  René Goscinny ve onun yarattığı karakterleri resmeden Jean - Jacques Sempé’nin Asteriks ve Red Kit’ten sonra en yaygın biçimde bilinen karakteri “Le Petit Nicolas” yani bizdeki çevirisiyle , “Pıtırcık” , yeni maceralarıyla sinemalarımıza konuk oluyor .
İlki 2010 tarihli Pıtırcık filminin ardından bu sefer sevimli karakterimiz yaz tatiline giriyor ve soluğu ailesiyle birlikte deniz kenarında alıyor .   Burada çabucak yeni arkadaşlar edinen Pıtırcık , bir yandan okulda çok hoşlandığı ve ‘evlilik’ hayalleri kurduğu Sırma’ya mektup yazmayı da ihmal etmiyor .
Hikayenin hemen hemen tamamı bu deniz tatilinde yaşanan keyifli olaylardan oluşurken , çok akıllıca ve dengeli olarak kurulmuş senaryo , seyircinin kartpostalvari görüntüler karşısındaki seyir zevkini katlıyor .
Öncelikle geçtiği dönem , yani 1950-60’lı yıllar itibariyle filmin , günümüzde tam bir çılgınlığa dönüşmüş olan ‘Retro ' akımını bizzat yaşattığını söylemek gerek .
Sırf dönemin modası , kıyafetleri , aksesuarları , yaşayış biçimi , pastel renkleri ve aynı yılların getirdiği kimi ‘bozulmamışlıkları’ görmek için bile izleyebilirsiniz .
Bu anlamda film bizde yakın zamanda vizyona giren Zaman Makinesi 1973 filminin ruhunu taşıyor .
Diğer yandan çocukların saf masumiyetleri , en zararlı olabilecek planları kurarken ki acemilikleri yüzünüzü güldürüyor .
Yönetmen koltuğunda Laurent Tirard’ın oturduğu filmi seyrederken Wes Anderson’ın Moonrise Kingdom’ına gitmemeniz imkansız .
Küçük çocukların aşkı , büyüklere baş kaldırmaları hatta onları oyunlarıyla alt etme becerileri ,  bu afacanları her an affetmenize neden oluyor .
Filmin sürekli ağlayan karakteri Ağlak’a bile kızacak neden bulamıyorsunuz .
Ayrıca yönetmen Tirard’ın yanı sıra Grégoire Vigneron’un da imzası olan senaryo o kadar dengeli dağıtılmış ki , başroller Pıtırcık başta olmak üzere bu haşarı çocuk ekibinde gibi görünse de , filmde yan karakterlere kadar dağılmış harika bir hikaye bütünlüğü var .
Hiçbiri süs değil , senaryonun akışı bir kez gördüğünüz karakteri unutmanıza izin vermiyor ; mutlaka 15 dakikada bir yeni bir sahne ya da planla olay bütünlüğü , filmin akışı korunuyor .  Velhasıl filmde ne karakterler sıkılıyor , ne de seyirci .
Hal böyle olunca filmin finaline doğru gelen , karanlık ormana yürüyen maskeli balo ekibi ve kostümlerle yapılan Napolyan’dan Marie Antoinette’ye pek çok gönderme , seyir zevkinizi katlıyor .  Filmin pek çok anında Audrey Hepburn’den , dönemin ünlü İtalyan yönetmenlerine kadar sinema tarihindeki çeşitli kült isimlere gönderilen selamları yakalamak mümkün .
Filmin oyuncu kadrosunda en iyi bildiğimiz isim Valérie Lemercier olsa da , başkarakterlere hayat veren Kad Merad , Dominique Lavanant , Bouli Lanners ve Judith Henry üstlerine düşeni layıkıyla yerine getiriyorlar .
Hiçbir karakterde yapmacıklık , oturmamışlık yok gibi .
Tabii rolün hakkını sonuna kadar veren Pıtırcık’ı yani Mathéo Boisselier’i es geçmeyelim .
Küçük yaşına rağmen filme oldukça iyi uyum sağlamış , dahası çılgın arkadaş ekibiyle , sanki onları deniz kenarına tatile götürmüşsünüz de kamerayı gizlice kurup çekmişsiniz gibi rahat ve uyumlular .
Filmin çocuk oyuncu koçu Julie David ‘i tebrik etmek gerek .
Son bir kelam da filmin Türkçe dublajı için kadrosu için edelim .
Filmin aynı zamanda seslendirme yönetmeni de olan Canan Yüksek , dublaj çevirisini aslına uygun biçimde ve minik seyircilere uygun olarak kotarmış .
Orijinalinde de herhangi bir şekilde küfür , argo olmadığını tahmin ettiğim filmin dili minik seyirciler için kusursuz .   Dahası Engin Alkan , Betül Arım , Levent Ünsal ve Bahtiyar Engin gibi kulağımızın aşinası olduğu sesler seyirciyi filme anında adapte eden unsurlar olarak karşımıza çıkıyor .
Sonuç olarak Pıtırcık , bu sıcak yaz günlerinde evde sıkılan minikleri filme götürmek için vizyondaki en iyi alternatiflerden biri olarak devam filmiyle sinemalarda . limonluk . net twitter . com / duygukocabayli
