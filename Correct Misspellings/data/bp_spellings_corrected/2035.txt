1991 yılında Kuzuların Sessizliği ile Oscar kazanmış usta yönetmen Jonathan Demme , son dönemde nedense yeniden çevrimlere yöneldi .
Bizde vizyon şansı bulamamış bir Charade yeniden çevrimi olan The Truth About Charlie'nin hem gişede hem de eleştirmenler nezdinde yaşadığı hezimetin ardından , bu kez de 1962 tarihli John Frankenheimer klasiği olan Mançuryalı Aday'ı ( The Manchurian Candidate ) günümüze uyarlamış .
Zaten daha en baştan , böyle bir klasiği yeniden çekmeye kalkmak büyük bir risk ve hatta aptallık .
Ortaya çıkan sonuç başarılı bile olsa , çabanın ne kadar fuzuli olduğu gerçeğini değiştirmiyor .
Demme gibi bir yönetmenin neden bu yola girdiğini anlamak güç .
Ama hakkını da verelim .
Ortaya gayet eli yüzü düzgün bir politik gerilim filmi de çıkmış hani .
Özgün filmde Kore Savaşı'ndan dönen bir grup askerin zihin kontrol yoluyla bir siyasi komplonun ortasında kaldıkları hikaye , bu kez Körfez Savaşı sonrası Amerika'ya uyarlanmış .
Politikacı bir babanın oğlu olan Raymond Shaw , birliğindeki diğer askerlerin saygısını hiç kazanamıştır .
Fakat bir çatışma sonrasında , birliğindeki askerlerin büyük kısmının hayatını kurtarıp Amerikan ordusunda verilen en önemli madalyayı almaya hak kazanır , kısa süre içinde de siyasi kariyerinde hızlı bir yükselişe geçer .
Daha önce kendisinden hoşlanmayan askerler ondan bir kahramanmışçasına bahsetmekte , hatta ona zamanında farklı gözle baktıklarını bile unutmuş gözükmektedirler .
Ancak savaş sonrasında hepsinin gördüğü ortak bir rüya , belki de savaşta yaşanan olayların hiç de onların hatırladığı gibi gelişmediğine işaret etmektedir .
Söz konusu birliğin komutanı olan ve Denzel Washington tarafından canlandırılan Ben Marco olayın peşini bırakmayınca , çok daha büyük bir siyasi tezgahın içinde olduklarını fark eder .
Bu yeniden çevrimin temel problemi , 1960larda pekala geçerli olan soğuk savaş paranoyalarının bugün için aynı şekilde işlemeyişi .
Bu yüzden , örneğin zihin kontrol yöntemleri izleyici için biraz ' fantazi'ye kaçıyor .
Muhafazakar ve milliyetçi politikacıların , kendi çıkarları doğrultusunda Amerikan halkını korku ile beslemek adına , bir takım yabancı düşman figürlerini bizzat kendilerinin yarattıklarını ve / veya onlarla işbirliği yaptıklarını söylemek , 2004 seçimleri arifesinde önemli bulunmuş olabilir .
Bu açıdan yaklaşıldığında filmin bugünün siyasi ortamına pekala denk düştüğüne şüphe yok .
Ama yine de 1962 yapımı özgün film kadar net ve sert bir ithamda da bulunulmuyor pek .
Filmle ilgili en çok konuşulan unsurlardan biri de Meryl Streep'in oyunu hiç şüphesiz .
Angela Lansbury'nin efsanevi ( ve Oscar'a aday gösterilmiş ) performansının altında ezilmemek , Streep gibi büyük bir oyuncu için bile çok zor .
Streep , Raymond Shaw'un hırslı annesi rolünde her ne kadar sağlam bir performans verse de , Lansbury'nin unutulmaz performansının yanına bile yaklaşamıyor .
Bunun üstüne , anne ile oğul arasında bu kez çok belirgin bir şekilde yansıtılmış cinsel elektrik de gereksiz bir aşırılık olarak doğrusu işin tadını biraz kaçırıyor .
Son derece kendine has sinema diliyle her yaptığı işi kolaylıkla ayırt edilebilen Demme , aslında öznel kamera kullanımı gibi altında imzası olmuş ögeleri kullanabilmek için mükemmel bir malzeme geçirmiş eline .
Ortaya çıkan iş , üslup bakımından Frankenheimer'ın filmi kadar arayışçı ve deneysel sayılmaz .
Ama hemen her filminde birlikte çalıştığı usta görüntü yönetmeni Tak Fujimoto'nun da başarılı teknik çalışmasıyla , yine de iyi kotarılmış bir film çıkarmış ortaya .
Karmaşık örgüsüyle bir ara seyircisini kaybetmeye başlasa da , neticede durumu toparlayan , gayet iyi bir seyirlik Mançuryalı Aday .
Tek problemi 1962'de ifade ettiği şeylerin bugün için tam bir karşılığı olmaması .
E , yöntemleri değiştirince de ortaya bir yeniden çevrim değil bambaşka bir film çıkacaktı şüphesiz .
Belki de bir klasiğin mirasını yemektense bu yola gidilmesi çok daha sağlıklı olurmuş .
Çünkü bu haliyle , kendi başına düzgün bir politik - gerilim olmasına rağmen , her zaman orjinalinin altında kalmış bir yapım olarak anılmaktan kurtulma şansı yok .
