Celle que Vous Croyez / Hangi Kadın ,  Safy Nebbou elinden çıkma gerçek ve sanal dünyanın birbirine karışımını anlatan kimi zaman gerilimli , kimi zaman mizahi yanları da olan bir dram .
Film aslında günümüzün vebası haline gelmiş bir sorunsala elini uzatıyor .
Bu kez kahramanımız ya da kahramanlarımız sosyal medyanın kölesi olmuş gençler değil , 50 yaşında iki çocuklu bir akademisyen bir kadın !
Böyle söyleyince aslında sosyal medyanın etki alanı ortaya çıkıyor : Sınırsızlık !
Tabii film sadece sanal dünyanın sahteliğini kullanan orta yaşlı bir kadını hedefine almıyor , onu genç bir sevgili denetimiyle de taçlandırıyor .
Birkaç yıl evvel izlediğimiz Lethal Seduction / Ölümcül Cazibe filminde genç sevgilisi olan orta yaşlı bir kadının yapabileceklerini deneyimlemiştik .
Oradaki amaç kontrol değil , elde tutmaya yönelikti .
Ama insanın kontrolü kaybedince yapabileceği şeyleri göstermek adına benzerlikleri olduğunu söylemek mümkün !
Burada kahramanımız Juliette Binoche’un hayat verdiği Claire .
Claire ayrıldığı genç sevgilisini sosyal medya üzerinden gözetlemek için sahte bir hesap açıyor ve hesabı genç yeğeninin fotoğraflarıyla donatıyor .
Genç ve güzel bir kadın olan yeğeninin kişiliğine giren Claire , sevgilisinin en yakın arkadaşı Alex’le arkadaş olunca birden olayın boyutu değişiyor .
Ava çıkarken avlandığını söylemek mümkün !
Tabii filmin abartı damarı da bu anlamda tam gaz işliyor .
Alex’le başlayan yazışmalar sanalın dışına çıkma isteği gösterince Claire gerçek dünyanın duvarlarına tosluyor !
Film , yazar Camille Laurens’in kitabından uyarlama !
Film iki ya da çoklu sonla kaşımıza çıkıyor diyebiliriz .
Gerçek ve alternatif .
Ya da hangisi gerçek hangisi Claire’in vicdanını rahatlatacak denli iyi !
Görüşmeden , görüşemeden bir aşkı sonlandırmak ne kadar tatmin edici !
Her / Aşk filmi bir ses aşkıydı , bu da aslında öyle !
Sesle varılabilecek duygusal zirve boyutu neresidir ?
Dediğim gibi film bu anlamda sınır tanımıyor ve Claire’i bir güzel köşeye sıkıştırmaktan geri kalmıyor .
Tabii eski sevgilinin , Alex ve  doktorun hep beraber Claire’i kendine getirme planları da alternatif sonlar süzgecinde yerini alıyor !
Sosyal medyada tanışıp gerçekten görüşemedikleri için intihar eden var mıdır bilinmez ama gerçek kimliğin erozyona uğramasına sebep olduğu aşikar !
Zira Claire büründüğü 23 yaşın tepkilerini vermeye başlıyor gerçek hayatta .
Giyim kuşam , hareketler ve duygular da o anlamda genç enerjisiyle doluyor .
Ve geri dönüş etkisi tam bir şokla oluyor .
Belki bu kadar alternatif , yedek sonlar sunmasaydı daha anlaşılır olabilecekti ama Claire’i karıştıracakken bizi de karıştırmayı seçiyor film .
Ve en sonunda bile şansını zorlamaya devam etmesi iflah olmazlığın hanesine yazılıyor .
Juliette Binoche yine çok başarılı , kuşatmasız bir oyunculukla karşımızda .
Onu izlemekten keyif alanlar bu filmi her şekilde tercih edebilir .
 
twitter . com / banubozdemir
