Anneler için en değerli varlıkları evlatlarıdır .
Onları ' kaybederlerse ' , hayatları yalnızlığa ve sessizliğe mahkûm olur .
Ve yazık ki , savaşlar ve savaşların travmaları evlatları alırlar .
Büyük savaşlardan sonra , önlerinde yaşayacakları güzel yıllar olduğu halde yitip giden yüz binlerce genç adamın ruhlarını hissetmeye çalışan , onların yakınlarında bir yerlerde olduğuna inanan annelere rastlanır .
Hikâyenin başlangıcında , ruh çağırma seanslarındaki hileleri saptayıp sahtekârları yakalatan bir uzman ve bilimsel bilgilerle doğaüstü olayların imkânsızlıklarını ispatlamaya kendini adamış yazar Florence Cathcart'e ( Rebecca Hall ) , yine bir baskın sonrası oğlunu yitirmiş bir anne bağırır : " Senin çocuğun yok değil mi ? "
Doğru , çoğu hayalet öyküleri ve ruh çağırma gösterileri yalandır ; ancak 1. Dünya Savaşı sonrası cephede ve hastalıklar nedeniyle yaklaşık bir milyon evladını kaybetmiş bir ulusun annelerinin de , onları artık göremeseler de oğullarının yakınlarında olduğuna ' inanmaya ' ihtiyaçları vardır !
Şimdi , 1921 Londra'sında , sevdiği adamı savaşta yitirdiği için suçluluk duyan Florence , kırsal bölgedeki yatılı okulda görülen çocuk hayaletini araştırmak için gelen teklifi kabul ettiğinde , aslında , kendi geçmişiyle ve inançlarıyla ilgili hayatını değiştirecek bir büyük sınavı kabul etmiştir .
Öykünün bundan sonrası sürprizlerle açılmaya devam ettiği için , daha fazla bahsedemem .
Ancak sizlerin neler beklediğinin ipuçlarını vermeye çalışacağım .
Avrupa'da , özellikle , şatoları hayaletleriyle ünlü Büyük Britanya'daki bazı üniversitelerde branşları olan , deneysel ve faaliyet alanları oldukça geniş , tartışmalı bilim dalı parapsikolojiyle ilgileniyorsanız , bir enerji biçimi olan ruhun bedeni terk ettikten sonra da serüvenine devam ettiğini zaten biliyorsunuz .
Sinemanın kaliteli filmleri de , dünyanın her yerinde oldukça fazla sayıda ' fotoğraf karesine yakalanmış ' ölü insanların görüntülerinden yola çıkarak , spiritüel yolculuklarına devam eden ya da sınırlı bir alanda / mekânda sıkışmış hayaletlerin öykülerinde sadece korkutmaya çalışmamış , bu ' kaybolmuşların ' geçmişlerindeki dramları da anlatmıştır .
Genel olarak da , mutsuz hayaletler hep bir adalet arayışı içinde ya da sevdiklerini de yanlarına çekmek isteği içindedirler .
" Öbür Dünyadan ( The Awakening ) " , bir hayalet hikâyesi olarak , ucuz sıçratma numaralarına başvurmadan , ' gotik korku ' klâsı içinde dram yapısını başarıyla kuruyor .
Karakterler , savaşın , vücutlarında ve yüreklerinde açtığı yaralarla baş etmeye çalışırlarken , dayanılmaz biçimde vicdan azabı çeken yalnız insanlar .
Büyük , eski okulun ' soğuk ' atmosferi , geçmişinin günahlarını ve ölümün ağırlığını taşıyor .
Korkular , karanlıkla besleniyor .
Florence , geçmişte bıraktığını sandığı ölülerden , korkularından , bastırılmış cinselliğinden , yüreğinin acısından ne denli kaçmaya çalışırsa çalışsın , bu binanın karanlık köşelerine ve her şeyle yüzleşmeye o denli kuvvetlice çekiliyor .
Dram , savaş gazisi okul yöneticisi Robert'ın ( Dominic West ) , yaşlı kâhya kadın Maud'un ( Imelda Staunton ) , ailesi uzaklarda olduğundan okuldan ayrılamayan öğrenci Tom'un ( Isaac Hempstead - Wright ) kederli yüzlerinden , sıvası dökülmüş duvarlara , korkunç tablolara , eski eşyalara , bakımsız odalara , uzun koridorlara yansıyor .
Televizyondan geçmişi olan yönetmen Nick Murphy ,  bu ilk uzun metraj filminde , her korku hikâyesinin içinde saklı bulunan onulmaz sevgi arayışlarını bulup çıkarıyor , yitip gitmiş sevdiklerimizi yeniden duyumsamaya çalıştığımız bir hazin güzelliğe büründürüyor .
Üç İngiliz , Hall , West ve Staunton , İngiliz korku ekolü oyuncularının izinde performanslarıyla seyirciyi ele geçirirlerken , Toprak Altında ( Buried ) ile Tek Başına Bir Adam ( A Single Man ) ' dakika çalışmalarını hiç unutmadığımız İspanyol Eduard Grau'nun görüntüleri de - bir defa daha - hafızalara kazınıyor .
Grau'nun , döneme uygun şekilde , 20.yüzyıl başlarındaki fotoğraf baskılarına benzer ışık ve renklerle , hayranlık uyandırıcı bir işe imza attığının da altını çizelim . ali . ulvi . uyanik@gmail.com
 twitter : ali ulvi uyanık
