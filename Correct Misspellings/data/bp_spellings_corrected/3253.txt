Ergenlik zor .
Şimdilerde daha da zor .
Çocuklarımız internetten her türlü “ahlaksızlığa” maruz kalıyor diye paniğe kapılan bir ebeveyn ( veya muhafazakar sosyal medya kullanıcısı ) iseniz , Uslu Çocuklar  ( Good Boys ) kabusunuz olmaya geliyor !
 
Tam ergenliğin başlangıcında , 11-12 yaşlarında üç oğlanın iki güne sığan macerası anlatılıyor .
2007 tarihli , kaçınılmaz olarak bu filmle mukayese edilecek ( Çok Fena ) ( Superbad ) filmindeki karakterlerden rahat beş - altı yaş daha küçük yani karakterler .
Ama bunun gerçek bir karşılığı var .
Bugünün çocukları cinsellikle , uyuşturucuyla , yetişkin dünyayla daha erken tanışıyorlar .
Kaçınılmaz olarak .
Çağın getirdiği bir hakikat bu .
Yasaklarla , engellerle çözülemeyecek bir gerçek .
Bilmek ve gözardı etmemek , çocukları korumak için de en sağlıklısı .
 
Anaokulundan beri arkadaş olan Max , Lucas ve Thor da böyle bir dönem geçiriyorlar .
Öğrendikleri her küfrü çekinmeden kullanan , cinsel arzular hissetmeye başlayan ama bir yandan da bilgileri henüz çok sınırlı , dolayısıyla bir kızla öpüşmek fikrinden bile ölesiyle korkan , yetişkin olmaya özenen çocuklar bunlar .
Her insanın geçirdiği bir evre .
Fakat günümüz çocukları bizlerden daha hızlı giriyorlar bu evreye .
Max , Lucas ve Thor gibi .
Bir dizi hata ve acemilik , sadece bir ev partisinde hoşlandığı kızı öpebilme fırsatı isteyen Max’i ve onun için her şeyi yapmaya hazır arkadaşlarını , iki günlük hızlandırılmış bir büyüme dersine sokuyor adeta .
Sadece kendilerini keşfedecekleri değil , yaş aldıkça anaokulu arkadaşlarından kopmanın kaçınılmaz olduğunu da öğrenecekleri …
 
İşin o dramatik tarafına çok sonradan ve biraz zoraki dalıyor Uslu Çocuklar açıkçası .
Uzun bir süre , “Bakın !
Bu ufacık çocuklar sizin tabu gördüğünüz , öğrenmelerinden korktuğunuz her şeyi biliyorlar aslında ! ” fikri üstünden , oğlanları yetişkin dünyanın farklı yüzleriyle ( seks oyuncaklarından pedofiliye ) çarpıştırarak komedi sağıyor .
Yer yer “Bir çocuk oyuncuyu böyle sahnelerde oynatmak doğru mu ? ” diye düşündürebilecek sınırlarda geziniyor ama dengeyi sağlıyor , istismar alanına girmiyor .
Aynı şakanın farklı versiyonlarını üst üste defalarca izlemek biraz yoruyor ama kesinlikle çalışan bir mizahı var filmin .
Mizahın en iyi bu çetrefilli alanlardan çıktığını da hatırlatıyor .
çocuk çocuk sahibi yetişkin seyirciyi ( en azından bir kısmını ) paniğe sevk etmesi mümkün ama böyle bir komedinin özellikle gençler ( ve ergenler ) için cazip olduğu kesin .
 
Tabii çok Amerikan kafası bir film Uslu Çocuklar ama çağımızda büyümek her medeni ülkede üç aşağı beş yukarı aynı .
Biz Türkiye’de gelişmeye direnen ciddi bir kesimle birlikte yaşıyor olsak bile çocukların zihinlerine zincir vurmak artık zor .
İnsan bedeninden ve cinsellikten korkmamak , sağlıklı bireysel ve toplumsal gelişimin kaçınılmazı .
Bizimki gibi aksi örneklerde neler yaşandığı da ortada .
Din adamlarının küçücük çocuklara tecavüz edişinin bunca sık gündem olduğu bir ülkede netameli konular bunlar .
Ancak mizah işte o nazik konuları işlemenin ideal silahı .
Uslu Çocuklar da buna başarılı bir örnek .
