Yemek yerken korkuyor musunuz ?
Sofradayken bıçağınız yere düşerse diye ödünüz kopuyor mu , ya da yanlışlıkla masadaki bir şeyi devirirsiniz diye ?
Bir yerlere yemek dökmek sizin için ölümcül bir hata mı ?
Ya televizyon seyrederken , kitap okurken , ders çalışırken , evde yürürken , uyurken , yaşarken yanlış bir şey yapacağım diye korkuyor musunuz ?
Başlangıçta size göre yanlış olmayan ama size yanlış olduğu öğretilmiş herhangi bir şey , varlığınızın başlıbaşına bir hata olduğuna inanmanızı sağlamış bir şey .
Ben korkmuyorum , belki bu yazıyı okuyanların bir çoğu da korkmuyorlar .
Ama onlar oradalar , korkuyorlar , susuyorlar , bekliyorlar ; kendi zamanlarının gelmesini bekliyorlar .
Darbelerin altında sadece bedenleri ezilmiyor , ruhları değişiyor .
Şeytana Karşı'daki Eric Ponti , ilk gençliğinin sonlarında , oldukça hoş bir genç .
Onunla ilk tanışmamız , bir sofranın başında yemek yemeyi , nefes almayı , oturmayı ve kalkmayı bildiğini öğrenerek oluyor .
Bir kaç dakika sonra ise , suratına inen bir darbe ve ardından yan odada üvey babasının kemeriyle yaptığı uzun bir sohbetle , Eric yaşamayı ne kadar iyi bilirse bilsin bunun üvey babası için yeterli olmadığını öğreniyoruz .
Bir sonraki sahne ise , Eric'in öğrendiği bir şeyle ilgili , kendine uygulanan şiddete karşı çıkamayan Eric'in yöntemlerini birinci elden öğrendiği şiddeti uygulayışıyla .
Üvey babasının şiddeti cezasız kalsa da , Eric'in şiddeti cezasız kalmıyor .
Okuldan atılan Eric , oğlu dayak yerken piyano tuşlarına sığınan annesinin beklenmeyen bir hamlesiyle , üvey babası daha durumu öğrenemeden apar topar bir yatılı okula gönderiliyor .
Hep beraber derin bir oh çekip , zavallı çocuk üvey babasının şerrinden kurtuldu , diye düşünecekken tam , aslında işlerin hiç de sandığımız gibi olmadığını öğreniyoruz .
Filmin geri kalanında , hiç düşmeyen bir tempo ve bizi avucunun içine alan bir kurguyla , Eric'in okuldaki - ve içindeki - şiddete karşı koymaya çalışmasını izliyoruz .
İşler pek çok noktada ne bizim ne de Eric'in gitmesini beklediği gibi gitmiyor ; hem iyi hem de kötü yönde .
Bir yanda hayatının aşkını bulan Eric , diğer yanda hayatı için uğraşıyor .
Film yavaş yavaş finale doğru ilerlerken , yönetmen bir örümcek ağı gibi titizlikle olayları örüyor ve izleyici de Eric ile beraber bu ağa takılıyor ve son anda filmin başında gözümüzden kaçan ufak bir ayrıntı , bu ağı parçalıyor ve beraberce özgür kalıyoruz .
Bana kalırsa filmin bizi bu kadar çok içine çekmesini ve filme gerçekçilik duygusunu veren şey , başarılı dönemsel kostümler , dekorlar ve oyuncuların kaliteli performansları olduğu kadar , bunun gerçek bir hikaye olduğunu bilmemiz .
Sadece Eric Ponti'nin başından geçenlerin gerçek bir hayat hikayesinden uyarlanmış olduğunu biliyor olmamız değil kastettiğim , böyle şeyler yaşayan , bu yüzden ölen insanlar olduğunu bilmemiz .
Şu anda ben bu yazıyı yazarken , ya da siz bunları okurken , bir kaç ev yanda , ya da dünyanın öbür ucunda bir insan haksız yere şiddete maruz kalıyor ; bildiğimiz ama çok kolay göz ardı edebildiğimiz bir şey bu .
Şeytana Karşı , son dönemde vizyona giren en sarsıcı filmlerden biri bence .
Şeytaniliğin , kötülüğün sadece doğaüstü canavarlara has bir özellik olmadığını , sıradan insanların bir parçası olduğunu anlatan bir film çünkü .
Savaştığımız şeytanların sadece yerin yedi kat dibinden gelmediğini , kimi zaman yemek yerken yanımızda oturduğunu bazen aynadan bize baktığını anlatan bir film .
Burcu Kaya
