Amerikan sinemasının orijinal senaryo kıtlığına düştüğü re - make / yeniden çekim sevdasının bu sezonki son kurbanı , maalesef 2006 Danimarka yapımı “Efter Brylluppet” oldu .
Bart Freundlich’in el attığı film , kodlarıyla fazlasıyla oynanmış bir uyarlama olarak bu hafta ülkemizde de vizyona giriyor .
Kuzey Amerika’dan bir ‘yapım aşamasında’ haberi yükselip , Avrupa’dan ya da Asya’dan bir filmin , fikrin yeniden çevrim hakkını aldığını muştuladığında meraktan ziyade , endişe ile bekler oluyoruz ve üzücüdür ki çok az yeniden çevrimde ya da uyarlamada ilk filmin tadını ve başarısını bulabiliyoruz .
Ve ister istemez orijinal film ve uyarlama film karşılaştırmasına giriyoruz .   
Kuzey Avrupa sinemasının öncü isimlerinden olan Danimarkalı sinemacı Susanne Bier’in imzasını taşıyan ( İngilizce’ye çevirisi de Düğünden Sonra anlamına gelen “After The Wedding” ) “Efter Brylluppet”i Geçmişin Sırları adıyla ( orijinal olmak isterken sıradan kalmış bir yerelleştirmeyle ) ve Bart Freundlich imzasıyla seyrediyoruz .
Uyarlayan isim Freundlich olunca , başrol Theresa olarak Julianne Moore’u görmek şaşırtıcı olmuyor pek tabii .
Freundlich , hemen her Amerikan uyarlamasında olduğu gibi Bier’in Avrupalı senaryosunu , ABD seyircisinin seveceği , ‘birkaç level’ alt standartlara çekmekten beis görmüyor .
Hikaye akışı , bazı ufak - tefek uyarlama detayları dışında aynı düzlemi izliyor ; esas değişiklikse Jacob’un ( babanın ) yerini Isabel’in ( anne ) alması .
Bu da orijinal yapımındaki iki erkek çatışması yerine , hayatta farklı tercihler yapmış iki kadının çatışmasını filmin merkezine koyuyor .
Yapı itibariyle kâğıt üzerinde bir sorun yok gibi gözükse de , Hindistan’dan New York’a ‘para bulmak’ için gelen Isabel ( Michelle Williams ) karakterinde ve de ona ‘parayı vermesini’ beklediğimiz iş kadını Theresa’da ( Julianne Moore ) ciddi sorunlar var .
Hindistan’ın fakirliği içerisinde ömrünü kimsesiz çocuklara vakfetmiş - sarışın kadın
- Isabel’in New York’a ayak bastığı andan itibaren sürekli mutsuzluğu , sessizliği ve çoğu zaman da ifadesiz suratı , filmin ‘merhametli karakteri’ ile bağlantı kurmamızı zorlaştırıyor .
Sadece Grace ile birkaç sahnesinde gerçekçi bir kimliğe bürünen Isabel’in , ‘daha gergin bir insan olmak için mi meditasyon yaptığını’ düşünmeden edemiyor insan .
İsim seçimi bilinçli olarak Rahibe Theresa göndermesi içeren Theresa ise tüm o sert iş kadını , otoriter anne ve her şeyi kontrol etmeye çalışan über - süper insan modeliyle , ailesi için bile milyonlarca dolarlık bir yardım fonu bağışlaması muhtemelen olmayan bir karakter çiziyor .
Bu bağlamda orijinal filmin alkol düşkünü Jörgen’i çok daha gerçekçi bir ton yakalıyordu .  
Her şey bir kenara , bu tercihlerle yapılmış bir uyarlama olsa bile , Geçmişin Sırları çok beyaz , çok steril ve bu haliyle de oldukça buyurgan .
Tıpkı iki baş kadın karakterinin kendi içlerindeki soğukluğu gibi .
Theresa , Hindistan’a küçük çaplı bir servet hibe ediyor ama örneğin evdeki hizmetçiler tam bir üçüncü dünya portresi .
Isabel’in oynayacağı rol aslında çoktan belli ama tüm bu duygusuzluğu ile iyilik timsalinden çok uzakta .  
Tüm filmde en çarpıcı sahne , şüphesiz ki Theresa’nın kendi final sahnesi ; bir insanın kendisinden sonrası için tüm planları yapmasına rağmen , ölüm gerçeğine karşı koyamayacağını fark ettiği o en gerçek anda , bu güçlü gibi görünen kadının da her insan gibi yıkıldığını çok gerçekçi bir sinir kırılması ile görüyoruz .
Moore tabii ki bunun hakkını vermiş .
Nihayetinde , 2019 Amerikan yapımı Geçmişin Sırları ( After The Wedding ) , 2006 yapımı orijinal filmi yeniden seyretmek için bir şans , iyi bir hatırlatma .
Ama damakta buruk bir tat bırakan bir uyarlama …
Twitter . com / duygukocabayli
