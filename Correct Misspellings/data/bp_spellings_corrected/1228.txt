Tıkanma adlı romanından uyarlanan sinema filmi hayal kırıklığı yaratan Amerikalı yazar Chuck Palahniuk'un kitaplarında , altını çizmek veya alıp yazarı olduğunuz sözlüğe ya da blogunuza aktarmak isteyeceğiniz pek çok çarpıcı / vurucu cümle vardır .
Fakat cümlelerin altını çizmek nedense Chuck Palahniuk kitaplarına pek yakışmaz .
Bunu keyifle yaptıktan sonra pişman olmanız , Palahniuk'u kavramaya başladığınız anlamına da gelebilir .
Zamanında bir kitabında rastladığım ; " . insanlar uyuşturucu kullanıyor çünkü bu eylem , zaman kısıtlamasına , yargı ve mülkiyete dayalı dünyamızda onlara bırakılmış tek kişisel serüven imkanıdır . " cümlesine çok takılmıştım .
Tabii ki Palahniuk , işi ve evi arasında hissiz bir sinyal gibi gidip gelen , hayatına farklı bir yön vermek konusunda kaygıları ve korkuları olan " bitkisel " modern insanın konumunu iyi gözlemlemiş bir yazar ve onun distopik hayatındaki kaçış imkanlarıyla da fazlaca ilgileniyor .
Neyse ki büyük şehirlerin küçük insanları illegal uyuşturucuların ötesinde de yeni serüvenlere imkan verecek " uyuşturucular " bulabiliyor : Adrenalin gibi .
Gerilim Hattı'nın sonrasına göre daha başarılı bulduğum ilk yarım saati , dağcılığın sıradan bir spor olmaktan çıkıp , içinde müthiş heyecan ve hazlar bulunduran tehlikeli bir yaşam tarzına dönüştüğü gerçeğini bize hatırlatmayı başarıyor .
Bir dönem video sitelerinde , dünyanın en tehlikeli bölgelerinde , El Caminito del Rey'deki tek kişilik daracık yolda veya Çin'de bulunan Hua Shan dağında yapılan ultra tehlikeli yürüyüşlerin amatör videoları çok dikkat çekmişti .
Çoğu zaman dağa gömülü bir zincire tutularak , sadece bir kişinin sığabileceği tahtalar üzerinde yapılan bu yolculuklar tüm dünyadaki dağcıların ve adrenalincilerin ilgisini çekiyor .
Öte yandan her sene yaşanan ölümler nedeniyle bu turlar da yasaklanıyor .
Yine de yasaklar buradaki ölümcül hazlara ulaşmaya bir engel değil .
Gerilim Hattı'nda ölümcül hazlara meraklı beş arkadaş zorlu bir dağa tırmanmaya çalışıyorlar .
Burada hepsi aynı derecede deneyimli olmadığı gibi , aralarında da duygusal nedenlerden dolayı kıskançlık ve rekabet var .
Hazır rotaların ötesine uzandıkça tırmanış daha tehlikeli ( ve zevkli ) bir hal almaya başlıyor .
Kısa filmci Abel Ferry , tırmanışın gerilimini ve bunun karakterler üzerindeki yıpratıcı etkisini bize başarılı bir şekilde aktarmayı başarıyor .
Fakat ekibin deneyimli liderinin sakatlanmasıyla birlikte sıradan bir gerilim hattına girmeye başlıyoruz .
Burada , sonuna kadar gizemini koruyan vahşi bir dağ adamı teker teker dağcı gençleri avlamaya başlıyor ; filmin o noktaya kadar çeşitli kazalarla bizi ikna ettiği düşme korkusu yerini klasik av - avcı eksenindeki kedi - fare oyununa bırakıyor .
Finaldeki açıklamalar filmin gerçekçi yapısına bir doping amacı taşısa da , biz gayet iyi bildiğimiz ve artık sıkılmaya başladığımız bir türün sınırları içinde hapsolduğumuzu hissediyoruz .
Gerilim Hattı slasher'laşmadan önce bize video sitelerinde izlediğimiz amatör videoların verdiği korku hissini veremiyor belki ; El Caminito del Rey'de binlerce metre yüksekte sallanan bir tahta üzerinde yürüyen gencin verdiği gerilimi yaşatamıyor .
Ama yine de dağcılığın tehlikeli hazlarını kavramamızı sağlıyor .
Blair Cadısı'nın korku sinemasına yaptığını dağ filmlerine yapacak - belgeselmiş gibi çekilecek bir dağ filmi ilginç olurdu aslında .
Dünyanın en tehlikeli ve yasak yerlerini gizlice ziyaret eden ve bu ziyaretlerini küçük kameralara alan bir grubun belgeselmiş gibi yapan kurmaca hikayesi .
Aslında bu serüven başlı başına tüyler ürpertici olabilir ; dağcıların peşinde durmak bilmeyen ilkel bir katilin koşmasına da gerek yok .
