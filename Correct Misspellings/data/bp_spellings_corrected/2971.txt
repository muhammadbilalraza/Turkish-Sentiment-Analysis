Montaj sekanslarını bilirsiniz ; kısa kısa sahnelerin birleşiminde oluşan bu sekanslar , manidar bir müzik eşliğinde karakterlerin uzun bir zaman diliminde hayatlarında oluşan değişiklikleri birkaç dakika içinde özetlerler .
Aşık çiftlerin cicim ayları ya da sporcuların antrenman dönemleri gibi tamamlanması uzun zaman alan süreçler montaj sekansları sayesinde hızlı bir şekilde gösterilir ve sadede gelinir .
Hızlı yaşayıp , fazla tüketmeye meraklı Hollywood sineması çoğunlukla , Uzakdoğu ve Avrupa Sinemalarının tersine gelişim ve değişim vaat eden bu süreçleri en ince ayrıntılarına dek göstermek yerine montaj sekansları yardımıyla bir an önce geçip , derhal sonuca odaklanmayı tercih eder .
Arkaya döşenen ucuz pembe dizi müzikleri eşliğinde , bir kişisel gelişim öyküsü anlatmaya niyetlenen Erkekleri Tavlama Sanatı , karakterlerinin duygusal devinimlerinden ve çatışmalarından habersiz bir film .
Anlattığı konunun derinine inmeden , başkarakter Brett'in bir sene gibi bir zaman dilimi içinde başından geçenleri gözler önüne sermeye çalışan film , süreçten çok sonuca odaklanıyor .
Bu yönüyle de 90 dakika süren bir montaj sekansını andırıyor .
Erkekleri Tavlama Sanatı'nın esas amacı ilk bakışta şehirde yaşayan kariyer peşindeki genç kadınların gündelik problemlerini gözler önüne sermek gibi görünüyor .
Ancak filmi izlediğinizde anlıyorsunuz ki yönetmen Marc Klein'ın esas derdi anlamlı bir hikaye anlatmaktan öte Bridget Jones benzeri sempatik bir karakter yaratmak .
Nitekim filmin birçok özelliği " tesadüfi " bir şekilde Bridget Jones'un Günlüğü ile benzeşmekte .
Tıpkı Bridget gibi yayıncılık sektöründe çalışan , babası ile uzun telefon konuşmaları yapmaktan hoşlanan ve başarılı bir iş kadını olma hayalleri kuran Brett'in aşk hayatı da Bridget kadar çığırından çıkmış durumda .
Fakat ne yazık ki Brett'in Bridget Jones kadar sevilen bir karaktere dönüşebilmesi imkansız .
Bunun nedeniyse Marc Klein'ın özensiz sunumu nedeniyle Bridget Jones'un şeytan ikizine dönüşen Brett'in orijinallikten ve sahicilikten uzak bir karakter olması .
Herhangi bir kurulum aşamasına gerek duymadan hikayenin orta yerinden söze başlayan Erkekleri Tavlama Sanatı , işlevsiz yan öyküler ile , yarıda kalan mevzularla ve birkaç sahnede görünüp , bir anda ortadan kaybolan yan karakterlerle dolu paramparça bir anlatıma sahip .
İşin en kötü yanı bu paramparça anlatım şeklinin , filmde herhangi bir fonksiyonla anlam kazandığını söylemek de mümkün değil .
Birçok farklı sahnede en acemice yönetilmiş filmlerin bile ağına zor düşeceği anlatım bozukluklarının kurbanı olan Erkekleri Tavlama Sanatı , birbirinden kopuk olay örgüleri eşliğinde oradan oraya sürüklemekte .
Bu haliyle söylemek istediği anlamlı cümlelerin ve karakterler arasında yaratmaya çalıştığı başarılı paralelliklerin de anlamsızlaşmasına neden olmakta .
Başladığı hiçbir sözü bitirmeden , dile getirdiği her konuyu yarıda bırakan film , her sahnesinde biraz daha vasatlaşmakta .
Yapmacık espriler , ne başı ne sonu belli olan duygu yoksunu bir aşk ilişkisi ve dramatik olması amaçlandığı halde sadece gülünç olabilen sahneler ile süslü olması ise bu vasatlığın tuzu biberi .
Bana sorarsanız Erkekleri Tavlama Sanatı , anlatım bozukluklarıyla dolu , samimiyetsiz bir film .
Alec Baldwin ve Sarah Michelle Gellar da uyumdan yoksun birliktelikleri ve özensiz performanslarıyla bu samimiyetsizliği beslemekteler .
Film , sürükleyicilikten uzak anlatımı , sonuçsuz kalan yan öyküleri ve merkezine aldığı antipatik aşk hikayesiyle 90 dakika boyunca resmen sabrınızı sınıyor .
Hele sonlarına doğru filmden o kadar kopuyorsunuz ki , sinema salonunu terk etmemek için kendinizi zor tutuyorsunuz .
Vakit kaybından başka bir şey vaat etmeyen Erkekleri Tavlama Sanatı'nı izlemeden önce iyice düşünmenizi tavsiye ederim .
