Hayat , seçimlerden oluşur .
Bir yere gitmeyi , evde kalmayı , uyumayı ya da kitap okumayı , yemek yemeyi , rejim yapmayı , susmayı ya da konuşmayı , ağlamayı ya da gülmeyi seçeriz .
Yaptığımız her seçimde hayatımızın yönü değişir .
Önüne bir engel çıktığında yatağını değiştiren nehirler gibi hayat , yapılan her önemli seçimden sonra yönünü değiştirir .
Çok önemli bir sınavınızdan önceki gece sonradan bozuk olduğunu anlayacağınız o tavuk yemeğini yemeyi seçmişsinizdir ; o gün otobüs yerine metroya binmişsinizdir ve otobüste uzun zamandır görmediğiniz ama nasıl ulaşabileceğinizi de bilemediğiniz bir arkadaşınızla karşılaşma fırsatını kaçırmışsınızdır .
Ayrılırken arkanıza dönüp bakmak için seçtiğiniz an , ya onun da seçtiği andır , ya da bizde buruk tatlar bırakan filmlerin çoğunda olduğu gibi , ikinizde yanlış anları seçmişsinizdir .
Seçimlerin , bu konudaki özgürlüklerin ve kısıtlamaların ve hayatımızın yolunu belirleyen şeylerin neler olduğunun en fazla kafamızı kurcaladığı dönem , pek çoğumuz için hiç kuşkusuz lise dönemidir .
Hayatımızla ilgili çok önemli seçimler yapmak zorunda kaldığımız , çoğunlukla bunları körlemesine yaptığımız ve bazen de hayattaki " çömez " durumumuz yüzümüze vurularak seçimlerimizi başkalarının eline bırakmak zorunda kaldığımız bir dönemdir bu .
Mesleğimizi , karakterimizi , arkadaşlarımızı seçeriz .
Hayatı seçeriz .
Amerika'nın geleceğini seçmeye hazırlandığı bir dönemde , kendi hayatının seçim dönemini yaşayan Donnie Darko bir gece yarısı , bütün bu seçimler ağını çökertecek varlığıyla ortaya çıkan Tavşan Frank'ın " uyan " diyen sesiyle farkında olmadan her şeyi değiştirecek bir seçim yapar .
Frank , ona bütün seçimlerinin anlamsız olduğunu gösteren bir sır verir : 28 gün 6 saat 42 dakika ve 6 saniye sonra dünyanın sonu gelecektir !
Donnie sabah kendini bir golf sahasında bulur , eve döndüğünde ise herşey karmakarışık olmuştur .
Odasına , herhangi bir uçağa ait olmayan bir uçak motoru düşmüştür ve Frank onun hayatını kurtarmıştır .
Donnie ona itaat etmeyi seçer .
Seçimler birbirini izler ; Gretchen Donnie'nin yanına oturmayı , Donnie onunla yürümeyi seçer , birbirlerini seçerler .
Cherita Sonbahar Meleği ile oynamayı , yani herkese rağmen kendini seçer .
Yetenek yarışması Donnie'nin kardeşinin dans takımını birinci seçer .
Babası ve ablası kimin başkan seçileceğini , Donnie ve fizik öğretmeni bir seçimin şansının gerçekten varolup olmadığını tartışırlar .
Seçimler birbirini izler ve sonunda her şeyin karmakarışık bir düğüm olduğu noktaya varıldığında , Donnie daha önce farkında olmadan yaptığı bir seçime geri döner ve fikrini değiştirir .
Onun yaptığı bu tek seçim , herkesin yaşamına yeni seçimler getirir .
Film , adına uygun karanlık havasıyla ve verdiği kafa karışıklığı hissiyle anlatmak istediklerini çok iyi anlatıyor .
Platonik aşklarından , kuralcılığı ve klasik eğitim anlayışı sebebiyle öğrencilerle hiç bir iletişim kurması mümkün olmayan öğretmenlere ; okulun kabadayısından , okula yeni gelen kızın hikayesine kadar pek çok yönüyle lise hayatı oldukça gerçekçi bir şekilde veriliyor .
Filmi izlerken kendinizi Donnie'nin kafa karışıklığına çok yakın bir yerde hissediyorsunuz ve aynı sorular dolaşıyor etrafınızda .
Filmi izlerken kafanızda oluşan soruların çoğu finalde cevaplanıyor , üstelik bunlar filme dair değil , kökleri Descartes'a kadar uzanan hayata dair sorular .
Evet seçim var diyorsunuz , evet seçimlerim hayatımı değiştirebilir .
Kendi adıma benim filmden çıktığımda aklıma kalan en büyük soru işaretiyse yine hayata dair oldu ; seçmediklerim beni nereye götürebilirdi ?
Burcu Kaya
