Pang Kardeşler'in yönetmen olarak sahip oldukları müthiş yetenekleri , hikâye yazma konusundaki müthiş yeteneksizlikleriyle desteklediklerine neredeyse bütün filmlerinde tanık oluyoruz .
Göz ( Gin gwai ) ' den günümüze 7 film çeken ve Amerikan prodüksiyonu Messengers ile yerden yere vurulan Pang Kardeşler'ın ülkemizde sessiz sedasız gösterime giren 2006 yapımı filmi Hayalet Dünya ( Gwai Wik ) ise bu dönemin en saygın ürünü .
Aslında daha önce benzeri çokça işlenmiş bir konuya eğilen film , ortaya koyması gereken öznelliğin katsayısını kendi kendine yükseltiyor .
Kurgusal olanla gerçek olan arasındaki sınırda dolaştığı yeni romanını yazmaya başladığında bir şeylerin garip gittiğini fark eden , tuhaf sesler duymaya ve sanrılar görmeye başlayan bir yazarın hikâyesi bu .
Böyle bir konuyu ele alırken giriş şekli büyük önem kazanıyor .
Zira yönetmenler , beklentisi az olan seyircisini filmin ilk 40 dakikalık bölümünü Uzakdoğu korku motiflerini arka arkaya sıralayarak eğlendiriyor .
Uzun saçlı kadın , banyodaki taşan sular , musluktan çıkan saç telleri , telefondan gelen garip sesler Karanlık Sular ( Honogurai mizu no soko kara ) , Ringu ve Ju - on gibi filmleri yeniden hatırlatırken , bu sahnelere katılan yorum ise gerçekten nefes kesici düzeyde .
Hideo Nakata ve Takashi Shimizu gibi rakiplerinin basitleştirilmiş , hiçbir stilize deneye izin vermeyen anlatımlarına , hareketli kamera kullanımı , müthiş açılar ve kusursuz sahne geçişleriyle bıyık altından bir gülüş gönderen Pang Kardeşler , başkahramanları Ting - Yin'in gerçekle hayal arasındaki ayrımı kaybetmesinden sonra ise bambaşka bir kulvara geçiyor .
Hayalet Dünya'ya girişimizle birlikte görsel bir şova tanıklık etmeye başlıyoruz .
Harap evler , sonu olmayan merdivenler , cesetlerle dolu ormanlar , alev rengi gökyüzü , aldırılmış bebeklerin ağladığı tüneller ve birçok sürreal mekân bunlardan birkaçı .
Bilgisayar destekli hazırlanan bu dünyanın her ayrıntısına o kadar dikkat edilmiş ki birçok kısmı ağzınız açık izlemeniz olası .
Görsel ortama , tekinsizlik hissinin başarıyla seyirciye aktarılması eklenince film , kahramanıyla birlikte sizi telaşlandıran epik bir ‘Alice in Wonderland ' hikayesine dönüşüyor .
Tabi ki karşımızdaki bir çocuk fantezisi değil ve bu kaotik , cehennem benzeri yerde her an bir olumsuzlukla karşılaşma riski merakı ayakta tutuyor .
Görsel anlamda benzediği Sessiz Tepe ( Silent Hill ) ' in pabucunu dama atacak kadar estetik bir tutku barındıran Hayalet Dünya , kullandığı bir çok elementle de Hayao Miyazaki'nin Ruhların Kaçışı ( Sen to Chihiro no Kamikakushi ) ‘na saygı duruşunda bulunuyor .
Ting - Yin ve küçük kızın köprüden geçerken , ölüleri rahatsız etmemek için nefeslerini tutmaları buna açık bir örnek .
Biçimle öz arasındaki güzel bir çizgide yolundan sapmadan ilerleyen filmin , Hayalet Dünya'ya yüklediği anlamları peliküle aktarmasında ise bazı problemler var .
" Yaşanılan aşklar , yaşamlar , bilgiler , çocukken oynadığımız oyuncaklar gibi Gerçek Dünya'da terk ettiğimiz ve unuttuğumuz şeyler Hayalet Dünya'da ortaya çıkması " şeklinde özetlenebilecek konunun - korku gerilim türü açısından bakıldığında - hakkının verildiğini ise tam olarak söyleyemeyiz .
Film boyunca kendi stillerinden ödün vermeden terk edilme ve yalnızlık üzerine düşüncelerini kahramanlarının ‘Geçit'i bulma süreciyle birleştiren Pang Brothers , bazı takıntılarından ise halen kurtulamamış görünüyor .
Reenkarnasyon , karma felsefesi gibi olmazsa olmazlarından vazgeçmeyen yönetmenler , Göz 2'de suyunu çıkardıkları kürtaj karşıtı duruşlarını da sergilemeden edemiyorlar .
Tabi ki burada bir sanat eserinin sahibini , öznel düşüncelerinden dolayı suçlamayacağız ama sanatının estetik dışındaki hatlarını bu gibi konular üzerinden kurmak pek de olumlu sonuçlar vermeyebiliyor .
Hikâye konusundaki bazı aksaklıklarına ve iç bayan final sahnesine rağmen Hayalet Dünya'yı , Pang Brothers'ın en iyi işlerinden biri olarak gösterebiliriz .
Müthiş bir görsellik , devamlı ön planda tutulan stil ve yüksek teknolojili korkuya kazandırdığı sessiz ivme , filme şans vermeyi gerektiriyor . firat_atac@hotmail.com / firatatac . tumblr . com
