Türkiye’de ve globalde devam eden pandeminin gölgesinde , aşının kanatları altında , yeni normalimize sinema profesyonelleri olarak alışmaya çalışıyoruz .
1 Temmuz’da açılan sinema salonlarında ilk 4 hafta yaklaşık 2 milyon seyirciye bilet kesilmiş olması ise küçük de olsa bir umut arz ediyor .
Bu oranda pastadan en büyük payı da Hızlı ve Öfkeli 9 , Black Widow , Korku Seansı 3 gibi başat Hollywood yapımları çekiyor .
Temmuz ayının son haftasını da yine bilet sayılarına cansuyu olabilecek yapımlarla karşılıyoruz .
Buyurun Dwayne Johnson’lı , Emily Blunt’lı Amazon macerası Jungle Cruise’a .
California’daki Disneyland eğlence parkında yer alan aynı isimli etkinlikten ilham alınarak hayata geçirilen bir proje Jungle Cruise filmi .
Rejisör koltuğunda ise Evdeki Düşman , Kimliksiz , Gece Takibi gibi filmlerin yönetmeni Jaume Collet - Serra oturuyor .
Senaryo ise Michael Green ,  Glenn Ficarra ve John Requa üçlüsüne emanet edilmiş ; her birinin kaleminden çıkmış ödüllü yapımlar mevcut .
Yani özetle başat oyunculara da baktığımızda karşımızda A - Takımı bir film var .
Doğrusunu söylemek gerekirse hem dönem dokusu olan hem de doğada geçen bir macera prodüksiyonu açısından Disney de kesenin ağzını iyi açmış .
Tabii kurumun kendi içinden çıkan bir hikayede aksini düşünmek de pek olası değil .
Nihayetinde karşımızda Indiana Jones’tan Karayip Korsanları’na uzanan bir çizgide ‘rengârenk’ bir aksiyon macerası var ; komedi soslu ve hafif romans rüzgarlı …
I. Dünya Savaşı yıllarında geçen hikaye botanik uzmanı , bilim insanı Lily Houghton’ın ( Emily Blunt ) tıp dünyasında çığır açacağına inandığı , efsanelere konu olan bir tedavi yöntemini keşfetmek için Amazon ormanlarında yaptığı yolculuğu merkezine alıyor ; ama tabii ki bununla sınırlı değil .
Dönemin ruhuna uygun , öncü bir feminist olan Lily , Amazon bölgesindeki kabilelere ait gizemli bir ok ucu ile yine bu yöreye ait Ayışığı’nın Gözyaşları efsanesinin peşine düşüyor , yanında da tam bir İngiliz beyefendisi olan , hafif züppe erkek kardeşi McGregor’ı ( Jack Whitehall ) alıyor .
Sıradan turistlerin asla gitmeye cesaret edemeyeceği bu Amazon nehri yolculuğu içinse yolları , kaptan Frank ( Dwayne Johnson ) ile kesişiyor .
Başlangıçta salt bilim uğruna çıkılan bu yolculuk filmin ana omurgasını oluşturuyor ; öte yandan , ok ucu çevresinde şekillenen yerel öyküler , Almanya’nın savaşı ancak bu efsane bulunursa kazanabileceğine inanan psikopat Alman Prensi Joachin’ın ( Jesse Plemons ) hain oyunları ve pek tabii Frank’in gizemli tutmayı tercih ettiği geçmişinin ufaktan ortaya çıkmasıyla ile mevzu kelimenin tam anlamıyla ‘dallanıp budaklanıyor’ .
Aslında yan öyküler 128 dakikaya sıkıştırılmayacak kadar çok malzeme veriyor senaryoya .
18-19. yüzyıllardan 1900’lere de miras kalan , ‘batılının’ kendisinden olmayanın , farklının ve gizemlinin peşine düşme itkisi ; yükselen ama yükseldikçe kerli ferli kodaman erkeklerin sinirine dokunan kadın hareketi ; yüksek Alman ırkını saplantı haline getirmiş bir aristokratın psikopatça çırpınışları – birisini hatırlattı mı ?
- , lanetlenerek taşa dönüşmüş orta çağ şövalyeleri ve sömürgeci kapitalist sermayedarın açgözlülüğü filmin alt dokularını , yaslandığı temaları oluşturuyor .
Yani geniş bir macera - komedi skalasında her baharat notasından bir tutam atılmış gibi bu filme .
Bu noktada bilimin yolunda giden iyiler İngiliz iken kötü adamın baya karikatürize edilmiş olan bir Alman prensi olması tabii ki gözlerden kaçmıyor .
Yine Amazon yerlileri ‘iyiler’ ama bölgeye işletmeci olarak gelen ve nehirdeki deniz taşımacılığını ele geçiren ‘beyaz adam Nilo’ ( Paul Giamatti ) filmin fesat karakteri olarak şekilleniyor .
Özetle şemalar bildiğimiz , seyircinin alıştığı gibi oturtulmuş .
Bu noktada sadece Dwayne Johnson’ın canlandırdığı Frank’in hafif bir ters köşe yaptığını , The Rock’ın sağ gösterip soldan kroşe salladığını ekleyelim .
O kadar da filmin sürprizi olarak kalsın artık .
Filmin tüm oyunculukları da çizilen bu çerçeveler içerisinde şekilleniyor .
Emily Blunt’ın başarılı bir 20yy . bilim insanı ve ayakları üzerinde duran kadın performansı ortaya koyduğunu söyleyelim , özellikle kaçış , kovalamaca , yer yer dövüş sahneleri de heyecanın dozunu tutturuyor .
Eşlikçisi Jack Whitehall başlarda tutuk kalsa da filmin ikinci yarısında açılan bir performans sergiliyor .
Dwayne Johnson’ın ise bir önceki benzer temalı serisi Jumanji’den biraz rol çaldığını söylemek gerek …
Yapımın prodüksiyon kalitesi ise oldukça tatmin edici .
Hem bir dönem filminin gereklilikleri olan kostüm , saç - makyaj , dekor gibi yapım tasarım öğeleri , hem de Amazon ormanlarının nehriyle , bitkisiyle hayvanıyla , hatta yerlisiyle yeniden canlandırıldığı sahneler , prodüksiyonda yüzlerce insanın emeğinin geçtiğini bir kez daha vurguluyor .
Daha önce 8 Oscar adaylığı olan usta müzik insanı James Newton Howard imzalı müzikler türün gereklilerini yerine getirecek biçimde kurgulanmış ; öte yandan özellikle açılış sahnesinde Metallica grubunun Nothing Else Matters parçasının orkestral biçimde yeniden yorumlanışı yerinde ve güçlü bir başlangıç olmuş .
Bu kadar iç içe geçirilmiş öykü aktıkça , karşınıza çıkan mantık hatalarını görmezden gelebilirseniz , aslında eğlenceli bir film Jungle Cruise .
Her ne kadar görsel efekt , özel efekt , 3D , VFX vb. onlarca farklı dijital dokunuş işin içine girse de pandemide yerimizden halen pek kıpırdayamadığımızda , geniş perdede Amazon ormanlarına gitmek iyi gelebilir .
Sonuçta sinema tam da bunun için değil mi ?
İyi ki geri geldin beyazperdenin büyüsü !
