Guardians of the Galaxy serisiyle oldukça sağlam bir iş ortaya koyan James Gunn yönetmenliğindeki yeni Suicide Squad , sinemalardaki yerini almaya hazırlanıyor .
Bu kez takımın zorlu görevi , yönetimin zorla el değiştiği , halkın isyan içinde olduğu Corto Maltese’de gerçekleştirilen , uzun yıllara dayanan bir deneyi ve buna bağlı olarak dünyayı tehdit eden tüm olumsuzlukları bertaraf etmek .
Birkaç yıl önce çekilen filmdeki karakterlere yenilerinin eklendiği filmde , Margot Robbie , Idris Elba , John Cena , Joel Kinnaman , David Dastmalchian , Daniela Melchior ,  Viola Davis ve muhteşem ses tonuyla Sylvester Stallone başrolleri paylaşıyor .
Filmin detaylı incelemesine geçmeden önce , izleyicilerin , önceki filmin çok üstünde bir yapımla karşılaşacaklarını ve bu anlamda , salondan mutlu ayrılacaklarını söylemeliyim .
Film , bir hapishane sahnesiyle başlıyor ve yeni takımın ilk üyesini görerek hikayeye start veriyoruz .
Fonda çalan Johnny Cash şarkısı ise bizi hem eğlenceli bir şekilde karşılıyor , hem de bol gönderme olacağını ilk dakikadan anlamamızı sağlıyor .
Hapishanede verdiği konserle müzik literatürüne giren Cash’in , bir mahkumun ağzından yazdığı sözlere sahip olan Folsom Prison Blues şarkısının bizi karşılaması hoş ve en baştan ilgi çekmeyi başaran bir sürpriz oldu .
Şarkının akabinde gelen kurgu numaraları ve jenerik öncesi yaşanan ters köşe aksiyon sahnesi Gunn’ın dokunuşunu özümsemek için fazlasıyla yeterliydi ve izleyici dinamik bir şekilde filme giriş yapmış oldu .
Başlangıçta var olan kurgusal numaralar ve Gunn’ın önceki filmlerinde de etkili bir şekilde kullandığı mizah , filmin son sahnesine kadar hiç durmuyor .
Önceki filmi ve genel manada Marvel - DC filmlerini düşününce mizahi yönden en doyurucu ve ayarlı filmlerden biri olduğunu söylemek mümkün .
Fantastik film dünyasına hiç vakıf olmayan bir izleyici bile , bu bahsedilen özelliklerin doğru kullanımından dolayı filmden ekstra keyif alacaktır ve konsantrasyonu bir an olsun kaybetmeyecektir .
Hali hazırda hayran olan izleyiciler ise , bir önceki filmin hayal kırıklığının yerini saf eğlenceye bırakarak rahat bir nefes alacaklar .
Kısacası , derinlikli bir senaryo beklemeyen herkesin keyif alması muhtemel , dinamik ve eğlenceli bir film var elimizde .
Filmin , “eğlence” sosu dışında en ön plandaki olgusu neydi dersek , cevap kesinlikle şiddet olacaktır .
John Wick ve türevi filmlerin hayatımıza daha fazla soktuğu , kanın gövdeyi götürdüğü , kolların bacakların kopup , yüzlerce insanın saniyeler içinde öldüğü ama insanı kendinden şüphe ettirecek kadar eğlendirdiği aksiyon tarzı bu filmde de karşımızda .
Tıpkı John Wick serisinde olduğu gibi , dakika ve skor almanın mümkün olmadığı kadar çok ölüm görüyor ve bundan utanacak kadar keyif duyuyoruz .
Film bu sebeple 18 + izleyici kısıtlamasıyla vizyondaki yerini alıyor .
Gunn’ın tek referansı elbette John Wick değil , kendisinin şiddet sinemasını sevdiği daha önceki röportajlarından biliniyor ve bu konuda sinema tarihinde herkesten ön planda olan birkaç yönetmen var .
Gunn , bu noktadaki göndermesi için , büyük usta Sam Peckinpah’ın şiddet sinemasındaki en iyi örneklerden biri olan “Bana Onun Kellesini Getirin” ( Bring Me Head of Alfredo Garcia ) ’i seçiyor ve filmi izleyenlerin anımsayacağı benzer bir kadraj ve yazıyla direkt filme saygı duruşunda bulunuyor .
Filmin olay örgüsü 80’li yıllardaki basit aksiyon filmleri gibi ve Gunn bunu anımsatan sahnelere de yer vermiş .
Bir iş için bir tim oluşturulur , bazıları bu görevi kabul etmez ve tehdit yoluyla ikna edilir , önden başka bir ekip şaşırtma için yollanır ve kötü adamlara karşı “bizim” taraftakiler , kendi kötülüklerini bir kenara bırakır ve iyiliği seçerek göreve koyulurlar .
Video kaset döneminde rastgele 20 aksiyon filmi seçsek en az 5 tane denk geleceğimiz bir konu ama Gunn , mizahi yönü kuvvetli , b filmlere göz kırpan ve dönemsel aksiyonlardan referans alan bir film yaptığı için bu anlamda ciddi / dramatik herhangi bir manevra yapmıyor .
Bu da doğru bir tercih olarak karşımıza çıkıyor .
Finale giden yoldaki ABD eleştirisi ve her taşın altından ABD hükümetinin çıkması minvalindeki mesajlar ise önemli olmasına rağmen bu kadar mizah sosunun arasında yavan kalıyor .
Senaryonun tamamı gibi basit bir TV aksiyonu havası veriyor .
Son tahlilde , öncül filmleri geride bırakacak bir film olması ve eğlence seviyesinin tavan yapması gibi beklentileri olan izleyiciler büyük bir keyifle izleyecek ve salondan mutlu ayrılacak .
DC filmlerinde , Marvel’a göre daha derinlikli senaryolar bekleyenler , Joker ya da Logan gibi filmleri bağrına basanlar sıkılmasa bile kendilerine uygun bir şeyler bulamayacaklar .
Eğlenceli , aksiyonu bol ve komik bir fantastik film etiketi size ne ifade ediyorsa film tam olarak karşılığını veriyor .
Ondan da keyif alamadınız diyelim , güzel bir soundtrack albümü oluşturacak parçalarla hoş iki saat geçirmek mümkün .
Tabii , farelerle bir derdiniz ya da fobiniz yoksa .
