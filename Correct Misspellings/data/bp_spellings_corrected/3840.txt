Makedon sinemacı Milcho Manchevski’nin 1994 tarihli başyapıtı “Yağmurdan Önce”yi ( Before the Rain ) hatırlarsınız ; filmi hatırlamıyorsanız bile Anastasia’nın müzik çalışmasını kesin hatırlarsınız , bir zamanlar Beyoğlu İstiklal Caddesi’nde duymamış olmanız imkansız !
Konuyu dağıtmayalım , işte o “Yağmurdan Önce” , Yugoslavya İç Savaşı’nın olanca sıcaklığını koruduğu bir dönemde çekilmiş ve bir grup insanın ‘çatışma’yla harap olan yaşamlarını tüm yakıcılığıyla karşımıza getirmişti .
Müthiş bir filmdi gerçekten de , henüz bazı şeyler yaşanmadan yapılmış bir ‘uyarı’ niteliğindeydi .
Hırvat sinemacı Dalibor Matanic’in taze filmi “Güneş Tepedeyken ( Zvizdan ) ” , ister istemez “Yağmurdan Önce”yi hatırlattı bize .
Senarist - yönetmen , 1991-2011 yılları arasında Yugoslavya topraklarındaki ‘gelişim’i gözler önüne sermek için ‘ilginç’ bir yöntem uyguluyor burada .
1991 , 2001 ve 2011’de geçen üç aşk hikâyesiyle büyük resme bakabilmemizin önünü açıyor .
Ve üç hikâyede de aynı oyuncuları aynı mekanlarda kullanarak , ok yaydan çıktıktan sonra ‘değişim / dönüşüm’ denen şeyin ne denli zor , kimi zaman imkansız olduğunu vurguluyor .
1991’deki hikâyede , meselenin başlangıcına gözünü dikiyor film .
Düşman köylerden iki âşığın trajik hikâyesi , bir tür “Romeo ve Juliet” atmosferi sunuyor bize .
Birbirlerine tahammülü kalmayan komşuların kıyıcılığını iyice netleştiriyor , bu kavga ortamında yeşermeye çalışan aşkın da yerle yeksan olmasını izlettiriyor .
2001’e geldiğimizde ise , geçen yıllar içinde yaşananların hem fiziksel hem de ruhsal etkilerini izliyoruz .
Annesiyle baba evine dönen genç bir kadınla , evi onarmak için gelen ‘düşman’ işçi arasındaki elektrik var başrolde .
Her ikisinin de ‘kanlı’ geçmişle örselendiğini , özellikle genç kadının had safhada bir ‘güvensizlik’ yaşadığını görüyoruz .
Tıpkı harap olmuş ev gibi , bir şeyleri onarmanın zaman alacağını ve bunun pek de kolay olmayacağını hissettiriyor bu bölüm .
Ve en nihayetinde 2011’e geliyoruz , yani neredeyse günümüze .
Bir vesileyle baba evine dönen genç bir adam , orada kalan ‘düşman aşkı’nı ziyaret ediyor ve pişmanlığını gizlemeden af diliyor .
Çiftin bir de bebekleri olduğunu öğreniyoruz , ki önyargıdan ziyade ‘yargılar’ın ayırdığı bu iki insanın zorluklara göğüs gerip birlikte hayata devam edebileceklerini hissediyoruz .
20 yıllık bir zaman diliminde nelerin değişip nelerin değişemeyeceğini gösteren bir film “Güneş Tepedeyken” .
Tutkuyla yaşanan aşkların bile direnemedikleri bir ‘düşmanlık’ın anatomisini çiziyor bu çalışma .
Evet , bunu söylemek için aşkı kullanıyor , ama aşkın yerine başka kavramlar da konularak aynı sonuç alınabilirdi .
Bunu net biçimde anlıyorsunuz filmin yol haritasından .
Temel mesele aşk değil çünkü ; ‘bir’ olmak , ‘birlikte’ olmak için var olması gereken iklimin bir türlü kendini gösteremediği bir coğrafyanın laneti aslında mesele .
İnsanoğlunun ‘barış’ kavramını hiçbir zaman içselleştiremediği , ‘karanlık taraf’ın hep bir adım önde olduğu yeryüzünde Yugoslavya’nın da bundan bağımsız bir sonuçla yüzleşmesi beklenemezdi tabii .
Her şeye rağmen bünyesinde bir ‘umut’ barındırıyor “Güneş Tepedeyken” .
Tihana Lazovic ve Goran Markovic’in bedenlerinde hayat bulan altı âşığın serüveni , asıl tehlikeyi bir ülkenin bölünmesinden ziyade orada yaşayan insanların düşmanlaşıp ayrışmasında görüyor ve bunun da onarılması zor bir tahribata yol açacağını söylüyor .
Evet , bunun çok zor olacağını , meşakkatli bir süreç gerektirdiğini işaret ediyor , ama her şeye rağmen ‘insan’a güveniyor ve ‘barış’ için çabalayanlara saygılarını sunuyor bu film .
Kuşaklar geçse de barışın bir şekilde insanın özünde karşılığını bulacağını gösteriyor bize .
Tepedekilerin savaşına ister istemez ortak oluyoruz , ama buna son vermek de bizim elimizde .
Yoksa filler tepişirken ezilip un ufak olmak ve giderek hiçleşmekten başka bir sonucu yok bu ötekileştirmenin .
