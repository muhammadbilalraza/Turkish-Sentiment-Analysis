Taylan Biraderler’in önceki filmleriyle ilgili hep ciddi sıkıntılarım olmuştu , saklamaya gerek yok .
Okul üzerine yazdığım yazıyı bu sitede bulabilirsiniz .
Küçük Kıyamet hakkındaki yazımı ise maalesef burada bulamazsınız , ilgilenirseniz internette ufak bir arama yapmanız gerekir .
Ancak Vavien gösteriyor ki , ellerinde iyi bir senaryo varsa ve sadece öykülerine hizmet eden bir yönetmenlik üslubunu tutturabilirlerse , pekala iyi filmler ortaya çıkarabilecek düzeyde iki kardeş .
Başrol oyuncusu Engin Günaydın’ın elinden çıkan senaryo , mütevazı bir karakter çalışması ve ekonomik anlatılmış bir kara mizah denemesi .
Kendini tekrarladığı noktalara rağmen ; karakterlerini iyi çizen , diyalogları başarılı , nereye varacağını merak ettiren , en azından bizim sinemamız için orijinal bir senaryo kaleme almış Günaydın .
Teknik açıdan becerikli sinemacılar olan Taylan kardeşler de bu metni en doğru şekilde görselleştirmek için çaba göstermişler .
Ve dört dörtlük olmasa da oldukça iyi bir iş çıkarmışlar ortaya .
Filmin özellikle son bloğunda sarkmaya başladığı söylenebilir .
Finale doğru biraz daha sıkı , daha dinamik bir olay örgüsüne ihtiyaç duyulduğu kanısındayım .
Açıkçası , söz konusu finalin de daha beklenmedik , daha cesur bir noktaya vardığını görmek isterdim .
Böyle sivri ve eğlenceli bir film izlerken , öykünün kolay bir sona varması beni biraz hayalkırıklığına uğratmadı değil .
Ancak Serra Yılmaz’ı her dolma yerken gördüğümde çok güldüğümü söylemeliyim .
İnce düşünülmüş , iyi oynanmış , düzgün çekilmiş bir film olan Vavien’in gişede de başarılı olmasını umuyorum .
Çünkü zor bir yol seçmiş filmin yaratıcıları .
Seyircisinin hem mizah hem de biraz film kültürü sahibi olmasını talep eden , zeka gerektiren bir kara komedi ortaya çıkarmışlar .
Asla sululuğa kaçmamışlar .
Ve tüm bunların ardında , insan doğasına dair kafa yoran bir film yapmışlar .
Böyle filmlerin gişede başarılı olması , sinemamız için çok daha önemli .
Daha önce Üç Maymun’daki patron olarak izlediğimiz Ercan Kesal’ı yine çok başarılı bir performansta karşımıza çıkaran Vavien , özgün müzikleri ve başarılı genç oyuncu keşfi gibi daha birçok kayda değer detaya sahip .
Bir başyapıt değil belki ama modern ve keyifli bir film .
