Zeki Demirkubuz'un " Kıskanmak " projesini duyunca , yönetmenin ' farklı ' bir kulvara akacağının işaretlerini almış gibiydik .
Albert Camus'nün " Yabancı " sından serbest bir uyarlama olan " Yazgı " yıl saymazsak ilk kez bir edebiyat uyarlaması çekecekti , bir dönem filmi olacaktı ve oyuncu kadrosu da hiç olmadığı kadar ' tanınmış ' isimlerden oluşuyordu .
Heyecanlıydık filmi izlemeden önce , Demirkubuz'un sinemasına bir istisna ( Bekleme Odası ) hariç yakın duran bizler için farklı bir deneyim olacağı açıktı .
Nahid Sırrı Örik'in aynı adlı romanından yola çıkarak kotardığı filminde , ' kıskançlık ' duygusunu her daim öne çıkardığı ' suç ve ceza ' kavramlarıyla örtüştürme niyetindeki Demirkubuz , bir kez daha Türkiye sinemasının ' kaymak tabası ' içindeki yerini hak ettiğini gösteren bir sonuca ulaşıyor diyebiliriz .
Belki önceki filmi ( başyapıtı ) " Kader " in yoğunluğuna ulaşamıyor " Kıskanmak " la , ama tematiğine sadık olduğunu ve farklı arayışlarının bu durumu zedeleyemeyeceğini derinden hissettiriyor bizlere .
Türkiye Cumhuriyeti'nin ' devrim yorgunu ' burjuvasının ' sıkıntı'yla biçimlenen hayatlarına yöneltiyor kamerasını yönetmen bu filmde .
1930 yılının Zonguldak'ında geçen hikâye , İstanbul'dan bu kente gelen genç bir çiftin kişisel dünyasındaki gelgitler üzerine kurulu .
Maden mühendisi Halit ve ' güzeller güzeli ' karısı Mükerrem'in tekdüzeliğin sınırlarında gezinen yaşamları , onlarla birlikte kalan Halit'in ' çirkin ' ( ve asosyal ) kız kardeşi Seniha'nın varlığıyla daha da sıkıcı bir kıvama bürünmüştür .
Zonguldak sosyetesinin ' merak'ını yönelttiği bu aile , bir süre sonra trajik bir hikâyenin baş kahramanları haline gelecektir .
Bir tür ' arzu nesnesi ' olarak çizilen sosyetenin gözde bekarlarından Nüshet'in Mükerrem'i baştan çıkarmasıyla farklı bir çizgiye doğru yönelen film , ilerleyen dakikalarda Halit ve özellikle de Seniha'nn başrole soyunacağı ' yıkıcı ' bir entrikayı işaret eder .
" Kıskanmak " , adını aldığı duygunun altını doldurma becerisini büyük oranda gösteren bir çalışma .
Nüshet'in Mükerrem'i baştan çıkarma yönteminden başlayarak kendini hissettiren ' körü körüne bağlanma ' kavramını ( " Kader " de de bu durum baskındı ) bir tür ' ayak bağı ' olarak karakterlerine yükleyen film , Halit ve Seniha arasında da buna benzer ( belki daha da vahim ) bir durumu adım adım açığa çıkarıyor .
Hikâyenin ritmini belirleyen bu kavram , ' kıskançlık ' ve ' imrenmek ' duygularıyla da birleşince , ortaya ' duygu çarpışması ' tadında bir sonuç çıkıyor , ki bu da filmin yarattığı ' hastalıklı ' ruh halinin temel müsebbibi oluyor .
Özellikle Seniha'nın tüm olanlar karşısındaki ' tepkisizlik ' gibi görünen tavrı , olaylar zincirinin bütün halkalarına sirayet eden bir ' kendiliğindenlik ' durumunu da gözler önüne seriyor .
Ama tıpkı Seniha'nın tepkisizliği gibi , bu da bir ' yanılsama'dan ibaret .
Aslında her eylemsizliğin karşılığı olarak ' beter ' bir duyguyla yüzleşiyor , bir ' patlama noktası ' arayan karakterlerin o noktaya doğru usulca hareket ettiklerini hissediyoruz .
Puslu , karanlık , kasvetli Zonguldak günleri gibi ' derinden ' ilerliyor karakterlerin duyguları , açığa çıkıp şimşek gibi çakacakları anı bekliyorlar .
Ve bunu da finalde fazlasıyla yaşatıyorlar bizlere .
Zeki Demirkubuz'un bütün filmlerine sinen ' suç ve ceza ' kavramları ( burada da karakterine Dostoyevski'nin romanını okutuyor ) , " Kıskanmak " ta da belirgin biçimde öne çıkıyor ve filmin ' yılgınlık'la anlamlanan ruhunu deşifre etmenin ipuçlarıyla hayat buluyorlar .
Önce ' suç'un anatomisini ince dokunuşlarla çizen Demirkubuz , daha sonra ' ceza'yla tamamlıyor resmini ve birbirinden koparılması mümkün olmayan bu iki kavramı bir kez daha yetkin bir çerçeveden yansıtıyor .
İnsan ruhunun ' defolu ' değişkenlerini filminin temel malzemesi haline getiren yönetmen , bu defoların yarattığı ' günahlar ' üzerinden yürüyerek ' suç'un kırılganlığına ve oradan da ' ceza'nın yıpratıcılığına ulaşıyor .
Olayların merkezinde durmuyormuş gibi görünen ama böyle olduğunu her haliyle hissettiren Seniha karakterinin ' masumiyetin intikamı ' tadındaki eylem planıyla ivmelenen filmin yürüyüşü , bu iki kavramın ' muğlaklığı'na da işaret ediyor bir yandan .
Kimin suçlu olduğu ve kimin ceza çekmesi gerektiği konusunda kafa karışıklığına yöneltiyor bizi film .
Hikâyedeki bütün karakterlerin ' zaaflar'la örülü görüntüleri , onlarla hiçbir şekilde bir ' özdeşleşme ' arayışına götürmüyor , aksine her bir karakterden olanca uzağa fırlatıyor bizleri .
Yönetmenin seyirciyle film arasına ' mesafe ' koyan bu tercihi , bir yandan ' nesnel ' yaklaşabilme avantajına mekan açarken , öte yandan da ' kopuş süreci ' olarak da yansıyabiliyor sinemaseverlere .
Ama son tahlilde , Demirkubuz sinemasına ' alışkın ' dimağlar için bu bir dezavantaj oluşturmuyor , zira önceki filmlerinde de sıkça karşımıza çıkan bir durum bu .
Özellikle Emre Erkmen imzalı ' karanlık'ın hakim olduğu görüntü çalışmasıyla plastik açıdan da rüştünü ispatlayan bir havası var " Kıskanmak " ın .
Karakterlerin yüzlerindeki bütün ' acı'yı yakın planlarla eksiksiz resmeden bu görsel yapı , ' pastel'in ağırlık kazandığı filmin atmosferini belirleyen en önemli unsurlardan biri olarak dikkat çekiyor .
Karakterlerin üzerine bir ' karabasan ' gibi çöken ' gecenin karanlığı'yla tetiklenen bu durum , her bir karakterin ruh halinin de yansıması oluyor adeta .
Her şey ve herkesin bu karanlığa teslim olduğu bir yapıyla karşı karşıya kalıyoruz filmde .
Karakterler demişken , filmde usulca raks eden bedenlere can veren oyuncu kadrosu da yetkin bir görünüm sunuyor .
Altın Portakal'ı ' rakipsiz ' kazanan ( rakibi olsa da kesin alırdı ) Nergis Öztürk'ün hem fiziksel hem de ruhsal olarak Seniha karakterine sıkı sıkıya yapışması ( yakışması ) , " Kıskanmak " ı bir oyunculuk destanına çeviren en önemli unsur gibi duruyor .
Serhat Tutumluer , Berrak Tüzünataç , Bora Cengiz , Hasibe Eren gibi isimlerin rollerine tutunan performansları da Öztürk'ün bu anlamda yalnız kalmasını önlüyorlar .
İlk filmiyle dikkat çekmeyi başaran genç aktör Bora Cengiz , ' arzu nesnesi ' Nüshet karakteriyle bir tür ' yabancılaştırma efekti ' görevi üstleniyor .
Hikâyenin karanlığına teslim olmayı reddeden bir havası var aktörün .
Visconti başyapıtı " Venedik'te Ölüm " ün ' arzu nesnesi ' Tadzio'yu hatırlatıyor biraz ; onun kadar karşı konulmaz , onun kadar ' teslim alma ' arayışı içinde .
Zeki Demirkubuz sinemasının tıkandığını değil , aksine kendine yeni yollar bulma aşamasına geldiğini gösteren bir film " Kıskanmak " .
Belki bu yola alışmak , yönetmenin hayran kitlesi için zaman alabilir , ama Demirkubuz'un tematiğinden vazgeçmediğini görmek zor olmasa gerek .
Hissettirmek istediğini seyirciye geçirme konusunda uzman bir yönetmen Zeki Demirkubuz , " Kıskanmak " ta da ' mükemmelen ' değilse de bu meziyetini zorlanmadan gösteriyor .
Kısacası , sinemanın insan doğasıyla buluşma noktalarından birini daha görmek için bile izlenmesi gereken bir çalışma bu .
Keyif almayacağınız , hatta rahatsız olacağınız kesin , uyaralım !
Son bir not : Bu yazı , Nahid Sırrı Örik'in romanı okunmadan yazılmıştır .
