Pompeii , gayet ortalama bir gladyatör / felaket filmi .
Bu yüzden hakkında eğlendirici veya eğitici bir eleştiri yazmak zor .
O zaman hem biraz eğlenelim , hem de biraz öğrenelim diye kısa bir Amerikan sinema tarihi dersine katılalım .
Geçen hafta Portland’da Birdman’in basın gösterimindeydim .
Pompeii hakkındaki bir eleştiride yılın en orijinal ve en iyi filmlerinden birinden bahsetmem biraz ironik oluyor ama kısa tavsiyem şudur ki , Birdman Türkiye’de vizyona girdiği anda salonlara koşun .
Filmin gösterimi başlamadan önce 60'lı yaşlarında iki eleştirmen ile çocukluklarındaki sinema deneyimleri hakkında konuşmaya başladım .
Bu eleştirmenlerin çocukluklarında Amerika’da sinemaya gitmek demek , şimdiki gibi bir film izleyip salondan çıkmak demek değildi .
Bütün gün süren sinema deneyiminde haberler , çizgi filmler ve iki uzun metraj film gösterilirdi .
Bu uzun metraj filmlerden ilki ‘A filmi’ kategorisine giren , prestijli yıldızlar ile dolu , yüksek bütçeli dram veya gerilimler idi .
A filmi’ni izledikten sonra halen enerjisi olanlar için ise son olarak gösterilen ‘B filmi’ , A filmlerinde yan rollerde oynayan yıldızcıkların başrole geçtiği , daha düşük bütçeli aksiyon , fantezi , bilim - kurgu gibi tür filmlerine odaklanırdı .
Bu tarz filmlere halen B filmi dememiz buradan kaynaklanıyor .
Günümüzde artık bu denli kapsamlı bir sinema deneyimine sahip olmadığımız , tek bir film izleyip eve döndüğümüz için B filmleri başka yollarla seyirciye ulaşıyor .
Çoğunlukla direkt DVD’ye sürülen bu filmler , bazen bütçeleri düşükten ortaya yükseldiğinde ABD’de ‘kuru sezonlar’ olarak adlandırılan Ocak veya Eylül aylarında , diğer ülkelerde ise sanki yüksek bütçeli A filmleriymiş gibi vizyona sokuluyor .
Resident Evil filmleri ile tanınan yönetmen Paul WS Anderson , orta bütçeli ve orta kaliteli B filmlerinin kralı olmuş durumda artık .
Son on yıldan fazladır Anderson filmlerinin ABD vizyon tarihlerine bakarsanız hepsinin ya Eylül’de , ya da Ocak’ta sinemalara sürüldüğünü fark edersiniz .
Anderson’un , Resident Evil devam filmleri arasında değişiklik olsun diye çektiği tür filmlerinden biri Pompeii .
Amaç , gerçek Pompeii trajedisi ile uzaktan yakından alakası olmayan , herkesin bildiği bu ismi kullanıp Gladyatör ve Spartacus gibi kılıç ve sandalet epiklerini Roland Emmerich tarzı bol efektli felaket filmleri ile karıştırmak .
Formül bu kadar basit ve bundan fazla bir efor beklenmedikçe iki saat boyunca oyalayacak bir film Pompeii .
Yapımın ilk yarısı gladyatör filmlerinde kaç tane klişe varsa self - parodiye bile kaçmadan gayet ciddi bir hava ile tekrarlıyor , ikinci yarısı ise 2012 ve Day After Tomorrow gibi Emmerich felaket filmlerinin bütçelerini dörde bölen , bilgisayar oyunu ' cutscene’lerini hatırlatan efektlerle oyalanıyor .
Kelt savaşçı Milo’nun ( Game of Thrones’un ‘Piçi’ Kit Harrington ) , çocukken ailesinin Conan tarzı bir katliamda kötü kalpli Roma Senatörü Corvus ( yerlerde sürünen İngiliz aksanı ile bu kadar bayat bir rolle biraz eğlendiğini gösteren Kiefer Sutherland ) tarafından öldürülmesini izliyoruz .
Milo , kaslı bir gladyatör olunca Corvus’tan intikam almaya ant içecek midir ?
Roma’dan nefret eden güzel prenses Cassia’ya ( Emily Browning ) aşık olacak mıdır ?
İlk başta kavga ettiği daha bile kaslı siyahi yan karakter Atticus ( Adewale Akinnuoye - Agbaje ) ile ahbap olacak mıdır ?
Bu soruları sormanın bir sebebi yok , cevapları biliyorsunuz zaten .
Pompeii , CGI mekan efektleri Civilization V’i hatırlatmasına rağmen teknik bakımdan çok kötü değil .
En azından ikinci yarıya damgasını vuran felaket sahnelerinde bir kaç etkileyici efekt var .
Asıl problem hikayenin limitlerini bilmeyip senaryo ve oyunculukların kendilerini fazla ciddiye alması .
Bu tür bir film için ‘camp’ tarzı espritüel bir yaklaşım daha başarılı olabilirdi , fakat ne yazık ki Pompeii kendisini Ben - hür düzeyinde bir epik zannediyor .
Taa 1979 yılında Monty Python’un , 1981 yılında ise Mel Brooks’un dalga geçtiği tarihi film klişelerini 2014 yapımı bir filme ciddiyetle yerleştiriyor .
Bu bakımdan film , modern B filmlerini bırakın , 1950li yılların B filmlerini hatırlatıyor .
Sıra Türk seyircinin daha kolay tanıyabileceği bir benzetmeye geldiğinde ise formül basit : Karaoğlan veya Tarkan gibi Yeşilçam tarihi aksiyon filmlerinin bütçelerini yükseltin ve kadroya Game of Thrones ve 24’ten oyuncular koyun , işte elinizde Pompeii .
