Yıl başına düşen blockbuster sayısı ve pazardaki hacimleri artık neredeyse kesin bir yüzdeye ulaşmış halde .
Bu durumda önünüze düşen endüstriyel ürünün yarattığı beklenti , salonu terk ederken damağınızda kalacak tat ve yapımın unutulma süresinin bile , belli bir matematik değerinin olduğunu söyleyebiliriz .
Söz gelimi The Avengers gibisinden aşırı iddialı multi prodüksiyonlar , yarına kalabilme konusunda çok ilginç –hatta düpedüz cesur tercihler yapsalar bile ; remake ya da devam halkası olmaksızın ; arenaya sıfırdan giriş yapan kahramanların kotardığı sıfır kilometre blockbuster mahsullerine tanınan şans , her geçen gün biraz daha azalıyor sanki .
Yukita Kushiro’nun Gunnm adlı Manga serisinden perdeye taşınan Alita : Savaş Meleği , bugün bile keşif değeri yüksek bir seridir fakat bu serinin uyarlama konusundaki şansının ne olacağını zaman gösterecek .
  Alita : Savaş Meleği , daha proje aşamasındayken bile izleyiciye itici gelen bir projeydi ve bunun her ne kadar münferit nedenleri olsa da ; nitelikli bir karşılığa denk düştüklerini söylemek oldukça zor .
Aslında pek çok açıdan heyecan verici bir deneyim vadettiği ortada !
Bunun en önemli sebeplerinden biri hiç kuşkusuz , her adımda yeni bir teknik sihirbazlık ile izleyici cezbetmeyi hedefleyen James Cameron gibi bir yapımcının , kritik yönlendirmeleri ile şekillenmiş olması .
Daha da cazip olan ise ; fiyakalı b filmler ile “Hollywood’un dahi çocuğu” ünvanını çok genç yaşta kazanmış olan , fakat Spy Kid gibi serilerle , genel izleyiciyi kucaklayabilecek nitelikte yine görece düşük bütçeli olma iddiasını koruyan filmlere de imza çakan Robert Rodriguez’in elinden çıkması !
  Benim bireysel heyecanımı pek çok izleyici paylaşmayacaktır ama bu zamana kadar hayata geçirdiği en pahalı film , 65 milyon dolarlık bütçesiyle Sin City 2 : Uğruna Öldürülecek Hatun olan Rodriguez’in ellerine 200 milyon dolarlık bir blockbuster tutuşturmak riskli olduğu kadar heyecanlı bir şey !
Bir izleyici olarak girdiğimiz yegane risk , 1 bilet parası + 2 saat ile sınırlı olduğu için de , her saniyesinin tadını çıkartmak lazım gelir .
Fakat asıl soru işareti ; Cameron gibi herkesi kucaklama hedefi olan bir deha ile Rodriguez gibisinden “kendi kulvarının adamı” bir yeteneğin işbirliğinden doğacak mahsulün yaşayıp yaşamayacağıydı .
Sonuç bir bakıma olumlu ama kuralları koyan kişinin Cameron tarafından konulduğunu hissetmek çok da anormal değil .
Benzer hissiyatlar için bkz. Luc Besson etiketi taşıyan diğer tüm blockbuster mahsulleri …
  Alita , garip bir biçimde , durmaksızın 80’li yıllara sırtını dayayarak , nostaljiyi hızlı bir sömürü aracına çeviren eğlence sinemasının rutinine kendince iğne batıran bir film diyebiliriz .
Girift olmaktan alabildiğine uzak , vurdu kırdı katsayısına rağmen , grafik şiddet öğelerinden arındırılmış , “ailece izlenebilecek nitelikte bir intikam” hikayesi !
Konsept açısından Kushiro’nun eserine büyük oranda sadık kalsa da ; 90’lı yıllarda sinema salonlarını sık sık ziyaret etmiş olan bir jenerasyon için Judge Dredd’den , The Running Man’e ; Hardware’den , daha yakın tarihli bir örnek olarak Elysium’una kadar oldukça geniş mezhepten bir potpori servis ediyor .
Buna üzülerek potpori diyorum çünkü bu karmaşa hali aslında filmin tamamına sinmiş durumda ama bu tam anlamıyla olumsuz bir yorum mu ona da emin değilim .
  İnsanlığın cenneti , Zalem’den düşen cyborg meleğimiz Alita’nın , Iron City’nin maharetli Geppetto Usta’sı Dr .
Ido tarafından bulunması ve hayata döndürülmesinin ardından ; bir silah olarak tasarlanan bu sempatik androidin adım adım intikam yoluna doğru döşenen taşlarını izliyoruz filmde .
Dört başı mamur bir örnek olmakla birlikte , tahmin edeceğiniz gibi , aşina olduğumuz kalıplara yenilik getirme gibi bir kaygısı da yok filmin .
Alita : Savaş Meleği gibisinden multi dolgun bütçeli yapımların genel problemi ise ne yazık ki hikayeye dair hemen hemen her şeyi fragmanlarda izleyiciye servis etmeleri .
Yani bütün kilit sahneleri , bütün teknik illüzyonları bilerek sinemaya gitmek ve karşılığında da aralıktaki boşlukları doldurmakla mükellef olmak , izleyicilerin filmlere olan kredilerini de ister istemez düşürüyor .
Bu noktada , filmlerin sinema salonuna giden izleyicileri heyecanlandıracak pek fazla kartı da kalmamış oluyor .
Sadece monitörden ve ya da televizyon ekranından deneyimlediğiniz bir teknik detay için IMAX salonlarına teşrif buyurmak dışında , filmlerin cazibesinin günden güne azaldığını söylemenin de önemli bir tespit değeri de yok elbette .
  Gel gelelim Alita , hikayenin tüm klişelerini bir kenara ittiğinizde yarına kalabilecek güçte bir karaktere ev sahipliği yapıyor .  Rosa Salazar gibisinden yeni nesil , duru bir aktrisin hareket performansı ile hayat bulan Alita ;   büyük ihtimalle War for the Planet of the Apes ile birlikte performans yakalama tekniğinin zirvelerini gören Sezar karakterine rakip olmaya en üst sıralardan aday diyebiliriz .
Alita’nın bu eski ve kirli dünyaya , onun yozlaşmış kurallarına alışma süreci , yukarıda bahsi geçen türden klişeleri en başarılı biçimde kullanan öykülerden birine kapı açıyor .
  Panzerkunst adlı oldukça sert bir dövüş sanatları tekniğinin son icracısı olan , sevimli görünümüne tezat oluşturacak bir ölümcül güç ile donatılmış Alita ; elbette Kushiro’nun radikal tercihlerinden kısmen arındırılarak , biraz “izleyici dostu” bir hale getirilmiş .
Tabi ölümcül savaş meleğinin , tıpkı Ghost in the Shell’in Major’u gibi bir “kendini arama” yolculuğuna çıkacağını düşünenler , bir miktar yanılabilirler .
Bütün curcunası ve yer yer alt metinlere sinen “politik doğruculuğa yaklaşan” söylemlerine rağmen ; Alita : Savaş Meleği , Maze Runner , Divergent ya da Açlık Oyunları gibisinden , son dönemin “tepesinde gençlik rüzgarları esen distopya” stereotip zengini örneklerinin bir adım dışına çıkmakta bir miktar zorlanıyor .
Melodramatik dürtmeler , bu tempoya sahip bir film için fazla sinir bozucu kaçabiliyor ister istemez !
  Neyse ki ; son dönemde karşımıza çıkan steampunk / cyverpunk evlilikleri göz önünde bulundurulduğunda , Alita’nın güçlü bir atmosfere sahip olduğunu ve , bu tandanstaki beklentiyi karşıladığının da altını çizmek gerek .
Junkie XL ekibinin , atmosfere kapak niyetinde müzikal mühendisliği de cabası .
Hatta bütün bu stratejik ve ekonomik yüke rağmen Rodriguez’ın “ben buradayım” diyen hamlelerini de unutmamak gerek !
Son tahlilde , karşımızdaki endüstriyel mahsul , içeriğinin hafifliğine rağmen ; eğlence sinemasının kimyasından beklenen hemen hemen her şeyi , dozunu kaçırmaksızın yapısına eklemlemeyi başarmış bir seyirlik .
Daha fazlasını bekleyen ?
