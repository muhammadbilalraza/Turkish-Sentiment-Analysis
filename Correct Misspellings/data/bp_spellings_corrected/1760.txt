Otizmli , Asperger sendromlu , Down sendromlu bireyler …
Ya yakın çevremizden tanıdığımız ya da filmlerin , kitapların bize tanıştırdığı , ‘norm’un dışında adlandırılıp kendi tercihleri olmadan toplum diğeri olmak zorunda bırakılan ; ama aslında sadece düşünce yolları farklı çalışan , dünyaları kendilerine has olan insanlar onlar .
Geçen hafta , ağır aksak ilerlese de Asperger sendromlu Bart Bromley’in hikayesini anlatan Gece Nöbeti’nden bahsetmiştik .
Bu haftanın yeni vizyon filmi olan Hayallerin Peşinde ise Down Sendromlu genç Zack’in öyküsünü , biraz daha yumuşak hatlarla beyaz perdeye getiriyor …  
Down Sendromlu 22 yaşındaki Zack ( Zack Gottsagen ) , ‘yasal’ bir ailesi ya da hayatını geçindirecek herhangi bir işi olmadığından devlet tarafından yerleştirildiği yaşlı bakımevinin en genç mensubudur .
Kendisini kesinlikle oraya ait hissetmeyen Zack’in tek arzusu , profesyonel bir güreşçi olmaktır ; bu amaca giden yolda da yıllardır Salt Water Redneck Güreş Okulu'nun ( Salt Water Redneck : bölgede bir zamanların ünlü güreşçisinin lakabı ) video kasetlerini ezberlemiştir .
Bakımevinde çalışan Eleanor’un ( Dakota Johnson ) gözetimindeyken Zack bir gece kaçar ve sazlıklar arasında bilmediği yollara kendini vurur .
Daha doğrusu geçimini nehir balıkçılığı ile sağlayan Tyler’ın ( Shia LaBeouf ) kaçırdığı tekneye atlar !
Bu noktadan sonra iki ayrı kaçağın ortak yolculuk hikayesine evrilen senaryo akışında , bu ‘ütopik ailenin’ üçüncü üyesi de çok geçmeden aralarına katılır …
Kelimenin tam anlamıyla bir ‘kendini iyi hisset’ filmi Hayallerin Peşinde .
Zaten yayınlanan Türkçe altyazılı fragmanın henüz girişinde “Little Miss Sunshine’nin yapımcılarından” ibaresi , filmin seyirci kitlesi açısından da bu anlamda iyi bir referans .   Öte yandan Türkçe yerelleştirmede “The Peanut Butter Falcon” başlığının hakkını tam veremediğini de eklemek gerek ; zira bu başrol Zack’in kendisine güreş ringi için seçtiği takma isim ve Fıstık Ezmeli Şahin / Doğan gibi bir anlama denk geliyor .
Bu isimle vizyona giremese bile ‘hayallerin peşinden gitmek’ de Zack’in hikayesi için biraz fazla hafif kalıyor , diyelim .
Bruce Dern’in canlandırdığı yaşlı Carl , camdan atlayıp kaçmak üzere olan Zack’e “Dostlar seçebildiğimiz ailemizdir” sözleriyle son bir öğüt verirken , aslında Tyler Nilson ve Michael Schwartz ikilisinin kurguladığı özgün hikayenin bel kemiğini de dile getiriyor .
Ne Zack’in , ne Tyler’ın ne de Elenor’un bilindik tabirle bir ailesi var .
Öte yandan da seçme şansları var .
Zack güreşçi olmak için kaçmayı , Tyler özgürlüğü , Eleanor ise yaralarını sarmayı seçiyor .
Ortak nokta olarak her biri ayrı bir kaybeden olan bu karakterler , kayıplarını birbirleriyle tamamlamayı seçiyor ; ve filmin insana kendisini iyi hissettiren noktası da tam da bu oluyor sanırım .
Hollywood tabiriyle A sınıf oyuncu kadrosu olan filmde , Zack Gottsagen başrolü çok iyi sırtlıyor .
Daha önce Amerikan’ın yerel televizyon şovlarında seyirci karşısına çıkan Gottsagen’ın bu ilk ciddi oyunculuk deneyimi ile çeşitli Umut vaat Eden Oyuncu ödüllerini de aldığını ekleyelim .
Üstelik pozitif ayrımcılıkla değil , bileğinin hakkıyla .
Yönetmenlerin bu tutumunun tüm filme yayıldığını da belirtmek gerek . ‘Öteki’nin hikayesinde çokça düşülen abartı yok , ajitasyon yok .
Öte yandan Shia LaBeouf ve Dakota Johnson’ın tutan pozitif elektriği ile kendisini seyrettiren bir öykü var .
Özellikle LaBeouf , aksanlı ve kaybedecek bir şeyi kalmayan , vurdumduymaz Tyler’ı film boyunca gayet iyi sırtlıyor .
Kendisine dekor olarak Georgia eyaletinin Savannah bölgesini seçen film , buradaki coğrafi dokuyu ve nehirleri öykünün bir diğer oyuncusu gibi kullanmayı başarıyor .
Nehir yolculuğunu sanki hiç bitmeyecekmiş gibi seyrederken , antrenman ve kamp sahneleri gibi spesifik anlardaki müzik seçimleri de ayrıca hikayenin dokusunu destekliyor .
Uzun lafın kısası şu sıra dışı pandemi günleri olmasaydı muhtemelen çok daha önce seyredeceğimiz Hayallerin Peşinde ( The Peanut Butter Falcon ) , umutsuzluktan sıyrılıp daha güzel günlerin hayalini kuran herkese şu günlerde çok iyi gelebilecek bir film .
Kesinlikle seyredilesi !
Sağlıklı ve sinemalı günlerle kalın .
