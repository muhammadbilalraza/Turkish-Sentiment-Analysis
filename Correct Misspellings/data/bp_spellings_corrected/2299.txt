Bazı filmleri dünya çapında vizyona girmeden yaklaşık bir hafta önce basın gösteriminde izlemenin ilginç taraflarından biri genel seyirci ve eleştirmenlerin filme nasıl tepki vereceklerini bilmemeniz .
Neill Blomkamp’in muazzam bilim - kurgusu Elysium’u vizyon tarihinden iki hafta önce izlediğimde eleştirmenler ve tüm seyircinin filme bayılacağını , yeni bir klasiğin doğacağını tahmin etmiştim .
Tahminlerim doğru çıkmadığı gibi , film çok iyi eleştiriler de almadı ve gişede de başarısız oldu .
Sıra halen gişe rekorları kırmakta olan Yerçekimi’ne geldiğinde ise kanımca hak ettiği beğeni ve başarıyı yakalıyor fakat senaryosunda bulunan , türe göre gayet yerinde bulduğum tema ve konu , bir kaç eleştirmen tarafından fazla " Hollywood stili " olmakla suçlandı .
Bu eleştirmenlerin ‘İlle de Sandra Bullock’un karakterinin geçmişini öğrenmek , hayatta kalma mücadelesini bir " yeniden doğma " temasına bağlamak zorunda mıyız ?
Daha basit ve konusuz bir yaşamda kalma savaşı olsa filmin yaratıcı ve kendine özgün teknik başarısına daha iyi uymaz mıydı ? ’ şikayetleri film halen vizyondayken devam ediyor .
Kanımca Yerçekimi , ekonomik bir hikaye yapısı ile sunduğu karakterizasyonu ve ruhsal temalarını hak ediyor ve bu elementler olmadan bir sinema deneyiminden çok bir eğlence parkı atraksiyonuna benzerdi .
Fakat eğer siz de Yerçekimi’nin fazlaca konuya sahip olduğunu düşünenlerdenseniz Sona Doğru size ilaç gibi gelecektir .
Sona Doğru’nun hikayesi o kadar sade bir yaşamda kalma mücadelesi sunuyor ki , hikaye ve konu gibi kelimeleri kullanmak boş bir çaba .
Sadece ‘adamımız’ ( Robert Redford ) olarak bildiğimiz yaşlı bir denizci , teknesi ile Hint Okyanusu’nda yolculuğuna devam ederken bir nakliyat konteynerine çarpar ve gemisi hızlıca su alır .
Filmin geri kalan 100 dakikası , tamamıyla adamımızın okyanusta tek başına yaşamda kalma mücadelesini gösteriyor .
Adamın ismi , okyanusta ne yaptığı , geçmişi , karakteri , düşündükleri , rüyaları , amaçları hakkında hiçbir fikrimiz yok .
Bir - iki kısa replik haricinde diyalog yok .
Yönetmen J. C. Chandor ve Robert Redford , bir adamın doğaya karşı savaşını betimliyor ve filmin baştan sona sadık kaldığı basitliği en büyük kozu .
Chandor ve Redford , filmlerin genelde bizim için doldurduğu senaryo elementlerini boş bırakarak dokunulmamış , temiz bir tuval yaratıyorlar seyirci için .
Bu sayede seyirci Redford’un karakteri içinde kendini daha kolay görüp kendi korkularını bu karaktere yansıtabiliyor .
J. C. Chandor’un bir önceki filmi olan Wall Street draması Oyunun Sonu , karakterlerin kurşun hızıyla konuştuğu David Mamet stili diyalog bazlı bir yapımdı .
Oyunun Sonu’nu izledikten sonra açıkçası Chandor’un bu denli kuru , neredeyse deneysel , fakat bir o kadar da insanı geren , hipnotik bir film yaratacağı aklıma gelmezdi .
Chandor , belki de Oyunun Sonu’ndan sonra diyalog sinemasından bıktı ve tam tersi stilde bir yapıma imza atmaya karar verdi .
Chandor , bu sefer diyalog yazımı yerine görsel hikaye anlatımına odaklanıyor ve harikulade görsellerle dolu bir deniz macerası yaratıyor .
Yerçekimi’nin konusuz versiyonunun yanında Pi’nin Yaşamı’nın fantastik elementler ve zorlama teolojik mesajlar olmayan versiyonunu da arıyorsanız salonları doldurun derim .
Chandor , bu denli değişik iki yönetmenlik denemesi ile ne kadar geniş bir yaratıcılığa sahip olduğunu gösteriyor .
Kanımca yirmi yıldır peşpeşe tıpatıp aynı filmi yöneten Wes Anderson gibi ‘saygıdeğer’ isimlerden çok Chandor gibi risk alan , çeşitli bir yaratıcılığa sahip yönetmenlere daha çok ihtiyacımız var .
Bu kadar içi doldurulmamış bir karakterin efsanevi bir yıldız tarafından canlandırılması önemli bir seçim ve bunun için Robert Redford’dan daha uygun bir isim düşünemiyorum .
Redford’un yıldız statüsü sayesinde karakter hakkında hiçbir şey bilmememize rağmen filmin ilk dakikasından itibaren yaşamda kalması için dua ediyoruz .
Bu rolün 77 yaşındaki Redford için fiziksel bakımdan zor bir girişim olduğunu tahmin ediyorum , sonuçta 30'lu yaşlarındaki aktörlerden bile beklenmeyen bir dinamizm gösteriyor .
Diyalog kullanılmamasına rağmen Redford’un yüzünde karakterin bütün ümitlerini ve korkularını hemen okuyoruz .
Sona Doğru , tipik bir senaryoya sahip bir filmden çok bir sinema deneyimi olarak başarılı oluyor .
Elle tutulur , klasik bir senaryoyla karşılaşmayacaksınız .
