Genelde alt sınıftan bir adamın kişisel mücadelesine odaklanan boks filmlerini biliriz .
Senaryosunu Kurt Sutter’in yazdığı , yönetmenliğini Antoine Fuqua’nın ( İlk Gün / Training Day , Kod Adı : Olympus  / Olympus Has Fallen , Adalet  / The Equalizer ) üstlendiği ‘’Son Şans / Southpaw’’ da , başarılı olma isteğini hayata tutunma mücadelesiyle kesiştiren filmlerden bir yenisi .
Yönetmenin alamet - i farikasına uygun bir zeminde , sert yumrukların arasından sıyrılıp kendine yer bulmaya çabalayan dramatik gücün en üst seviyede hissedildiği .
Başrollerinde Jake Gyllenhaal ,  Rachel McAdams ve Forest Whitaker’ın yer aldığı , Billy Hope için ilk düşünülmüş isim Eminem’in de ( 8 Mil / 8 Mile ) müziğiyle destek verdiği film , yeni bir hikaye anlatmıyor haliyle .
Çıkışsızlığı ve kazanma – kaybetme arasındaki dengeyi seyircinin kalbine seslenerek vermeyi seçiyor , ‘ayakta kalma’ ve ‘her şeye karşı mücadele etme’nin merkezde olduğu geçmişe damga vuran boks filmlerini güncelliyor ve rotadan sapmadan solak boksör Billy Hope’a odaklanıyor .
Maçı kazanmadan önce dayak yemek gibi bir alışkanlığı olan Billy ( Jake Gyllenhaal ) , 43 - 0’lık galibiyet serisiyle son şampiyondur .
Kendisi gibi yetimhanede büyüyen çocukluk aşkı karısı ( Rachel McAdams ) ve küçük kızıyla ( Oona Laurence ) mutlu da bir hayatı vardır .
Ta ki eski şampiyon Miguel Escobar ( Miguel Gomez ) ile yapılan talihsiz bir kavga sonrası her şeyini kaybedinceye dek .
Yorgun bir boksörün kayıpların peşi sıra geldiği en çaresiz döneminde karşısına çıkan kurtarıcı ( Tick  Wills - Forest Whitaker ) ile çark tamamlanır .
Ring dışına çıkan ve bir anlamda çocukluğuna dönen Billy için ‘yeniden’ hikayesi başlar .
Ne izleyeceğimizi bildiğimiz filmde Billy’nin peşine takılır , finale hazırlanırız .
Kolay değil , domino taşları sarmalı tamamlarken , en az Billy kadar yıpranırız biz de .
Bu yüzden belki , ringin kenarında bulunma isteği kaçınılmazdır .
Mutluluk gibi mutsuzluğun da ağdalı bir biçimde perdeye yansıdığı ‘’Son Şans’’ , özellikle türün meraklıları için haftanın öne çıkan filmlerinden biri .
Jake Gyllenhaal şaşırtıcı performanslarına bir yenisini daha eklerken , dahil olduğu andan itibaren ‘buradayım’ diyen Forest Whitaker’ın varlığı , klişe ile melodramın arasında bir parça da olsa nefes almamızı sağlıyor .
Tam anlamıyla kan , ter ve gözyaşının eşlik ettiği ‘’Son Şans’’ , yeni nesil ‘’Şampiyon / The Champ’’ olur mu , bilinmez .
Ancak - görüntü yönetmeni Mauro Fiore’nin ( Avatar , İlk Gün , Adalet ) de katkısıyla - atılan her bir yumruğu hissettiren cesareti ( ya da acımasızlığı belki ) ve inandırıcılığıyla , sevin ya da sevmeyin , boksun hakkını veriyor .
