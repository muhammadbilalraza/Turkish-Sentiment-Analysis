" Ben Stiller aslında gerçekten de iyi bir komedyen . "
Son birkaç yıldır gösterime giren her Ben Stiller filmini izlemeden önce kendi kendime bu cümleyi defalarca tekrarlıyorum .
Gözümün önüne hemen Tenenbaum Ailesi'nde Ben Stiller tarafından canlandırılan öfkeli ve melankolik Chas karakterini getirip , gülümsüyor , hatta deliler gibi gülmemek için kendimi zor tutuyorum .
Bütün bunları yapıyorum ki az sonra izleyeceğim filmi niteliksiz bulduğum takdirde sorunun kaynağını sadece Ben Stiller'ın oyunculuğunda aramayayım .
Esas problemin Ben Stiller'ın komedi performansını bütünüyle ortaya çıkarmayı beceremeyen , onu her filminde aynı karakterin farklı versiyonlarını canlandırmaya yönlendiren sinemacılardan kaynaklanabileceğini aklıma getirebileyim .
Çünkü başrolünde yıldız bir komedi oyuncusuna yer veren filmler , başarısız bulunduğunda fatura genellikle hemen başrolde yer alan komedyene kesilir .
Oyuncu ' yeterince komik ' olamamakla suçlanır .
Halbuki sorunun kaynağı belki de çok başka bir yerdedir .
Şıpsevdi , Elaine May'in yönetmenliğini Charles Grodin ve Cybill Shepherd'ın da başrollerini üstlendiği 1972 tarihli aynı adlı filmden uyarlanmış .
Tarihin en başarılı romantik komedi filmlerinden biri olarak nitelendirilen The Heartbreak Kid , çekildiği dönemde iki dalda Oscar'a aday gösterilmiş .
1972 tarihli filmin aynı zamanda , evlilik kavramına eleştirel bir bakış açısı getiren , şehir insanının gülünç eğilimlerine başarılı göndermelerde bulunan ve insana ekranda gördüklerini niçin komik bulduğunu sorgulatan bir yapım olduğu söyleniyor .
Filmin ilk versiyonunun bu tarz amaçlar güttüğünü öğrenmek Ben Stiller'lı Şıpsevdi'yi izlerken işlevsiz ve acımasız bulduğumuz birçok sahnenin anlam kazanmasına neden oluyor .
Fakat bu durum ancak orijinal versiyonundan faydalanarak içini doldurabildiğimiz Şıpsevdi'nin elinde var olan anlamlı malzemeleri yeterince iyi kullanamadığının ve düşündürücü bir öyküyü baştan sona içeriksizleştirdiğinin de kanıtı .
Her şeyden önce Şıpsevdi'nin korkutucu genellemeler ve önyargılarla beslendiğini söyleyebiliriz .
Süresi boyunca karakterlerinin gözlemlerini , düşünce yapılarını ve hareketlerini her sahnesinde biraz daha sığlaştıran filmin bu yaklaşımını yücelten de bir havası var .
Ah Mary Vah Mary ile tanıdığımız Bobby ve Peter Farrelly kardeşler yine basit ve gelişigüzel bel altı esprilerle donatılmış yeni bir filme daha imza atıyorlar anlayacağınız .
Ancak bu sefer anlattıkları hikayenin içerisinde Ah Mary Vah Mary'den daha fazla yan öykü ve yan anlam barındırması işleri zorlaştırıyor ve derli toplu bir anlatıma kavuşamayan Şıpsevdi , insanda sebebini sorgulamadan anlamsızca gülme isteği bile yaratamıyor .
Üstelik karakterlerinin sığ ve önyargılı davranışlarına herhangi bir yorum veya eleştiri de katmadığı için film , gülünç olmaktan öte kötü niyetli , acımasız , hatta zaman zaman cahil ve yüzeysel bir çehre kazanıyor .
Oysaki film , öyle sevimli ve sıcak bir sahne ile açılıyor ki ilerleyen dakikalarda bu sıcak atmosferin yerini laf kalabalığına ve sonu saçmalığa varan fiziksel sakarlık gösterilerine bırakacağını düşünmek aklınızın ucundan bile geçmiyor .
Jerry Stiller ve Ben Stiller'ı aynı karede göstererek açılan filmin , bu ilk sahnesinde baba - oğlun eğlenceli atışmalarına tanık oluyoruz .
Seinfeld ve King of Queens dizilerinden aşina olduğumuz şahsına münhasır bir baba karakterini canlandıran Jerry Stiller'ı oğlu Ben Stiller ile aynı karede görmek anında yüzümüzü gülümsetip , içimizi ısıtıyor .
İlk sahnede karşımıza çıkan eğlenceli çatışmaların ilerleyen sahnelerde de tekrarlanmasını ümit ederek filmi izlemeye devam ediyoruz .
Ancak ne yazık ki bünyesinde birçok özgün yan karakter barındıran Şıpsevdi , bu karakterlerin öykünün genelini beslemeleri için gereken özeni göstermiyor .
Jerry Stiller'ın canlandırdığı baba karakteri gibi diğer yan karakterler de fazla geri planda kalarak , içlerinde var olan güldürü potansiyelini ortaya çıkaramıyorlar .
Öte yandan , bilirsiniz ki Ben Stiller filmlerinin çoğu , başkarakterinin başına gelen bitmeyen kazalar ve engellerle izleyiciyi heyecana sürükler .
Başkarakter başına gelen belalardan o kadar uzun süre kurtulamaz , önünde sıralanan engellerin sayısı o kadar artar ki , bizler de istemsizce içimiz kasıla kasıla filme bağlanırız .
Ekranda gördüklerimiz ne kadar saçma olursa olsun bu bitmeyen döngü nasıl sonlanacak diye meraklanırız .
Şıpsevdi'de de bizleri filme bağlayıp , ' bu adam bu beladan nasıl kurtulacak ' diye içimizi kemiren döngüler mevcut .
Ancak film , o döngülere gelene kadar yolunu çoktan kaybettiği için son dakikalara doğru kalktığı bu atak onu bitiş çizgisine taşımaya yetmiyor .
Şıpsevdi , Ben Stiller'in oyunculuk kabiliyetini boşa harcadığı filmlerden biri .
1972 tarihli orijinal versiyonunun aksine , değinmekte olduğu birçok önemli konunun içini boşaltıp , elindeki en iyi malzemeleri geri plana iten filmin , bir çuval inciri berbat ettiğini söyleyebiliriz .
Yine de yeterince boş vaktim var diyen ve filmden fazla bir beklentisi olmayan izleyicilerin tercih edebilecekleri bir yapım belki de .
