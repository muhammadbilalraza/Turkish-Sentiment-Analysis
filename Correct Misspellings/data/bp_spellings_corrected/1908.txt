Hani hayatın sizi çok zorladığı anlar vardır , ne kadar çabalarsanız çabalayın , aynı sularda boşa kürek çektiğinizi fark edersiniz .
Alın teriyle , dürüstlükle yaşamdaki ideallerinize ulaşmak imkânsız gibidir .
Oysa tek istediğiniz sevdiklerinizle , sıcak yuvanızda huzurlu bir hayattır ; ama yaşam bunu bile bazen çok görür .
İşte bu Cuma gerilim - aksiyon kontenjanından vizyona giren Ölümcül Oyun , benzer çıkmazlar yaşayan bir çiftin öyküsünü beyazperdeye taşıyor .
Amerika’da çok okunan ama ülkemizde pek de tanınmayan Marcus Sakey’ın " Good People " adlı gerilim romanından uyarlanan öykü ilkin , silahların konuştuğu kısa bir mafya sahnesiyle açılıyor .
Hemen akabinde de dişinden tırnağından artırarak yaşayan orta halli Wright ailesi karşımıza geliyor .
Peyzaj mimari olan Tom ve öğretmen olan Anna geçmişteki yaşamlarını ve hayal kırıklıklarını geride bırakıp , Londra’ya yeni bir hayat kurmaya gelmiş bir çift .
Bebek kaybı , iflas gibi yaşamın getirdiği tüm olumsuzluklara rağmen birbirlerini halen çok sevdikleri de belli .
Üstelik aileye üçüncü bir bireyi katmakta da halen ısrarlılar .
Ama dürüst insanların makûs talih diyebileceğimiz bankaya kredi borcu , ipotek derdi gibi maddi problemler yakalarını bir türlü bırakmıyor .
Hal böyle olunca bu talihsiz çift ile seyircinin empati kurma düzeyi kolay yakalanıyor .
Çünkü onlar ‘iyi insanlar’ .
Toplumsal tabakaların büyük kısmını temsil ediyorlar .
Yeni bir hayatı dürüstçe kurmaktan başka dertleri olmayan bu çift , bu çatı hikâye sonrası ne yapsa seyircinin nezdinde affedilebilir bir potansiyele sahip .
Ya da en azından yönetmen Henrik Ruben Genz , filmin gerisini bu şekilde düşünerek çekmiş .
Nitekim filmin kırılma noktası olan içi para dolu çantanın bulunması ve sonrasında gelişen , tahmin edilebilir olaylar silsilesi , Wright çiftinin de kararlarını bize her an sorgulatıyor .
Parayı istiyorlar , çok ihtiyaçları var ama her an da vazgeçebilecek haldeler .
Evin kredisi bir yana , 3 günde hayatlarından olacaklar ama batağa da bir kez bulaştılar …
Nihayetinde başta ‘kötü adamlarla’ zerre kadar işi olmayacak Anna , filmin finaline doğru ‘Silahlar korkaklar içindir’ diyecek bir karakter dönüşümü geçiriyor mesela !
Daha önce bol ödüllü Şeytan Duymadan Önce ve Snowpiercer filmlerine imza atan senarist Kelly Masterson’ın uyarlama senaryosu maalesef bu karakter dönüşümlerini açıklamakta yer yer zayıf kalıyor .
O noktada filmin iyi karakterleri bir yana , kötülerinin başarısı daha çok göze çarpıyor .
Can Dostum ile gönülleri fetheden Omar Sy ve aksiyon filmlerinin derinden gelen karizmatik yardımcı erkek oyuncusu Sam Spruell , bu filmin yükselen isimleri oluyor .
Yine bol ödüllü ve deneyimli isimlerden biri olan Tom Wilkinson’ın dedektif Halden rolünde , karakterin geçmişten daha iyi beslenen bir performans çizmesini beklerdik .
Buradaki yan hikaye başarılı ama üzerinde fazla durulmadan harcanmış gibi duruyor .
Birkaç ‘flashback’ sahnesi ile bu öykü desteklenseydi filmin dramatik yapısı kuşkusuz bir - iki tık yukarı bile çıkabilirdi .
Uzun lafın kısası Ölümcül Oyun , Kate Hudson ve James Franco ikilisinin kimyasını ön plana çıkartarak , gerçek hayatta ne kadar mümkün bilinmez ama iyilerin de bu düzende yeni bir şansı hak ettiğinin altını çiziyor .   Haftanın gerilim - aksiyon alternatifi olarak sinemalarda .
