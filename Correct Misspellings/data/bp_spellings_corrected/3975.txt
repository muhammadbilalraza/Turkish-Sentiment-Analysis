İspanyol yönetmen Gonzalo López
- Gallego'nin son filmi Dağların Hakimi , İspanya'nın izbe , kırsal ve karışık yollarında arabasıyla ilerlemekte olan Quim ile tanıştırır önce bizi .
Avrupa sinemasının şikayetçi olmadığım yakın plan çekimleriyle , ilk tanıştığımız karakterle daha baştan özdeşleşiriz .
Daha sonra öğreneceğimiz üzere sevgilisiyle arası kötü olduğu için ona doğru yol almakta olan Quim , benzin almak için durduğu istasyona girer , orada bir kadınla yolları / hayatı kesişir ve işte Quim : dünyanın en bahtsız insanının başına gelenler bir bir sıralanır .
Kesinlikle kabul etmek lazım ki merakı , şüpheyi ayakta tutan bir yapıya sahip bu film .
Seslerin kullanımı da oldukça etkileyici , toprak yolda giden arabanın sesi , toprakta yürüyen Quim'in ayak sesleri , nereden geldiği başta belli olmayan bir elma ısırışı sesi , nefes alış veriş sesleri .
Filme doku katan detaylar olmuş bunlar .
Yakın plan ve sesler sayesinde sanki oradayız , Quim ile birlikte o klostrofobik arabanın içindeyiz ve ne yapacağımızı bilmiyoruz . Quim'in neden o yola çıktığını uzun süre , hayatına giren Bea'nın neden o yola çıktığını ise filmin sonuna kadar öğrenmememiz , filmde varolan gizem duygusunu iyice artırır ve insanda hem " nasıl olsa sonunda öğreneceğim " , hem de " hiç öğrenmesem mi acaba " gibi düşünceler uyandırır .
Filmin gene Avrupa filmlerine özgü sakin havası ise başta bu filmde çok da fazla gerilim yaşamayacağımızı , kanla , silahla işimiz olmayacağı duygularını yaşatsa da , filmde şiddet , gerilim ve hatta vahşet , resmen dozajı belirli bir şekilde artarak ortaya çıkar .
Bu anlamda , bir sonraki karede ne olacağını pek kestiremeyiz .
İspanya'nın doğasından olağanüstü şekilde faydalanmış olan yönetmen , görüntü ve kurgu anlamında gerçekten harikalar yaratmış .
Klostrofobik ve gergin olan konuya rağmen insanın içine aslında konuda hiç de yeri olmayan bir ferahlık duygusu veren geniş plan çekimler , ormanın dar yollarından bile karakterlerle birlikte yürüyoruz hissi uyandırır .
Filmin sonlara doğru gizeminin ortaya döküldüğü noktada , akıllara Sineklerin Tanrısı'nı getiren , insanın kaç yaşında olursa olsun içinde barındırdığı şiddet unsurunu ön plana çıkaran sahneleri de gayet başarılı bulmak mümkün .
Film bittiğinde ise insanı rahatsız eden his şu oluyor : Ee ?
Kanımca burada hatayı senaryoda aramak gerekiyor .
Bir olaylar silsilesi izliyoruz ve elde güzel doneler var , bir yerlere bağlanacak doneler ama senarist bu olayları hiçbir yere bağlama telaşında değil .
Böyle böyle iki kişi vardı , başlarına bunlar geldi deyip çekiliyor .
Evet özellikle Avrupa sinemasında kamerayı gündelik olaylara sokup çıkarmak ve hiçbirşey dememek var ama bu filmde olan bitenler gündelik olaylar değil ve bir şey , hatta çok şey denecekmiş gibi duruyor ama denmiyor .
Şunu diyebiliriz ki bu film , tam Sineklerin Tanrısı'ndaki gibi insanın içindeki şiddeti anlatacakmış gibi olurken kaçıyor .
Tam politik bir eleştiri yapacakmış gibi yaparken kaçıyor , tam bir aşkı anlatacakmış gibi yaparken kaçıyor , tam insan doğasını anlatacakmış gibi yaparken kaçıyor .
Bu da film bittiğinde , " çok heyecanlandım , çok etkilendim , ama sonuç ? " gibi bir nevi yarım bırakılmış hissi yaratıyor .
Gonzalo López
- Gallego , oldukça başarılı olduğu yönetmenliğine , senaryoda da aynı başarıyı eklerse , çok başarılı İspanyol filmler izleyeceğimizi söylemek mümkün olur ilerde .
