Adam Sandler ve yapım şirketi Happy Madison'ın işlerine hep biraz haksızlık edildiğini düşünürüm .
Çoğunlukla absürde , yer yer bel altına kayar bu filmlerin mizahı ama samimidirler çünkü ekibin derdi öncelikle kendilerini güldüren , eğlendiren işler çıkarmaktır .
Her zaman mayası tutmaz bu işlerin , kabul .
Bazen ( her ne kafasıyla yazıyorlarsa artık o senaryoları ) sırf kendileri güler , biz boş boş bakarız .
Fakat hemen her filmlerinde gülünecek bir şeyler bulmak da mümkündür bana sorarsanız .
Yoksa Al Pacino , Johnny Depp gibi isimler bu filmlerde yan rollerde oynamaya , hatta kendilerini rezil etmeye neden razı olurlar sizce ?
Maksat geyik , hepsi de bunun farkında .
Jack ve Jill ( Jack and Jill ) , çeşitli ikiz kardeşlerin gerçek röportajlarıyla açılıyor .
Açıkçası , filmin en keyifli kısımları da bunlar .
Sonra her ikisi de Adam Sandler tarafından canlandırılan Jack ile Jill'i tanıyoruz .
Jack , başarılı bir reklam yönetmeni .
Evli ve biri evlatlık olmak üzere iki çocuğu var .
Şükran Günü için ziyaretlerine gelecek olan tek yumurta ikizi kız kardeşi Jill ise , Sandler'ın fiziksel özelliklerinden dolayı mecburen , kaba saba ve bu yüzden de hep yalnız kalmış bir kadın .
Jack ona tahammül edemiyor .
Ancak bir reklam filminde oynaması için ikna etmeye çalıştığı Al Pacino , Jill'e kafayı takınca kız kardeşinin suyuna gitmeye çalışıyor .
Falan filan .
Evet , falan filan .
Ne pek zeki bir film karşımızdaki ne de bunun için çaba harcıyor .
Bu malzemeden çıkarabileceği her tür komiği çıkarmaya çalışıyor sadece .
Bu süreçte bazen zırvalıyor bazense başarılı oluyor .
Al Pacino filmin en eğlenceli unsuru .
Ya da belki sadece bizim için öyle .
Dolu bir salona Kral Lear oynarken cep telefonuna cevap vermesi ve seyircilerin önünde uzun uzun konuşmaya başlaması , tek Oscar'ının Jill tarafından parçalanması gibi sahneler bir sinema yazarını elbette güldürüyor .
Ama envai kaba mizah türevi de mevcut .
Ve dürüst olalım , bunların bazılarına da gülüyoruz .
Tek derdi bu zaten Sandler'ın , herkesin içinde gülecek bir şeyler bulabileceği filmler yapmak .
Bunları yaparken , araya biraz daha ciddi işler sıkıştırmaya da devam eder umarız .
Reign Over Me ( Reign Over Me ) , Punch - Drunk Love ( Punch - drunk love ) gibi filmlerdeki performansları , şaklabanlıktan çok daha fazlasına yeteneği olduğunu ispatlamıştı herkese .
Ama böyle filmler yapmaya devam etmeyi de istiyorsa , bunu da küçümsenecek bir niyet olarak görmüyorum .
Jack ve Jill , Sandler'ın en iyi işlerinden biri değil , duygusal alanlara girmek için kasmasına da hiç gerek yokmuş ama vaadi ve kitlesi belli , kendi seyircisini de pekala tatmin edecektir .
