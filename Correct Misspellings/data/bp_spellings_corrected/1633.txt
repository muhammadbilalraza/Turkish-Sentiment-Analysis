Ezel Akay'ın ' masalcı dede ' formülü , ilk iki filminde öyle ya da böyle işlemiş , özenli çalışmanın sonuçları kendini göstermişti .
Üçüncü film " 7 Kocalı Hürmüz " de bu çizginin devamı kimliğiyle keyifli bir masal alemine sürüklüyor bizleri .
Belli ki yönetmen , bundan sonraki filmlerinde de aynı formül üzerinden hareketle inşa edecek sinemasını .
Sadık Şendil'in efsaneleşmiş tiyatro oyununu filmine malzeme yapan , " 7 Kocalı Hürmüz " ün ' gerçek olması beklenmeyecek ' hikâyesini masalsı bir yapıya kavuşturan Ezel Akay , müzikal tatların da ağırlık kazandığı eğlenceli bir serüvene davet ediyor bizleri burada .
Erkek egemen bir toplumda ' kadının gücü'nü gösteren hikâye , ' buluşma zamanlaması ' olarak birbirlerine teğet geçen kocalarıyla gününü gün eden Hürmüz'ün renkli dünyasını yansıtıyor .
Nurgül Yeşilçay'ın , Ayten Gökçer'in adıyla özdeşleşmiş Hürmüz karakterinde etkili göründüğü , aktrisin bu rolün istediği ' fettanlık'ı başarıyla yansıttığı , karakterin ' kullanma ' potansiyelini özümsemiş bir beden diline sahip olduğu yapım , ' kadınların yönetim kabiliyeti ' hakkında da keskin ipuçları taşıyor .
Hürmüz'ün erkeklere boyun eğer gibi görünürken , aslında onları parmağında oynatmasıyla vücut bulan bu özellik , erkek denen yaratığın ne denli ' zavallı ' olduğunun da altını çiziyor bir yandan .
Bu yönüyle hikâyenin ' feminist ' işaretler taşıdığını bile söyleyebiliriz .
Yarattığı Osmanlı mahallesiyle hikâyenin ' gerçeküstü ' özelliğine vurgu yapan Ezel Akay , tıpkı Tim Burton filmlerindeki gibi bir sanat yönetimi çabasının peşine takılıyor bu filmde .
Mustafa Preşeva'nın masala hizmet eden renkli çalışması , yönetmenin yansıtmaya çalıştığı atmosferin tetikleyici elemanı konumunda .
Mahalledeki binaların ' yedi cücelerin evi ' gibi görünmesi ya da başroldeki konağın iç tasarımının ' koşup kovalamaya müsait ' havası , hep bu çalışmanın marifeti aslında .
Öte yandan kostüm ve makyajlarda da benzer bir çaba söz konusu .
Oyuncuların dışavurumcu performanslarını da bunlara ekleyince , ortaya keyifle izlenen ( dinlenen ) bir masal çıkıyor , ki Ezel Akay'ın bundan öte bir şey yapmak istemediği de apaçık ortada .
" 7 Kocalı Hürmüz " ün Türkiye tiyatro tarihinde önemli bir yer tutmasının temel nedenlerinden biri olan müzikal yapı da filmde etkin bir rol üstleniyor .
Nurgül Yeşilçay'ın bu aşamada bir miktar sınıfta kaldığını söyleyebiliriz .
Finalde yorumlanan ve neşeli bir dansla desteklenen ünlü " Tanrım ! " şarkısındaki Şevval Sam desteği , Yeşilçay'ın bu açığını kapatmak için tercih edilmiş anlaşılan .
Filmin diğer müzikal anlarında yapımın ' geveze ' ruhunun az da olsa törpülendiğini söylemek mümkün .
Özellikle tercih edildiği anlaşılan teatralliğin ışığında yoluna devam eden film , bu durumun oyuncular üzerindeki etkisiyle de ' ilginç ' bir yöne doğru savruluyor .
Yeşilçay'ın arkasında oyun güçlerini hikâyeye yedirme çabasındaki Öner Erkan , Gülse Birsel ve Cengiz Küçükayvaz gibi isimler , kalabalık oyuncu kadrosu içinde öne çıkıyor , diğerlerinden rol çalmayı başarıyorlar .
Sadık Şendil'in metninden sızan ' küfürbaz ' hava ve cinsellik ağırlıklı espri anlayışı da oyuncuların performaslarına sirayet etmiş durumda .
Kimi bölümlerde bunun abartılı noktalara gittiğini , tekrarlarla etkisinin zayıfladığını söyleyebiliriz , ama temelde bir ' seks komedisi ' olduğu kabul gören bir hikâyede böylesi bir eğilime rastlamak da şaşırtmamalı sinemaseverleri .
Ayten Gökçer'li tiyatro versiyonunu özlemle andığımız " 7 Kocalı Hürmüz " masalını Ezop ( Ezel Akay ) anlatımıyla dinlemek , sonuç olarak eğlenceli bir deneyim oldu bizler için .
Belki sinema tarihine geçecek ya da " Hacivat Karagöz Neden Öldürüldü ? " gibi tartışma yaratacak bir film değil bu , ama sinema sanatında ' özen ' kavramının ( ki bizde pek yoktur ) karşılığını veren bir çalışma olduğu da bir gerçek .
