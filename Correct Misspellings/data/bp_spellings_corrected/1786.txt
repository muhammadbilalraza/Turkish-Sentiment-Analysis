Tür sinemasının efsanevi film şirketi ' Hammer ' ölmedi !
50'li yıllar ile 70'li yıllar arasında aktif olan şirket , geçtiğimiz yıllarda yeniden film üretmeye başladı .
Korkudan bilim kurguya , komediden gerilime sayısız film üreten şirketin en önemli eserleri ise ' gotik korku ' türündeydi .
Bugün artık her biri klasik kabul edilen , ünlü korku mitleri üzerine kurulu stüdyo filmleri .
Korku sineması için hazırlanacak her ansiklopedide diğer maddelerden daha fazla yer kaplayacak bir başlıktır Hammer .
Bütün bunları neden sayıyoruz , çünkü Kiracı mezarından kalkan kült film şirketinin yeni dönem ürünlerinden .
İtiraf edelim bu bilgiyle izlemeye başlarsanız , müthiş bir saygı ve merakla izlemeye başlıyorsunuz .
Başroldeki yetenekli Hilary Swank kadar çekici bir isim Hammer .
Hilary Swank demişken , kendisi filmde eşinden yeni boşanmış bir doktor .
New York'ta tek başına eve çıkmaya karar veriyor ve karşısına kocaman , gayet şık manzaralı bir ev çıkıyor , üstelik kirası da çok ucuz .
Üstelik yakışıklı da bir ev sahibi var .
Kadın yeni hayatına bir taşla iki kuş vurarak başlıyor anlayacağınız .
Fakat yakışıklı evsahibiyle biraz zaman geçirdikten sonra bakıyor ki , aslında aklı eskisinde .
Ve fakat evsahibi kadına kafayı takmış ve kadının evde olmadığı zamanlarda onun eşyalarıyla erotik maceralar yaşayarak bize saplantılı olduğunu hissettiriyor .
Önüne çıkan adamları da , sevgili , dede ayırmadan ortadan kaldırıyor .
Biraz sulandırdık mı sinopsis kısmını , filmi izleyince bizi anlarsınız .
Bugüne kadar Kiracı gibi sayısız film izledik .
Hatta artık yeni eve çıkmanın oldukça tehlikeli bir şey olduğuna dair bilinçaltı korkularımız bile var .
Komşularımız ' satanist ' olabilir , evsahibimiz evdeki gizli kapılardan geçerek geceleri bizi gözetliyor olabilir .
Karşı binada bir cinayet işlenebilir veya pencere önünde soyunan kadın göründüğü kadar masum olmayabilir .
Uzatmayalım ; peki Kiracı'nın farkı ne ?
Hilary Swank mı ?
Müthiş bir oyuncu olarak Kiracı'da da elinden geleni yapıyor ama haliyle o da senaryo kurbanı oluyor .
Farkı bir Hammer filmi olması mı ?
Klasik bir gerilim filmi ama Hammer'ın altın çağıyla pek bir bağlantısı yok .
Kiracı romantik bir evsahibi - kiracı ilişkisi anlatıyor başta bize ve doğrusu oyuncuların kimyası tutuyor , kadının gerçekten kafasının karıştığını hissediyoruz .
Hatta ister istemez makul bir aşk filmi atmosferi bile yakalanmış .
Ama hikaye ölümcül bir saplantı anlatmaya başlayınca , bir türlü olmuyor , olamıyor .
Hatta kimi yerlerde , mesela sapığımızın kadının yokluğuyla aşk yaşadığı veya kadının bunu keşfettiği yerler öyle bir olmamış ki , ' o kadar kötü ki , neredeyse iyi ' diyeceğiz .
Yani olmamışlığın sınırlarındaki bu acayip filmin bir kült olma potansiyeli var .
Keşke türü hafiften ti'ye alan komik unsurular eklenseymiş .
Yoksa bazı fenalıklar kasıtlı yapılmış olabilir mi ?
Olabilir .
Geçenlerde okuduğum kötü filmleri lezzetli bir şekilde anlatan bir yazıda , " her film için izlemeniz gereken üç sebep bulabilirim " diyordu yabancı yazar .
Kiracı'ya uygularsam , ilk iki sırayı Hammer etiketine ve kült olma potansiyeline verebilirim .
Üçüncü ise kesinlikle Christopher Lee .
Az bir rolü var , üstelik öz bir rol de değil .
Bir görünüp bir kayboluyor , hatta yazık oluyor .
Ama izleyici kendini iyi hissediyor , nihayet bir Hammer filmindeymiş gibi .
