İlk Neşeli Ayaklar ( Happy Feet ) , 2006 yılının en gülümseten sürprizlerinden biri olarak imkansızı başarıp En İyi Animasyon Oscar'ını Pixar'ın elinden kapmıştı .
Neşeli Ayaklar'ın popüler şarkılar söyleyip dans eden müzikal penguenleri küresel ısınmanın tehlikesi gibi ciddi mesajlarla bir araya getiren ferah yaratıcılığı , kanımca yılın en iyi filmlerinden birini ortaya çıkartmıştı .
Neşeli Ayaklar 2 ( Happy Feet Two ) ise ilk film gibi elle tutulur , akıcı bir hikaye yapısına sahip olmasa da muazzam görselliklerle dolu , sonsuz yaratıcı bir animasyon .
Ayrıca çocuklara küresel ısınmanın doğa ve hayvan arkadaşlarımız üzerindeki etkisini öğretmek için birebir .
İlk filmde üzerinden geçilen küresel ısınma , ikinci bölümde ön plana geçiyor .
Bu noktada yönetmen George Miller ve animasyon ekibini takdir etmek lazım .
Amaç sadece eğlendirmek olsun diye alışık olduğumuz kar ve buz dolu bir güney kutbu sunabilirlerdi .
Film tamamen bilgisayarda yapılıyor zaten , neden olmasın ?
Fakat Miller ve ekibi , şirin penguenlerimizin evlerini eriyen karın altında görünen yeşillikler ve su birikintileri ile göstermekten çekinmiyor .
Sonuçta bizim hatalarımızın cezasını çocuklarımız çekecek .
Şimdiden bazı gerçekleri öğrenmelerinin , şirin diye bayıldıkları kutup ayılarının ve penguenlerin kaderlerini öğrenmenin vakti geldi .
İlk film , şarkı söyleyerek duygularını ifade eden penguenler arasında katlanılmaz bir sese sahip olmasına rağmen , asıl tutkusu dans etmek olan Mumble'ın hem kendini diğer penguenlere kabul ettirme çabalarını , hem de gizemli uzaylılardan dolayı ( insanlar ) denizde azalan balıkları avlamayı bırakmaları amacıyla girdiği maceraları anlatıyordu .
Neşeli Ayaklar 2 ise ilk film gibi tek bir karaktere odaklı bir senaryoya sahip değil ve biraz daha kopuk ve episodik bir yapıda ilerliyor .
Sanki filmin 4 yazarı kendi başına birer kısa senaryo yazmış ve o senaryolar biraraya getirilmiş .
Fakat filmin her elementi kendi başına o kadar yaratıcı ve yaşam dolu ki , bu handikapı görmezlikten gelmek kolay .
Devam filminde , ilk filmin kahramanı Mumble'ın bağlantılı hikayesi , dans etmek yerine uçmak isteyen oğlu Erik ile olan bildiğimiz jenerasyon kopukluğu üzerine kurulu .
Mumble , farkında olmadan gençken kendisine yapıldığı gibi Erik'in hayallerini kırıyor ve kutbun uçan yeni elemanı kendini beğenmiş Sven'i bir baba figürü olarak görmesine neden oluyor .
Ana fiziksel çelişki olarak ise Mumble ve ilk filmin Latin soslu Adelie penguenlerin küresel ısınma yüzünden bir çukurda hapis kalmış İmparator penguenleri kurtarmaya çalışmasını izliyoruz .
Neşeli Ayaklar 2'nin kanımca en başarılı sahneleri aynı zamanda ana hikaye ile en az bağlantılı olanları .
Bu sahneler doğadaki yeri hakkında varoluşsal bir kriz yaşayan karides Will ve sadık karides arkadaşı Bill'in doğada yeni bir yer edinmek için giriştikleri macerayı takip ediyor .
Yönetmen Miller , bu sahneler ile bu evrene oranla mütevazi gezegenimizde bile milyonlarca değişik dünyanın varlığını bize gösteriyor . Will ve Bill'in karides sürüsünden çıktıktan sonra " dünya " larına baktıkları sahne aya gittikten sonra ilk defa dünyayı bütün olarak gören astronotları hatırlatıyor .
Tabii ki ilk filmde olduğu gibi bir sürü popüler şarkıyı penguenlerin ağzından dinliyoruz .
Fakat beklenmedik bir noktada hayret uyandıran ünlü bir arya , bu filmin en büyük müzikal kozu .
Sonuçta Neşeli Ayaklar 2 , mükemmel olmamasına rağmen baştan sona yaratıcı ve sürükleyici bir animasyon .
