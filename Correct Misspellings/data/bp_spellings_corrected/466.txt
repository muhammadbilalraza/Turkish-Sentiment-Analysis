‘Sadece Sen’ , ‘Nae meorisokui jiwoogae ( A Moment to Remember ) ’ filminden uyarlanan ‘Evim Sensin’ gibi , kapanış jeneriğinde de belirtildiği üzere , Güney Kore yapımı bir filmden ( O - jik geu - dae - man - Always ) uyarlanmış .
Yönetmenliğini Hakan Yonat’ın yaptığı filmde , Belçim Bilgin ( Aşk Tesadüfleri Sever , Kelebeğin Rüyası ) ve İbrahim Çelikkol ( Fetih 1453 ) yer alıyor .
Orijinalinden farklı olarak , Nymphomaniac’ın Joe’su misali , kanlar içinde yatan Ali’nin görüntüsüyle açılan film , talihsiz bir kaza sonrası görme yetisini kaybeden Hazal ile eski boksör Ali’nin aşkı üzerinden , iki kaybedenin birbirlerine ve hayata tutunma sürecini anlatıyor .
Sadece Sen , Fransız yönetmen Jacques Audiard’ın ‘Pas ve Kemik’ini de anımsatıyor ( Zihnimizi biraz daha zorlarsak , Muhammed ‘Ali’ye saygılarını sunduklarını da düşünebiliriz ) .
Ancak ‘Pas ve Kemik’teki karakter boyutundan , duygusal geçişlerden ve sinema anlarından söz etmek pek mümkün değil .
Hazal ile Ali’nin aşkını inandırıcı bulsak da , filmin kırılma noktalarını oluşturan itici gücün sorunlu olduğunu söyleyebiliriz .
Hazal’ın yaşadığı trajedilerin hissettirdiklerini göremiyoruz örneğin .
Hazal , hayata öylesine bağlı ki , Ali’ye olan aşkı , bağlanma motivasyonu sıralamasında önemsiz kalıyor neredeyse .
Bu nedenle ‘hayata birlikte tutunma’ denkleminin kazananı Ali oluyor görünürde .
Film , aşkın taraflarının çatışmasındansa , kaybedenleri ve ‘kaybeden’e dönüştüren nedenleri kesiştirerek derinleşmeye zemin hazırlıyor , ki bağın görünürdeki tetikleyicisi Hazal ile derindeki müsebbibi Ali arasındaki ‘kelebek ektisi’ , hikayenin sınırlarını genişletmek adına önemli bir fırsat .
Ancak romantizmin altında kaldığından hikayeye derinlik katmaktan çok , Ali’yi yasadışı dövüşe iten yüzeydeki tartışmalı nedeni kazımamıza , ‘kendini cezalandırma’ gibi psikolojik ama daha inandırıcı bir nedene ulaşmamıza yarıyor daha çok .
Hakan Yonat , Uğur Yücel’in ‘Miracle Worker’ uyarlaması ‘Black’ten uyarladığı ‘Benim Dünyam’ örneğinde olduğu gibi , değiştirmeye ve yerel motiflere gerek duymadan , birebir uyarlıyor filmi .
Sadece , hayattan istifa eden Ali’nin , ‘ağır abi’ye dönüştürülerek üzerinde daha fazla düşünülmüş bir karakter olduğunu söyleyebiliriz .
Yeri gelmişken , İbrahim Çelikkol’un ( ve Hakan Yonat’ın ) dövüş sahnelerinin hakkını verdiğini de belirtelim .
Akacak aşk / kader damarda durmuyor .
İki yaralı ruhun göz yaşartıcı melodram hikayesi ya da klasikleşen dram bileşenleri için Güney Kore’ye uzanmanın çok da gerekli olmadığını bir kez daha hatırlatan Sadece Sen , Yeşilçam filmlerini özleyenleri ve melodrama yatkın olanları memnun edebilir .
Twitter . com / hilalcetinder
