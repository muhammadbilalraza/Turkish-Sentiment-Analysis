Rock şarkıcısı , çizgiromancı ve yönetmen , nev'i şahsına münhasır insan Rob Zombie'nin yönettiği Halloween serisinin yeniden çevrimlerinin ikincisi bu hafta gösterime girdi .
Artık bunun ne kadar da gecikmiş bir vizyon olduğundan bahsetmeyeceğim .
Bu yıl gösterilen 70 yerli filmin sadece 6'sının mailiyetini çıkarması ya da kar etmesi ile gişede karşılığını bulamayan yerli film istilasından sebeple , sonbaharda gösterilmesi gereken pek çok filmi ancak izleme olanağına kavuşuyoruz .
Rob Zombie , başarılı ve sansasyonel bir yönetmen .
Elinden gelmeyen iş yok gibi . White Zombie grubu ve solo albümleri ile rock camiasında şöhret ve saygı kazandıktan sonra önce film müziği sonra da film yapma işine el attı ve çektiği House of 10 Corpses , The Devil's Reject filmleri ile iyice tükenmiş olan türe köklerden kopmadan yeni bir soluk getirdi .
80'ler filmlerinin lezzetini ve dokusunu taşıdığı bu iki filmin türün meraklıları tarafından çok beğenilmesi de Zombie'nin yönetmenlikteki rüştünü ispatlayarak daha büyük projelere geçmesine kapı açtı .
Her iki filmi de çok sevmiş olmakla birlikte Rob Zombie'nin Halloween'i yeniden çekeceğini duyduğumda çok da sevinmemiştim .
Slasher alt türünün baş tacı olan bu seriye asla bulaşılmaması gerektiğini düşünüyordum .
Yine de , kültü rezil etmeden çekebilecek tek ismin Rob Zombie olduğundan emindim ama evdeki hesap çarşıya uymadı .
Zombie , John Carpenter'in izinden gidip tıpkısının aynısı bir remake yapmak yerine risk alıp Halloween ve Michael Myers kültüne başka malzemeler eklemeye çalıştı .
Gel gör ki , Myers'e asıl gücünü ve korkutuculuğunu veren sebepsiz şiddete getirdiği " özünde iyi insan ama sorunlu bir çocukluk geçirmiş " psikanalitik yaklaşımı yüzünden aslında külte tarif edilemez bir zarar verdi .
Korku sineması takipçilerinin genel görüşü , Rob Zombie'nin ilk filmle gerçekten başarısız bir yeniden çevrim yaptığıdır .
1981 yılında " Yabancı " adıyla gösterilen Halloween'i sinemada , kanı çekilerek izlemiş biri olarak ben de aynı şeyi düşünüyorum .
İlk filmin bıraktığı yerden başlayan ( Orijinal serinin devam filmi ilk cinayetin olduğu geceye geri döner . ) Katliam'da ( Halloween II ) yönetmen hatalarından ders alacağına , 2. filmle kırılan kalpleri tekrar onarmaya çalışacağına , inatla aile çözümlemesi yapmaya devam ediyor ve orijinal Halloween filmleri ile kıyaslanmak şöyle dursun , kendi yaptığı başarısız ilk filmi bile mumla aratır bir işe imza atıyor .
Hele Michael Myers'in yaptığı katliamların azmettiricisi olarak annesini göstermesi ile 13. Cuma ve Jason Voorhees mirasını da sahiplenmeye kalkması yok mu ?
Yapımcıların Halloween'i yeniden diriltmesinin sebebinin kolay para kazanmak olduğu çok belli ama Rob Zombie'nin kültü yeniden oluşturarak yıkma çabasının seyirci ve gişede karşılığı yok .
Rob Zombie'nin yapmaya çalıştığı şey aslında şu : İtalyan Giallo'larından beslenen Amerikan Slasher sinemasının temel kodlarını oluşturan Halloween ve ardından gelen tüm filmler , bariz sağcı mesajlar içerir .
Söz dinlemeyen , başına buyruk , sevişgen gençlerin vahşi ölümleri muhafazakâr kafaların hoşuna giden bir durumdur .
Bu filmlerle bir tür korkutarak eğitme amaçlandığı bile söylenebilir .
Rob Zombie kendi sıra dışılığından beklenecek bir şekilde bu sağcı mesajları temizlemeye , cinayetleri değil caniyi oluşturan açıklamaya gayret ediyor ama bu türde yapılmış binlerce filmden sonra bu , bir insanı iskeletini çıkararak ayakta tutmaya benziyor .
Slasher türünün böyle bir devrime ihtiyacı olmadığı gibi , bir " yeniden çevrim " ile olacak şey de değil .
Katliam , sadece " korku filmi olsun , çamurdan olsun " diyenlerin hoşuna gidebilecek türden , Halloween mirasına ve yönetmeninin adına yakışmayacak kadar önemsiz bir film .
Korku filmi meraklıları geçen hafta gösterime giren ve yine bir yeniden çevrim olan Salgın / The Crazies , daha keyifli bir izlence sunuyor .
