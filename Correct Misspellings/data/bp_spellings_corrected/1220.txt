Todd Haynes’in 2002 tarihli filmi Cennetten Çok Uzakta ( Far forma Heaven ) , Douglas Sirk filmlerini hem öyküleri hem de biçemiyle perdede yeniden yaratmaya girişen bir yapımdı ve bu niyetten türeyen üslubu sıklıkla “fazla akademik” bir yaklaşım olarak nitelenmişti .
Burada kast edileni , Haynes’in filmin öyküsüne hizmet eden bir sinema dili geliştirmektense , üniversitelerde karşılaştırmalı derslere konu edilebilecek bir biçim denemesine odaklanması olarak özetleyebiliriz sanıyorum .
O filmin , hatta genel olarak tüm Todd Haynes filmlerinin , Oscar gibi popüler ödüllerde beklentilerin altında varlık göstermesi de hep buna bağlana gelmiştir .
Haynes’in üslubunun , filmlerini soğuk ve duygusal olarak kolay ilişki kurulamaz hale getirdiği , dolayısıyla ana akım sinemadan özdeşleşme ve katarsis bekleyenleri kendinden ittiği düşünülür .
Bu “fazla akademik” tanımı artık Haynes’in filmlerini yaftalamanın kolaycı bir klişesine dönüştü hatta .
Geçen sene Cannes Film Festivali’nde ilk kez görücüye çıktığından beri Carol için de benzer şeyler çok dile getirildi .
( Kendince bir haklılık payı herhalde var ki Carol da geçtiğimiz haftalarda Oscar ödüllerinden beklenenin altında adaylıkla çıktı , En İyi Film ve Yönetmen kategorilerine yine giremedi … ) Bu tiriviri ödül muhabbetine değinmemin tek sebebi , Haynes’in sinemasına dair çokça dile getirilen bir yargıya dayanak olarak kullanılması .
Haynes’in acıklı bir aşk öyküsü anlatırken bile seyirciyle belli mesafeyi koruyan , sinema tarihine referanslarla süslü , hesaplı ve şekilci üslubu , onu özel kılan ama genel seyirci profilinden de uzak tutan unsur .
Ve Carol’ın hem gücü hem de eksik tarafları bu noktadan kaynaklanıyor aslında .
Öncelikle Todd Haynes’in yine bir sinema tarihi referansıyla yola çıktığını belirtmek gerek .
Usta İngiliz yönetmen David Lean’in olağanüstü güzellikte bir aşk hikayesi anlatan 1945 yapımı Kısa Tesadüfler ( Brief Encounter ) filmine daha ilk sekanstan itibaren saygı duruşunda bulunuyor Carol .
Kısa Tesadüfler’in anlattığı hüzünlü aşk hikayesi , bir tren istasyonunda karşılaşıp aşık olan ve her hafta sadece bir gün kendi eşlerinden , ailelerinden kopup bir hayalin peşinden gidebileceklerine inanan iki insan hakkındaydı .
Heteroseksüel bir çiftti oradaki ama onların öyküsü aslında homoseksüel bir çift için çok daha güçlü dramatik çatışmalara kapı açacak cinstenmiş belli ki .
Patricia Highsmith’in The Price of Salt adlı romanını senaryolaştıran Phyllis Nagy ve yöneten Todd Haynes , Kısa Tesadüfler’e birebir referanslar içeren sahneler de kurarak , sinema tarihinin en güzel aşk filmlerinden birini kendi metinlerinin dünyasına şık bir şekilde bağlıyorlar .
Haynes ve Nagy’nin karakterleri Carol ile Therese …
Yönetmenin Vivian Maier’den esinlendiğini gizlemediği , fotoğrafa meraklı genç Therese , öykünün başladığı noktada bir oyuncakçı dükkanında çalışıyor .
Küçük kızına Noel hediyesi almak için mağazaya gelen Carol’la işte bu vesileyle tanışıyor .
Tatil alışverişi sebebiyle kalabalık olan mağazada , birbirlerini uzaktan gördükleri ilk anda başlıyor aşkları .
Erkeklerin peşinde pervane olduğu Therese , kedi kediyi tanır misali , girdiği her mekanda aynı cinsel yönelimi paylaştığı insanları fark ediyor veya onlar tarafından fark ediliyor zaten .
Evli ve çocuklu olmasına rağmen genç yaşlarından bu yana aslen kadınlara ilgisi olduğunu anladığımız Carol ise ne istediğini bilen , daha güçlü bir karakter .
İkisi de kalabalıkların içinde görünmezler .
Ama onları tanıdıkça , yüzeydeki hallerine tezat oluşturan öykülerini öğreniyoruz .
Carol’ın üzerinde boşanmaya çalıştığı kocasının yoğun bir baskısı var ve bu onun göründüğünden çok daha zayıf olmasının sebebi .
Therese ise ilk anda zannettiğimizden çok daha cesaretli .
Carol’ın mağazada unuttuğu eldivenlerini adresine göndererek ilk adımı atan o ne de olsa …
Yalanlar üzerine kurulu ilişkilerden sıkılmış , gerçek aşka hazır olduğu için muhtemelen .
Tabii 1950'lerin atmosferi ve Carol’ın kocasının yol açtığı sürekli tehdit unsurları , iki kadının arasına giriyor .
Her eşcinsel aşk hikayesi gibi trajik bir yola sürükleniyor onların macerası da .
Her şeye ve herkese başkaldırıp birlikte mutluluğu bulup bulamayacakları ise onların direnme gücüne bağlı .
Carol hem ustalıkla kotarılmış çok zarif bir aşk filmi hem de sinefiller için keyif verici detaylarla süslü .
Ama diğer yandan Todd Haynes’in biçimle çok uğraştığı ve duyguyu biraz es geçtiğini de kabul etmek gerek .
Gözyaşı satan damar bir aşk filmi olmamak da son derece haysiyetli bir tercih muhakkak ama film izleme alışkanlıklarımız ve sinemadan beklentilerimize göre , o aşkın ıstırabını iliklerimizde hissedememek hepimize yetmeyebiliyor işte .
Cate Blanchett ve Rooney Mara elbette çok iyi mesela ama her ikisi de o kadar ekonomik , o kadar az oynuyorlar ki .
Karakterlerle aramızdaki ince , şık tül perde bir türlü kalkmıyor .
Bu da aslında Carol’ı , çoğu Todd Haynes filmi gibi , hayranlık uyandıran ama uzun süre akılda kalmayan bir deneyime dönüştürebiliyor .
Naçizane fikrim .
Twitter : aliercivan
