Neredeyse altıncı yılını tamamlamak üzere olan Irak karmaşası hakkında Hollywood'dan çıkan kurgusal filmlere Amerikan seyircisi çoğunlukla sırtını döndü .
Son bir kaç sene içinde savaşın askerler , Amerika'lılar ve Irak'lılar üzerine etkisini inceleyen Tanrının Vadisinde , Home of The Brave , Stop - Loss gibi filmler gişede başarısız oldu .
Bu filmlerin hiç biri Amerika'nın tarihinde girdiği en karmaşık ve yıkıcı savaşı gözlemlemekte Fahrenheit 9 / 11 , Taxi To The Dark Side ve No End In Sight gibi belgeseller kadar başarılı olamadı belki , fakat en azından savaşın başka bir evrende geçtiğini kendine inandıran Amerikan toplumu için küçük de olsa bir pencere oluşturmayı amaçlıyorlardı .
Yalanlar Üstüne ile Hollywood , daha mütevazi bütçeli projeler seyirci ile buluşmayınca en güçlü kozunu ortaya koyuyor ve Ridley Scott , Russell Crowe ve Leonardo DiCaprio gibi A sınıfı isimlerle desteklenen yüksek bütçeli bir casus gerilimi ortaya atıyor .
Sonuçta konu ne kadar sıkıntı verici olursa olsun seyircinin Crowe ve DiCaprio'ya sırtlarını dönmeleri zor , değil mi ?
Cevap evet ve hayır .
Yalanlar Üstüne , diğer Irak savaşı filmleri kadar batmadı belki , ama Amerikan Box - Office'ini kırıp geçtiği de pek söylenemez .
Yazık çünkü Yalanlar Üstüne , Ridley Scott'un son zamanlarda kamera arkasına geçtiği en başarılı gerilim olmakla kalmıyor , televizyon camının kalkanımsı güvenliğinin arkasına saklanıp uzaktan baktığımız terör savaşına gerçekten bakmayı amaçlıyor .
Film , spesifik olarak Irak savaşına odaklanmasa da " teröre karşı savaş " adı konulan çatışmayı inceliyor .
Fakat mekanı ne olursa olsun Spielberg'in Costa Gavras'a göndermede bulunduğu 2006 yapımı şaheseri Münih gibi Yalanlar Üstüne'nin evrensel dersi aynı : İş terörizm ile savaşmaya gelince göze göz , dişe diş yöntemi işe yaramıyor .
Kendi çarpık inançları için masum insanları öldürmekten korkmayan canavarları alt etmek için onların seviyesine inmek , bazen daha bile aşağılık yöntemlere başvurmak eldeki problemi kısa zamanda çözebilir , ama bu yöntem uzun yolda iki taraf için de sadece daha çok nefret ve şiddet oluşturacaktır .
Münih'in sonunda Mossad ajanı Avner'in üstü Ephraim'e verdiği monoloğun tıpatıp benzeri Yalanlar Üstüne'nin sonunda da var : Her gün ülkesi için kendi hayatını tehlikeye atan ajan Roger Ferris ( Leonardo DiCaprio ) , Washington'daki rahat ofisinin güvenliğinin arkasına saklanıp tanımadığı insanların hayatlarıyla oynayan Ed Hoffman'a ( Russell Crowe ) şu soruyu sorar : " Bütün bunların sonunda barış olacağına gerçekten inanıyor musun ? "
Köstebek'in yazarı Michael Monahan'ın senaryosu aslında gayet epizodik .
Ürdün'de Al - Saleem isimli teröristin peşinden giden Ferris'in bir gizli operasyondan diğerine atlamasını izliyoruz .
Bu operasyonların anlatım yapısı hemen hemen aynı .
Gizli bakışlar ve fısıltılar ile hedef gözlemlenir , hedef takip edildiğinin farkına varır ve sahne ya gösterişli bir patlama , ya da etkileyici bir çatışma sahnesi ile sonuçlanır .
Fakat hikayeyi tekrar tekrar benzeri sahneleri izlemenin monotonluğundan kurtaran iki önemli özellik var .
İlk olarak Ferris'in Aisha isimli Ürdün'lü bir hemşire ( Golshifteh Farahani , ismi doğru yazmak yarım saatimi aldı ) ile kurduğu ilişki iki kültür arasındaki farkları dürüstçe ortaya koymakla kalmıyor , bu iki kültürün eşit oranda saygı ve empati ile ne kadar anlaşabileceğini fazla duygusallığa kaçmadan inceliyor .
Filmin ikinci ve en orijinal özelliği cep telefonu ile dünyanın diğer tarafında ölüm - yaşam kararları verirken keyifle kahvaltısını yiyip çocuklarını okula bırakmak gibi tipik orta sınıf Amerikan aile babası aktivitelerini gayet monoton bir yaklaşımla yerine getiren Ed Hoffman karakteri .
Russell Crowe'un düzeyli performansı ile hayat bulan Hoffman'ın bitmek bilmeyen şiddet karşısında edindiği kayıtsız tavrının Amerikan vatandaşlarının çoğunun benzeri umursamazlığına ayna tuttuğu bariz .
Ridley Scott , kamerasını Hoffman'a her çevirdiğinde karakterin ölüm emirleri verirken aynı zamanda aile babası aktiviteleri ile uğraştığını göstermeye emin oluyor .
Yalanlar Üstüne , DiCaprio ve Crowe'un dinamizmi ile güçlenen , sağlam ve eğlenceli bir tür filmi olduğu kadar karmaşık ve hassas konusunun üzerine dürüstçe gitmekten korkmayan bir casus gerilimi .
Irak temalı yeni bir filmin sonunda hak ettiği seyirciyi çekmesi dileğiyle .
