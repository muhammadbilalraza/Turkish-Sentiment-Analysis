Adım Susie .
Soyadımsa Somon , balık adı gibi .
6 Aralık 1973'te öldürüldüğüm zaman 14 yaşındaydım .
The Lovely bonesi / Cennetimden Bakarken , 90'ların harika çocuğu olarak tanınan ve Yüzüklerin Efendisi üçlemesi ile usta bir yönetmen olduğu tescillenen Yeni Zellanda'lı Peter Jackson'un son işi .
Film ülkemizde gecikmiş bir gösterim ile seyirci ile buluştu .
Açıkçası Stanley Tucci " en iyi yardımcı erkek oyuncu "
Oscar'ına aday gösterilmiş olmasaydı bu yerli film istilasında kaçırdığımız pek çok iyi film gibi bunu da izlemek pek mümkün olmayabilirdi bile .
Cennetimden Bakarken , Alice Sebold'un çok satan romanından uyarlanmış ve roman uyarlamalarının tuzağı olan " hikayenin ruhunu öldürme " tuzağına düşmeyen bir film .
" Yüzüklerin Efendisi " gibi sinemaya uyarlanması imkânsız görülen bir mitolojiyi dahi layıkıyla çeken bir yönetmenden de başka türlüsü beklenemez elbette .
Peter Jackson'dan , King Kong'dan 5 yıl sonra yine büyük bütçeli ve iddialı bir fantazya bekleyenleri ve sinemadaki bir bayanı " Aa , Peter Jackson'mu yönetmiş ! " diye şaşırtan filmin konusu bir aile dramına dayanıyor .
Daha yazının başında büyük bir huzurla spoiler verdiğim öykü ; anne , baba , alkolik anneannesi ve küçük kardeşleriyle mutlu bir hayat yaşayan Suzie'nin , komşuları Bay Harvey tarafından hunharca katledilmesi ve ailenin bu cinayeti umutsuzca araştırarak kızlarının katilini bulma çabalarını anlatıyor .
Buraya kadarı daha önce de izlediğimiz , özellikle TV filmlerinin pek meraklı olduğu mendil ıslatan bir dramken , işin içine Peter Jackson'la birlikte giren gerçeküstücü öğelerle hikâye bambaşka bir anlam kazanıyor .
Suzie ölmüş ama tamamen öbür tarafa geçememiştir .
Araf'ta kalmış bir ruh olarak , onsuz bir dünyada yaşayan herkesi ve özellikle katilini izlemekte , bir yandan da kendi imgelerinden oluşan düşsel bir Cennet'te mutlu olmaya çalışmaktadır .
Filmde Suzie'yi oynayan Saoirse Ronan ve " Bay Harvey "
Stanley Tucci özellikle iyiler .
Ekibin geri kalanı da ortalama bir oyunculukla işi götürüyor ama kendisini rol yapmaya çalışan bir meşe ağacı olarak nitelendirdiğim Mark Wahlberg her zaman ki gibi kötü !
Hem de çok kötü !
Her ne hikmetse hala böyle başroller kapabiliyor .
Aile dramını güçlendirmek adına uzatılmış birkaç anı saymazsak , karşımızda sarkmayan ve temposu düşmeyen bir film var ki , yönetmenin hikâye anlatma becerisi , özellikle gerilimin yükseldiği anlarda zirveye çıkıyor .
Uzun yıllardır Peter Jackson'la çalışan , Andrew Lesnie'nin , huzursuz ve yaramaz bir çocuk gibi dolanan kamerası bazen abartılı numaralar yapsa da tüm bu çaba , filmi standart bir yapım olmaktan kurtarıp farklılaştırıyor . Weta Digital'in " Cennet " tasvirleri ve filmin geri kalan efekt çalışması ise her zamanki gibi olağanüstü .
ILM'cilerin filmi izlerken kıskançlık nöbetlerine girip ayılıp bayılmaları kuvvetle muhtemel .
Filmde kuvvetle altı çizilen bir uyarı var : Yabancılardan uzak durun !
Normal gibi gözüken manyakların cirit attığı günümüz toplumunda insanlar zaten diken üstündeyken bu epey tedirgin edici doğrusu ama film uyarırken başına gerçekten böyle şeyler gelmiş insanlar için de çocuklarının gittiği " Cennet " i göstermesi ve oradaki mutluluğu tasvir etmesi ile bir terapi görevi üstleniyor ve bunu başarıyor da .
Sinemadan çıktıktan sonra kendimi 1,5 yıl önce ölmüş babamın orada çok rahat ettiğini düşünürken buldum .
Son tahlilde Cennetimden Bakarken , duygusal bir gerçeküstü drama .
İçinde epey bir gerilim de barındırıyor ama Peter Jackson'un bilinçli bir tercihle öyküyü bu kanaldan anlatmayıp bir rahatlama sağlamak istediği ortada .
Yönetmenin en iyi filmi değil ama bu yılın en iyilerinden biri .
Çocuğu olan ailelere ve ailesini seven çocuklara özellikle tavsiye ederim .
