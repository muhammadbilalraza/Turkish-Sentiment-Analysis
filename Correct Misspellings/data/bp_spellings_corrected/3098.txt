İngiliz erkekleri çok seksi oluyor , değil mi ?
Hele o aksanları yok mu ?
Konuştular mı insanın aklını başından alıyorlar !
Siz de böyle düşünüyorsanız , belki İki Aşk Arasında ( How to Make Love Like an Englishman )   adlı 2014 yapımı bu film bir nebze olsun ilginizi çekebilir .
Çünkü sadece bu ucuz klişe üzerine kurulmuş bir yapım karşımızdaki .
İki Aşk Arasında’nın sizi eğlendirmesinin , size iyi vakit geçirtmesinin bir anahtarı daha var !
Bütün kadınların artık yaşını başını almış bir adamın etrafında pervane olduğu bu sözde romantik komediyi , orta yaş ve üzeri bir ' kart zamparaysanız ' da sevebilirsiniz mesela .
Bu sıfat ağır kaçabilir ama “İlerleyen yaşına rağmen hala kadınların ilgi odağı olabileceğine dair bir fantaziye sığınmak isteyen ortalama her heteroseksüel erkek bu filmden zevk alabilir” tanımıyla yumuşatmak pek olası değil ; inanın kendiyle barışık , akıllı fikirli , seksist olmayan ve kadınları da et parçası gibi görmeyen bir adamın bu filmden keyif alması fikrini tahayyül edemiyorum .
Üniversitede romantik dönem şiirleri üzerine ders veren İngiliz bir edebiyat hocası var .  Pierce Brosnan .
Genç bir Amerikalı kızı aşık etmiş kendine .  Jessica Alba’yı .
Ama fırsatını buldu mu o dayanılmaz cazibesini başka kadınları ayartmaya çalışmak için kullanmaktan da çekinmiyor .
Şansına bu kadınlardan biri de genç Amerikalı sevgilisinin Latin güzeli üvey ablası çıkmasın mı ?  Salma Hayek yani .
Brosnan ve Hayek tel gibi geriliyor sonra .
Aralarında geçenleri Alba’yla paylaşmıyorlar ama birbirlerine de bir daha güvenmiyorlar .
Ve Brosnan’ı büyük bir sürpriz bekliyor .
Alba hamile !
Ve bu film aklı belli ki uçkurunda bir takım erkekler tarafından hayata geçirildiği için , güvenilmez kart zampara her şeyini bırakıp sevdiği kadınla beraber Amerika’ya taşınmayı bile kabul eden muhteşem bir babaya dönüşüyor göz açıp kapayıncaya dek .  Film boyunca da bu sığ adamın sadece arada öğrencilerine bir iki şiir okuyup romatik akım hakkında basmakalıp laflar ediyor diye çok mükemmel bir erkek olduğuna inanmamız isteniyor .
Kadınlar mı ?
Alba’nın tek derdi bir baba figürü bulmakmış aslında ve nihayetinde muhteşem İngiliz aksanıyla konuşan şövalye sevgilisini aldatıp terk ediyor .
Asıl izleyeceğimiz aşk onlarınki değil çünkü .
Brosnan ve Hayek üzerinden “nefretten doğan aşk” formülünü işletecek bu film .
Ama ille ki Hayek’i her fırsatta anadan üryan soyacak .
Çıplak baldırlarını , kalçalarını gözümüze gözümüze sokacak .
Zavallım Selma Hayek , İngilizce rol yapmayı da o kadar beceremiyor ki insanın sahiden içi parçalanıyor .
Mantığı , karakter ve duygu devamlılıklarına takılmayan ; insanı bezdiren laf kalabalığı içerisinde yer yer bir iki diyalog komiğiyle de gönlümüzü kazanmayı başaramayan ; maalesef son derece banal ve cinsiyetçi ; hemencecik unutsak daha iyi derdirten türden bir film İki Aşk Arasında .
Sırf Pierce Brosnan’ın karizmasına film yapacağız diye kasarak yola çıkarsanız böyle olur çünkü bu işlerde …
Twitter : aliercivan
