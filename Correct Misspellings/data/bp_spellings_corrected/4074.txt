Beyazperdedeki dalgın ve hüzünlü rollerine ve hepsine hayat veren beyaz yüzüne hayran olduğum Julie Delpy , kendi Fransız kimliği ve kişisel tarihi etrafında bir sinema kurmaya çalışıyor .
Çenesi düşük ve hayli gürültülü olmasına rağmen , bir tür Woody Allen ‘Zor Baba ( Meet the Parents ) ' sı olarak sevdiğimiz Paris'te 2 Gün ( 2 Days in Paris ) çok keyifliydi .
Fransız ve Amerikan kültürü arasındaki çatışmalar , karşı kültür kahramanlarına göndermeler ve Adan Jodorowsky ve Daniel Brühl gibi sürpriz oyuncular .
Yüzünüzde fazla zekice olmayan bir gülümsemeyle bitirdiğiniz ‘hoş ' filmlerden .
Kimi amatörlüklerine rağmen , kişisel , samimi ve keyifli bir denemeydi .
Yönetmenin aynı yolda New York'ta 2 Gün ( 2 Days In New York ) ' e imza atmasına şaşırmamak lazım .
Tabii arada bir Kontes ( The Countess ) kazası var , onu da unutmamak lazım .
Tatlı Julie , en çok Walerian Borowczyk gibi Avrupa sinemasının karanlık yönetmenlerine yakışan Kontes Bathory'e bir auteur edasıyla hayat verince , doğrusu pek olmadı .
Bu şeytani tarihi figür ona birkaç beden büyük geldi .
Ne demek istediğimi anlamak için kontes kostümü içindeki gözlerine bakmanız yeterli .
O zorlama şeytani bakış , gün ortasında gece sahnesi çekmek gibi .
Hafif , ama bağımlılık yapan bir Fransız avans - pop grubunun adı gibi çınlayan Gökten Bir Uydu Düştü ( Le Skylab ) , fazla uzaklara gitmeyen bir dönem filmi .
Fazla uzaklara gitmiyor ama bugünlerde fazla bulunmayan duygu ve düşüncelerin peşine düşüyor gibi .
Bir kere şuna iyice ikna olduk ; Fransız sinemacıların , kalabalık aile buluşmalarına özel bir zaafı var .
Büyükanneli , teyzeli , halalı , dayılı geniş yemek masaları , noel buluşmaları Fransız yönetmenleri çok çekiyor .
Julie Delpy de , uydu vakasının yaşandığı günlerdeki bir aile buluşmasının izini sürmüş filmde .
Bir tren yolculuğu üzerinden kendi geçmişine bir yolculuk yapmış .
Bizi bir anda iki düzine insanla dolu bir eve sokan film , uzun süre ‘kim kimdi ' , ‘neden herkes pazar günü karikatürleri kadar mutlu ' gibi düşüncelerle yalnız bırakıyor .
Demek istediğim şu ki ; ben küçükken babam akrabalarıyla neden konuşmuyor diye uzun uzun düşünürdüm .
Keyifli bir yaz günü , kendi evimize hırsız gibi girdiğimiz için kuzenimle birlikte sıkı ve haklı bir dayak yemiştik .
Kuzenim hırsız olmanın heyecanını yaşamak istemiş , ben de kendi evimize bir yabancı gözüyle bakmak istemiştim , hem böylece kaybettiklerimi bulurum diye düşünmüştüm .
Sıkıldınız değil mi ?
Çünkü çocukluk anılarımın sadece benim için bir anlamı var .
İşte Delpy son filminde bu hataya düşüyor .
Çocukluk anılarına fazla anlam yüklediğinden olsa gerek , filmin ilk yarısında akrabalar önünde yetişkin şovları ve artık ezberlediğimiz sıkıcı çocukluk mevzularıyla baş başa kalıyorsunuz .
Her yaştan çocuğun deliler gibi eğlendiği bir yazlık mekan diskosuyla filmin rengi biraz değişmeye başlıyor .
Bu sahnede kendi kendine elleri havada dans eden çocuğa bir anlam veremesek de , filmin karanlık tonu kendini gösteriyor .
İdeolojik tartışmalar , akrabalar arası akıl dışı ilişkiler gibi detaylar filmi ilginçleştirmeye başlıyor .
Ama yemek geç ve soğumuş geliyor .
Şüphesiz her oyuncu iyi bir yönetmen olacak diye bir şey yok , olmak zorunda da değil .
Bu konuda Delpy pek çok oyuncu - yönetmene göre daha iyi yapıyor bu işi .
Pazar günü hafifliğinde gevşek ve gerzek anlar yakalamayı iyi biliyor .
Çıplaklar kampı sahnesi , çıplak bir erkek karşısındaki ironik baba - kız duruşu keyifli mesela .
Ama işte ; geniş aile buluşmasında yaşananlar konulu çok film izledik bugüne kadar .
ingilizce Bergman , Woody Allen gibi bu işin ustaları var .
Bu film , yönetmeni için tarihe kalacak görsel bir anı defteri gibi , ona şüphe yok .
Ama bu buluşmanın , gayet iyi bildiğimiz ideolojik aile atışmalarının , komik şarkı ve taklitlerin ötesinde bir anlamı da olsaydı .
Keşke .
Her şeye rağmen New York'ta 2 Gün'ü çok merak ettiğimi ve yönetmenine güvenmeye devam ettiğimi ekleyeyim .
