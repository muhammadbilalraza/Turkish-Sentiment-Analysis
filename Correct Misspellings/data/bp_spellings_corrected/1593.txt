Chuck Palahniuk denince akla gelen ilk şey , David Fincher başyapıtı " Fight Club "
( Dövüş Kulübü ) olur doğallıkla .
Yazardan uyarlanan bu usta işi filmdeki atmosfer yaratma ve özellikle de kurgu becerisi , belki de tüm zamanların en çarpıcı ' emperyalizm eleştirisi ' formülünü de peşi sıra getirir .
Palahniuk denen çağdaş romancının marifetleri bu kadarla da sınırlı değil tabii ki .
Yazar , 10 kadar romanıyla çağdaş Amerikan edebiyatının yıldızlarından biri olmayı hak eden bir performansa sahip .
Onun ' çok satanlar ' listelerine giren ilk romanı olan 2001 tarihli " Tıkanma "
( Choke ) ise " Dövüş Kulübü " gibi çağdaş insana ve onun alışkanlıklarına yöneltir oklarını .
1980'lerin sonundan bu yana beyazperdenin müdavimlerinden olan ve ikinci ( hatta üçüncü ) sınıf rollerde görmeye alıştığımız aktör Clark Gregg , ilk yönetmenlik denemesinde Palahniuk imzalı romanı temel almakla iyi mi etmiş , pek emin değiliz .
Zira güçlü bir metni sinemanın kuralları içinde ' kompakt ' bir hale getirmek gibi zorlu bir uğraş için doğru isim olduğu söylenemez .
David Fincher'ın " Dövüş Kulübü " nü çekerken gösterdiği deha pırıltılarına Gregg'de rastlayamadığımızı söyleyelim öncelikle .
Ardından da hikâye anlatma becerisinin sınırlı olduğunu gözlemlediğimizi .
Temelde bir anne - oğul hikâyesi anlatıyor gibi görünse de , insan doğasının ' hastalıklı ' yüzünü deşifre etme niyetinde bir film " Tıkanma " .
Seks bağımlısı bir adamın , annesinin hastane masraflarını karşılamak için ' ilginç ' bir yönteme başvurmasını ve bunun sonuçlarıyla yüzleşmesini izliyoruz burada .
Seksin de başrollerden birini üstlendiği filmde aşka da bir pencere açmayı ihmal etmiyor senarist - yönetmen Gregg .
İnsanoğlunun ' kötü huylu ' bir organizma olduğunun altını çizerken , ' iyi olma ' çabasının afakîliğine de vurgu yapıyor .
Daha doğrusu Palahniuk imzalı metnin izini takip edip belli oranda da olsa tetikleyebiliyor filmin ritmini .
" Tıkanma " ya adını veren eylem , filmin de atardamarı aslında .
Baş karakterin bir sahtekârlık yöntemi olarak benimsediği ' yemek yerken boğulma numarası ' , onun kötülük tohumlarının yeşerdiği bir arena gibi .
İnsanların ' iyi olma ' ( daha çok kahramanlaşma ) içgüdülerini sömüren bu durum , karakterin annesinden devraldığı kimi alışkanlıkların ışığında kendine yol buluyor .
Bu da onun ' iki arada bir derede kalmışlık'ının nedenlerine götürüyor bizleri .
Oyunculuklarda problemsiz bir yapısı var " Tıkanma " nine .
Sam Rockwell'in her zamanki ' serbest vezin ' performansını keyifle izlerken , anne karakterinde Anjelica Huston da ona ayak uydurmakta zorlanmıyor , hatta bazı sahnelerde iki adım önüne geçiyor .
Kadronun İskoç transferi Kelly Macdonald , ' kilit ' bir karakteri canlandırmasına karşın etkisiz görünüyor .
Öte yandan baş karakterin kendisi gibi seks bağımlısı ( mastürbasyona takmış durumda ) arkadaşını canlandıran Brad William Henke , en az ana karakterler kadar dikkat çekici bir kompozisyon çalışması içine giriyor filmde .
İnsanoğlunun defoları üzerinde gezinen Palahniuk metnini sıkılmadan izlenen ama derinlik konusunda sorunları olan bir filme dönüştüren Clark Gregg , kendisine de bir rol biçtiği yapımla vasat bir yönetmenlik başlangıcına imza atıyor sonuç olarak .
Hissettirdiği şeyler açısından ' önemli ' gibi duran , ama sinemasal lezzet durakları açısından pek de tatmin edici bir noktaya ulaşamayan film , Amerikan bağımsız sinemasının ' sıradan ' örnekleri arasındaki yerini alıyor .
Chuck Palahniuk imzalı " Invisible Monsters " , " Haunted " , " Survivor " , " Rant " , " Diary " , " Lullaby " gibi romanların beyazperde haklarının satın alındığını , çekilme sıralarını beklediklerini de son bir not olarak ekleyelim .
