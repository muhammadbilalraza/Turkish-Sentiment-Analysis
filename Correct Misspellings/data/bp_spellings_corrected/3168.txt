Genellikle tutkulu ve saplantılı aşkların , aldatanların ve aldatılanların , acı çekenlerin , uyumsuzların , uyumsuz olmaktan haz duyanların öykülerini perdeye ve televizyon ekranlarına taşımasıyla da bilinen Benoît Jacquot , bu sefer arayı fazla uzatmadan izleyici karşısına çıkıyor .
James Hadley Chase’in kitabından beyazperdeye taşınan öykünün ikna kabiliyetinin ne kadar güçlü olduğu ise tartışma konusu !
Çoğunlukla ülkesinin bağrından kopmuş ve Hollywood arenasında adından söz ettirmeyi başaran güçlü isimleri , çizdiği karakterlerin etine kemiğine büründürme konusunda ısrarcı olan Jacquot ; bu sefer başrollere Isabelle Huppert ve Gaspard Ulliel ikilisini taşıyor .
Özellikle 20’li yıllarla birlikte kariyerinin en hızlı dönemine giriş yapan Huppert ile Hannibal Doğuyor sonrasında adını dünya arenasına duyursa da , filmografisini “az ama öz” minvalinde şekillendiren Ulliel ikilisinden beklenen performansı görebiliyor muyuz peki ?
Bu konudaki eksikliklere girişmeden önce sanırım hikâyeye kabaca göz atmamız lazım .
Bertrand genç , yakışıklı ve meslek tahmini konusunda karşısındakini yanıltmayacak olan iş bilir bir jigolodur .
Dış dünya ise onu aslen kelimelerin dehası olarak tanımaktadır .
Nitekim kendisi , jigolo olduğu dönemde hayata veda eden eski bir müşterisinin dahiyane fikrinin üzerine konmuştur .
Çalıntı fikre gelen eklemlemeler sonrasında ise sanat camiasının sayılan oyun yazarları arasında yer almıştır .
Bu yalan , genç adama her zaman ucundan köşesinden dahil olduğu o şatafatlı dünyanın sahibi olabilme fırsatı vermiştir .
Tabi böylesine hızlı ve plansız bir şekilde statü atlayan , beklemediği bir refaha kavuşan herkes gibi Bertrand’ın da dengesi şaşar .
Hak etmediği bir başarıya karşı açlık duymaktadır .
Yakın çevresi ise onun yeni üretimlerinin özlemini çekmektedir .
Bu bakımdan nihai akıbetinin 90’lı yıllarda müzik piyasasında at koşturan “one hit wonder” kaderdaşları ile benzeştiğini söyleyebilmemiz pekala mümkündür .
Asıl sorun ise çok daha vahimdir .
Evet .
Çalıntı metin genç adama bir statü kazandırmış ve onun dahil olmadığı bir sınıfa öylece sızmasına sebep olmuştur olmasına peki ya sonrası ?
İçinde bulunduğu camiada yoluna devam edebilmesi için yeniden üretebilmesi gerekmektedir .
Sahip olduğu ani popülarite ve kendisinden durmaksızın talep edilen taze kan ; Bertrand’ın köşeye sıkışmasını sağlar .
Dahası , yeni tiyatro metninin avanslarını çatır çatır tüketirken , alışık olduğu standartların da ufak ufak parmaklarının arasından kayıp gittiğini hissetmektedir .
Genç adam nihayetinde yeni bir hikâyenin peşinde düşmeye karar verir .
Henüz çok fazla yol kat etmemişken Eva adında bir eskort ile tanışır .
Başlangıçta , sahip olduğu şöhret ile bu gizemli kadını etkilemeye çalışan ve aradığı öykünün kokusunu Eva’nın bedeninde aldığına inanan Bertrand ; kadının kendisine karşı olan direncine ve garip çekiciliğine kapılır .
Jacquot tam da bu noktada ; Chase’in kısmen de olsa orijinal notalara vuran öyküsündeki karakterleri , bayağılaşmaya başlayan birer stereotip formuna büründürmeye başlar .
Bertrand’ın saplantısı o kadar hızlı ve dolaysız bir biçimde gelişir ki ; Eva ile olan münasebetinin inandırıcılığı yer yer yumuşar .
Bir tarafıyla da Nick Curran ile Catherine Tramell arasındaki obsesyon zengini münasebetin bir benzerine tanıklık ederiz ( ki Chase’in 47 tarihli öyküsünün , emsallerine ilham olabilmesi de pekala ihtimal dahilindedir ) .
Sonrasında ise Bertrand da kader ortağı diyebileceğimiz Curran gibisinde bir çıkmazın içine düşer ve Eva’ya yaklaştığı her adımda dibe doğru çekilir .
Bundan sonrasında ise kimin kedi kimin fare olacağı birkaç fersah öteden çıplak gözle fark edilebilecek bir ihtiras ağı örülür .
Jacquot , sırtını dayadığı metne , açık bir biçimde - biraz da zorunlu - modern revizyonlar getirmek zorunda kalmıştır .
Ülkemizde de Milliyet tarafından Cinayet Meleği Eva adıyla basılan kitapta Clive Thornston , arkadaşı olan John Caulson’un ölümünün ardından , onun yazdığı bir oyunu kendisi yazmış gibi davranır .
Fakat tek atımlık barutunun ekmeğini yiyen Bertrand’ın aksine Clive ; kitaplar yazarak kariyerini sürdürür .
Fakat tüm yaratım trafiğinin ardından yaratım sıkıntısının kucağına düşer .
Eva ile tanıştığı andan itibaren ise yakın çevresinin yaptığı tüm uyarılara rağmen fırtınaya kapılır .
Jacquot , bu küçük revizyonlar dışında öykünün genel iskeletine mümkün mertebe sadık kalık ve elindeki malzemeyi serbest bir uyarlamaya dönüştürmez .   
Her ne kadar ortaya koyduğu yapıtların nitelikleri tartışmaya açık olsa da Benoît Jacquot’yu sinema işçiliği konusundaki ısrarı sebebiyle yürekten tebrik etmek gerekir .
Bu yıl , kameranın arkasındaki kırk dördüncü yılını deviren Jacquot , ağırlıklı olarak televizyon projeleri ile parlattığı kariyeri boyunca kameranın hem önünde hem de arkasında büyük bir emek var etti orası kesin .
Fakat son yıllarda belli aralıklarla üreten yönetmen , son olarak 2015 yılında Oda Hizmetçisinin Günlüğü ile de eleştirmenler kanalında aradığını bulamamıştı .
Don DeLillo’nun kitabından Julia Roy tarafından uyarlanan Â Jamais de öncülünün kaderine benzer bir kader paylaşmış ve Mathie Amalric ve Julia Roy’un varlığına rağmen pek de dikkate alınmamıştı .
Mutlak üretkenliğini Eva ile taçlandıran emektar yönetmenin , yeni nesil izleyiciyi çekecek cinsten bir öyküye imza attığını söyleyebilmek ise biraz zor .
Kendine has zerafetinden ve çekiciliğinden hiçbir şey yitirmeyen Isabelle Hupert’i izlemek halihazırda –ve en kötü haliyle bile - başlı başına bir zevk olsa da ; Gaspard Ulliel’in aklı bir karış havada Bertrand portresine yürekten inanabilmek biraz zor .
Nihayetinde türe tam olarak hakim olmayan izleyici için bile pek az çekicilik barındıran Eva , türün meraklılarını da bol bol esnetecek bir mahsul olmanın ötesini pek de göremiyor .
