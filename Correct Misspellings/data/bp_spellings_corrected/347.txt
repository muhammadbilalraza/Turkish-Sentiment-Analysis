Animasyon filmler diyarının artık birbiri ile yarışan , sadece görsellik ve mesajları ile değil , içerdiği zeka dolu espirilerle de parladığı günümüzde öne çıkmaz zor iş .
Oyuncak Hikayesi gibi efsaneler ile bambaşka bir seviyeye ulaşan tür , Sevimli Canavarlar ve Buz Çağı benzeri yapımlarla da büyük küçük herkesin gözbebeği haline geldi .
Kayıp Balık Nemo’nun da yüreklerde özel bir yere sahip olduğu animasyonlar günümüzde ise bir ileri , bir geri diyerek yola devam ediyor .
Arada bir vizyona giren oldukça başarılı yapımları saymazsak , Hollywood’un alışıldık ‘seri üretim’ mantığı bu janra için de belaya dönüştü .
Nitekim az önce de dediğim gibi , sinema salonlarına uğrayan ve şaşırtan filmler de mevcut .
Bunlardan taze bir örnek ise şu an vizyonda olan Ferdinand .
1936 tarihinde basılan aynı adlı bir çocuk kitabından uyarlanan film , hem mesaj vermeye gayret eden hem de bunu didaktik bir havaya bürünmeden , eğlenceli bir dille yapan bir hikayeye sahip .
Ancak önemli bir fark var .
Orijinal kaynak , şiddet , kavga ve ayrımcılık konusunda çok daha sert ve akılcı bir söyleme sahipken , beyazperdede izlediğimiz versiyonu biraz daha ‘yumuşak’ .
Pek tabii bir çocuk kitabından , Saramago romanlarındaki eleştirel dili beklemek olmaz ancak o yıllarda bile boğa güreşleri üzerinden çocukları bilinçlendiren bir eserin filminden bahsediyoruz .
Aradan geçen onlarca yıl ve daha bilinçli bir insanlık sözkonusu iken , daha pembe bir tablo biraz yavan kaçıyor .
Hikaye bizi Ferdinand adında küçük bir boğanın hayatına buyur ediyor .
Babası ve diğer boğa arkadaşları ile birlikte güreşlere hazırlanmak için beslenen ufaklık , diğerlerinin aksine şiddete tamamen karşı .
Çiçekler , doğa ve diğer dost hayvanlar ile mutlu bir hayat geçirmek isteyen Ferdinand , babası bir gün güreşten geri dönemeyince çareyi kaçmakta buluyor .
Şans eseri küçük bir kızla tanışıyor , o ve çiçekçi olan babasının yanında yepyeni bir yaşama adım atıyor .
Hızla büyüyen boğa , sahip olduğu güç ve ürkütücü heybetine rağmen iyiliğinden hiçbir şey kaybetmiyor .
Çok sevdiği insan arkadaşı Nina ile mutlu mesut geçinip giderken , günlerden bir gün çiçek festivalindeki bir kaza yüzünden kendini başka bir çiftlikte buluyor .
Öfkeli ve vahşi zannedilen boğa , güreşlere katılması için Nina’dan uzakta , kurtuluşunu arıyor .
Filmin hikayesi ve ilerleyişi büyük sürprizlerden uzakta , işin suyunu çıkartmadan ufaklıklara gerekli mesajları ileten , daha fazlasını yapma şansı varken güvenli sularda kalmayı tercih etmiş .
İnsanların ne derece kötü ve güvenilmez olabileceği , öte yandan şiddet olmadan da yaşanabileceğini gösteren Ferdinand’ın serüveni , Nina’nın enteresan köpeği , çiftlikteki Keçi Lupe , üç absürt kirpi , ukala atlar ve önünü zor gören bir başka dost ile sürükleyici bir şekilde ilerliyor .
Lupe , dostumuza bir bakıma hocalık yapıyor , Ferdinand ise buradan nasıl ‘hep birlikte’ kaçabileceklerine dair planlar yapıyor .
İşin özünde ise ‘olduğun gibi kalmak ve şiddet karşıtlığı’ yatıyor .
İlk üç Buz Çağı ile Rio ve Rio 2 animasyonlarına imzasını atan deneyimli isim Carlos Saldanha’nın yönetmenliğini yaptığı çalışma , sadece küçükleri değil , eğlenmek isteyen büyükleri de memnun edebilir cinsten .
Hatta bazı küçük göndermeler daha çok onlara yönelik .
Ayrıca daha önce beraber çalıştığı Thomas Cardone sayesinde , görsel açıdan da oldukça tatmin edici bir animasyon sunmuş Saldanha .
Gözünü biraz korkak alıştırmış ve Buz Çağı gibi adını tarihe yazdırabilecek karakterlere ( Sid desek ? ) sahip olmasa da , Ferdinand eğlenmek isteyen her yaştan sinema izleyicisine hitap eden , keyifli bir izlencelik .
burcinaygun@gmail.com
