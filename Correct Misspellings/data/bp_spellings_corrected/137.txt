Son yıllarda sayısı artan tiyatro oyunlarının sinema uyarlamalarına bir yenisi daha eklendi .
Florian Zeller’in , 2012 yılında Paris’te sahnelenmeye başlanan ve daha sonra Avrupa’yı gezerek birçok ödüle kavuştuğu tiyatro oyunundan , yine kendisi tarafından uyarlanan The Father , bu furyaya katılan son film oldu .
Oscar ödüllü oyuncular Anthony Hopkins ve Olivia Colman’ın başrollerini üstlendiği film , yaşı ilerledikçe , zaman algısından , kendi zihninden ve hatta her şeyden uzaklaşan bir adamın yaşadıklarına ve kızının çıkmazlarına odaklanıyor .
Mark Gatiss , Olivia Williams ,  Imogen Poots ve Rufus Sewell’ın da ufak rollerle eşlik ettiği filmin , en iyi film dahil altı dalda Akademi Ödülü adaylığı kazandığını da hatırlatarak filmimize geçelim .
Filmin her şeyden evvel demans belirtileri ve akla gelebilecek diğer nörolojik rahatsızlıkların tasviri anlamında korkutucu bir deneyim olduğunu söylemek gerekiyor .
Bugüne kadar , bu tarz filmlerde olaya hep dışarıdan bakmış , bu sorunları yaşayan insanların yaşadıklarını anlamak yerine , perdeye / ekrana bir yakınları gibi konumlanmıştık .
Hatta bu filmler , anlamak yerine acıma duygusunu körüklemiş ve gerçeklikten uzaklaşmaya da sebep olmuştu .
Bu kez , tamamen kişinin zihninin içine giriyoruz ve yaşanılanları deneyimleme olanağı buluyoruz .
Bu durum da olması gerektiği gibi gerilim ve korku dolu bir deneyime yol açıyor .
Zihnin karmaşıklığı , zaman sıçramaları , farklı yüzler görmek ve gerçeklikten sürekli kopuş hiç bu kadar net perdeye yansımamıştı .
Daha doğrusu , “kişinin zihninden” neredeyse hiç bu kadar doğru aktarılmamıştı .
Bunları yaparken , Zeller’in tiyatro deneyimiyle oluşturduğu ve mükemmel oyuncuların büyük katkı verdiği karakter oluşum becerisi , diyalogların gücü ve kurgusal anlamdaki mükemmel ayar filmin başarısını da körükledi .
Çarpan kapıların ardından gelen zamansal atlamalar , diyaloglarla gelen tutarsızlıklar ve bir yere kadar ne olduğunu tam anlayamadığımız olay örgüsü , bahsettiğim deneyimi en yükseğe taşıdı .
Öyle başarılı bir atmosfer becerisi var ki , izleyici olarak hem empati kurmak , hem de bir yandan zihnimizle oynanması bu film için olabilecek en başarılı anlatımı da beraberinde getirdi .
 Elbette , demans sorunları dışında da filmin bazı dertleri ve karakterler üzerinden kurduğu , sorgulatıcı konuları mevcut .
Demans durumunda bile kibrine yenik düşen , yardımı reddeden bir İngiliz beyefendisi profili yansıtılmış .
Burada baba olmak ve bunu kullanarak edinilen bir tahakküm sorunsalı da var .
Öte yandan , kendi hayatını çizmek isteyen , bunu yapmak için babasına bir bakıcı bulmak ya da bakımevine yatırmak seçeneklerini düşünen bir çocuk profili de karşımızda .
Burada , tam olarak ne yapılması gerektiği ya da hayatların nasıl çizilmesi gerektiği gibi soruların cevapları Zeller tarafından net olarak veriliyor ama yine de izleyici , “biz olsak ne yapardık ? ” gibi bir soruyla da baş başa bırakılıyor .
Özellikle de kadının hayatını birleştirmek üzere olduğu adam ve onun kötü davranışları / söylemleri , aslında net olan gidişatı sorgulamamıza sebebiyet veriyor .
Belki de net bir senaryo tuzağı olarak filme giydirilmiş olan karakter , bağlılık yerine kendi hayatını çizmeyi hak eden karakterin geleceğini de düşünmemizi sağlıyor .
Sonuç hanesinde ise her şey berrak .
Zeller’e göre , herkes kendi kaderini yaşayacak ve bunu kabullenecek , kabullenmeli .
Gelelim Oscar adaylıklarını da kapan muhteşem ikiliye .
Olivia Colman , son yıllarda hangi projede yer alırsa alsın zaten harika bir performans sergiliyor ve bunun karşılığı olarak yakın zamanda bir Oscar Ödülü de kazandı .
Bu performansıyla da kazansa kimsenin itiraz edeceğini sanmıyorum .
Yine , karakterinin izin verdiği ölçüde kusursuz bir performans sergilemiş .
Hopkins’e gelecek olursak ; sanki 90’lardaki akıl almaz performanslardan sonra köşesine çekilmiş ve yeni bir dönem beklemiş , o dönemi de şimdi bulmuş .
Hem geçen sene Oscar adayı olduğu Two Popes , hem de bu film tekrar gösteriyor ki Hopkins muazzam bir aktör .
The Father performansı , parmakla sayılabilecek kadar az oyuncunun sergileyebileceği gerçeklik ve kusursuzlukta .
İkinci Oscar ödülü için belki de o sene , bu sene .
Hopkins’in filmin her karesinde gittikçe büyüyen ve finalle de patlamasını yapan performansı , biraz daha demlendiğinde belki de gelmiş geçmiş en iyiler arasındaki yerini alacak .
Florian Zeller , ilk yönetmenliği için harika bir işe imza atmış .
Yaşlılık , bağ , kader , ebeveynlik ve bunları eksenine alan zihin bulanıklığı , eşine az rastlanır gerçeklikte ve korkutucu bir şekilde perdeye yansıtılmış .
Muhteşem oyunculukları , harika kurgusu ve anlatımındaki yüksek başarı , The Father’ı rahatlıkla yılın en iyileri arasına sokuyor .
