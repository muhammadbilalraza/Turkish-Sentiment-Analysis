Get Out ile seyirci ve eleştirmenler nezdinde ciddi başarı yakalamakla kalmayıp , kültürel bir fenomen de yaratan Jordan Peele , korku / gerilim sinemasında uzun süredir arka planda kalan toplumsal eleştiriyi türe geri döndürmüştü .
90. Oscar Ödülleri’nde En İyi Orijinal Senaryo Ödülü’nü kazanmaya kadar ilerleyen bir tık abartılmış ancak abartılması kabul edilebilir yolculuk , Peele’nin ikinci uzun metrajına olan merakı büyütürken , doğal olarak omuzlarındaki yükü de arttırdı .
Son yılların en dahice kurgulanmış fragmanları , abesle iştigal ‘Yeni Hitchcock’ benzetmeleri , başyapıt kelimesinin ayağa düşmesinden mütevellit ister istemez kendini var eden yargı çeşitliliklerinden sonra Us’ı deneyimlemek , ‘bize kolay Peele’ye zor !
Yönetmenin The Twilight Zone hikayelerine olan takıntısının , filmlerine olan tesiri gözden kaçacak gibi değil .
Dizinin yakın zamanda izleyeceğimiz yeni versiyonunda hem yapımcı hem de anlatıcı olarak yer alacak olan Peele , filminin temelinde alacakaranlık hikayelerine öykünüyor .
Bu yapıya eklemlenen ev istilası ve kabusa dönen tatil temalarının varlığıyla bir çeşit egzersize dönen Us , öncülü kadar yenilikçi olmasa da ‘tek seferlik başarı’ tamlamasını Peele özelinde kullanamayacağımızı gösteren ciddi bir eğlence barındırıyor .
1986 yılında açılan filmde küçük Adelaide ile tanışıyoruz .
Gözünüzde Jaws’ın geçtiği Amity Island’ı düşünerek canlandırabileceğiniz sahil şeridinde ailesiyle lunapark eğlencesine gelmiş bu küçük kız , ebeveynlerinden ayrılıp kaybolduğu dakikalarda kendini aynaların olduğu o deli işi konseptte buluyor .
Burada gördüğü kendinden bağımsız hareket eden yansımasının yarattığı travma , aradan yıllar geçse de atlatılacak gibi değil .
Günümüze atladığımızda Adelaide’nin çekirdek ailesiyle aynı destinasyondaki yazlık evlerine gittiğini görüyoruz .
Peele , ailenin fertleri ve bu fertlerin birbiriyle olan ilişkilerini , her birine dikkat kesilerek çok kısa sürede seyircisine aktarıyor .
Yaptığı bu hamle ‘bir şeylerin yolunda gitmediğini hisseden’ Adelaide’nin korkularının gerçekleşmeye başlamasıyla değer kazanıyor .
Evleri adeta kendilerinin ikizi olan kırmızı kıyafetli ‘onlar’la istila edildiğinde , hiç düşünmeden kaygılanmaya başlamamızın sebebi bu .
İki ailenin yüzleşmesinin filmin tek güzergahı olduğunu sanmayın zira bu sadece bir başlangıç .
Peele’nin elindeki oyuncaklar bu sefer daha fazla ve o da bu oyuncaklarla en uç noktalara gitmekten imtina etmiyor .
Filmin neredeyse yarısına tekabül eden ev istilası bölümünde yönetmenin ne menem yeteneklere sahip olduğunu bir kez daha görüyoruz .
Peele’nin yönetimi , komedi geçmişini sos olarak katsa bile iğreti durmayan gerilim anlarında ciddi anlamda göz kamaştırıyor .
Kamerasını , olumsuz istisnalara şans vermeden her daim en doğru yere koyuyor , yaklaşmakta olan tehlikeyi somutlaştırıyor .
Kötü karakterleri iyi karakterlerin şeytani yansımaları olarak tasvir etmesi , tahmin edilebilir davranış kalıplarını yok ediyor .
Son yıllardaki  en ciddi ‘diken üstünde durma’ bölümünü geride bıraktığımızda , filmin çapı büyüyor ve yaratılmaya çalışılan bir mitolojinin ilk safhalarına adım atıyoruz .
Beklentimizi boşa çıkarmayan bir hamle bu ama mitolojinin sağlam olup olmadığı oldukça tartışmalı .
Film , mekan ve içerik olarak daha büyük alana yayıldıkça yalpalamaya başlıyor .
Peele’nin kafasındaki şeylerin Get Out’taki kadar spesifik bir temele dayanmamasını sebep olarak gösterebileceğimiz bu halin sonu gelmeyen enfes sekansları da beraberinde getirdiğini göz ardı etmemek gerek .
Peele , beynindeki hiçbiri kötü olmayan ama bir araya geldiklerinde raydan çıkan fikirleri üstümüze boca ededursun , biz de sayısız metafor arasından anlam katabildiklerimize tutunuyoruz .
Hayatta her şeyi olanlar ve hiçbir şeyi olmayanlar arasındaki farkı alt tabakayı tünellere hapsederek bize geçiren film , ülkenin sadece dışarıya olan sınırlarıyla değil kendi içindeki sınırlarıyla da ilgileniyor .
Özellikle Trump’ın göreve gelmesinden sonra iyice ayyuka çıkan yabancı düşmanlığına kafa yormadan önce , Amerikanların sivil savaştan beri birbirlerini öldürmeye ne kadar meyilli olduğunu hatırlamak daha mantıklı .
Kötücül ikizlerin liderine sorulan ‘siz kimsiniz ? ’ sorusunun ‘biz Amerikalıyız’ diye yanıtlanması , verilmek istenen mesajı çok net anlatıyor .
Finalini bağlamaya çalışırken fazlaca açıklama yapması gereken film , bunu karakter ağzından dökülen bir motivasyon konuşmasıyla bize verince nur topu gibi bir hayal kırıklığı anına şahit oluyoruz .
Hand Across America projesi , tavşan delikleri ve sınıfsal farklılıklara yapılan göndermelerle sona geldiğimizde mutlak bir başarıya tanık olmasak da ‘ne güzel bir yolculuktu ama ! ’ cümlesi dökülüyor dudaklarımızdan .
Şahsım adına ; Us , günahlarıyla sevaplarıyla Get Out’tan daha iyi bir film .
Daha korkutucu ve daha eğlenceli olmasının yanı sıra Peele’nin yönetmen olarak büyük bir adım daha atmasını sağlıyor .
Senarist olarak attığı küçük geri adımı görmezden gelebilmemizin en büyük nedeni de bu .
