Uyuşturucu bağımlılığı temalı filmler festivallerin ve marjinal izleyicinin tercihi olmuşlardır hep .
Büyük bir ihtimalle , bu ilginin sebebi , bu temalı filmlerin insan psikolojisine en yakın plan bakabilen filmler olmasıdır .
İnsancıl büyük bir mücadelenin verilişini gözlemlemek bize kendi insanlığımızı daha da çok hatırlatıyor sanki .
Trainspotting’in bu mücadeleye oldukça gerçekçi , keskin ve koyu yaklaşımı , ondan sonra gelen filmlerin de izlediği bir yol oldu .
İçine düşülen uyuşturucu bataklığı ( bkz. Türk Sineması’nda uyuşturucu temalı filmler ) , daha da filtresiz , daha da stilize edilerek anlatılmaya başlandı .
Candy de bu yoldan sapmıyor , ama aynı zamanda işin içine aşk bağımlılığını da katarak , oldukça ağır bir insan dramı yakalıyor .
Heath Ledger’ın ve Abbie Cornish’in canlandırdığı ikili aşkı ve eroini doyasıya yaşayarak , hayatı da doyasıya yaşadıklarını düşünüyorlar .
Ama artık her ikisinin kendilerine zarar verdiği noktada vazgeçememeleri , her iki şeyi de bağımlılık seviyesine taşıyor .
Bundan sonra herşey düşüşe geçiyor .
Lirik anlatımı ile duygusal mücadelenin nüanslarına sadık kalmaya çalışmış bir yönetmenin izleri tüm film boyunca hakim .
Dramatik seviyesi sürekli yüksek bir hikayenin bağımsız film tadı , filmin ayaklara yere basmasında oldukça etkili olmuş .
Sade , ama yine de etkileyici bir tavır gözleniyor .
Özellikle iki başrol oyuncusunun harika performansları ile daha da bir etkili .
Abbie Cornish Nicole Kidman’ın ilk filmlerindeki halini hatırlatıyor .
Oscar’a doğru yürüyen genç bir aktris olduğunu ispatlıyor adeta .
Film üzerine söylenebilecek tüm bu olumlu eleştirilere rağmen , nedense bağımsız sinemanın içine düştüğü rutinlikten kurtulmayı başaramayan bir film daha var karşımızda .
Üzerine çok şey yapılmış edilmiş bir temanın kapağını tekrar açmak büyük bir cesaret istiyor , ama bir o kadar da yeni şeyler gerektiriyor .
Her filmin bu tema üzerinden yeni bir yol açmasını bekliyoruz ister istemez .
Bilindik bir düşüşü iki genç kişi üzerinden takip ederken sıkılmıyoruz söylenmiyoruz ama filmden çıkınca da yenilendiğimizi hissetmiyoruz .
İyi yapılmış bir film olduğuna şüphe yok , ama yapılışı renksiz kalmış .
Hatta dünya ve cennet gibi bölümlere ayrılmış bölümler ile stilize edilmiş artistik bir film havasına sokulma gayretine rağmen .
Bu filmden de anlaşılıyor ki , iyi yönetmen ile fark yaratabilen yönetmen arasında çizgiyi çizmek gerekiyor .
Todd Solondz , Spike Jonze , Hal Hartley gibi yönetmenlerin bağımsız sinema içinde tekrarlana tekrarlana kullanılan konulara devrimsel nitelikteki özgün yaklaşımlarını gördükten sonra , Neil Armfield’in ifadesindeki sıradanlık gerçekten göze batıyor .
Yine de vizyonda Candy gibi filmler görmek güzel .
