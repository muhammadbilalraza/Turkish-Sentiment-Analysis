“Mühendis değilsin , tasarımcı değilsin .
Duvara bir çivi bile çakamazsın .
Nasıl oluyor da günde 10 defa Steve Jobs bir dahi cümlesini duyuyorum .
Sahiden sen ne yapıyorsun ? ”
“Müzisyenler enstrümanları çalar , ben ise orkestrayı yönetirim . ”
Apple’ın iki ortak kurucusu Steve Jobs ve Steve Wozniak arasında geçen bu diyalog filmi özetler nitelikte .
Teknolojiye yeni bir boyut getirdiğine hemfikir olduğumuz Steve Jobs , geleceği ben yarattım dediğinde aslında hiç de abartmıyordu .
Bu dahi adamın biyografisini yazan Walter Isaacson’ın kitabından uyarlanarak sinemaya aktarılan filmin yönetmenliğini Danny Boyle , senaristliğini ise Oscarlı senarist Aaron Sorkin üstleniyor .
Danny Boyle ve Aaron Sorkin ortaklığından sıradan bir film beklemiyorduk , dürüst olalım .
Beklentilerimiz de boşa çıkmadı …  Ashton Kutcher'lı Jobs filminden sonra bu yapım ilaç gibi geliyor desem abartmış olmam .
2013 yapımı Jobs'a göre daha özenli ve titiz bir film olduğu yüzde yüz bir gerçek .
Steve Jobs’ın hayatını üç evrede izleme şansı bulduğumuz bu biyografik film yükseliş , çöküş ve yeniden yükseliş olarak bölünmüş .
21. yüzyılın dâhileri arasında gösterilen Jobs gerçekten mükemmel biri miydi ?
Yoksa hırsları ve egosu altında sakladığı başka bir yüzü daha var mıydı ?
Film , Jobs’ın hayatındaki üç önemli dönüm noktasına odaklanıyor .
1984’teki Macintosh lansmanı , 1988’de Apple’dan kovulması ve 1998’deki iMac lansmanı .
Bu üç önemli dönüm noktasının öncesinde yaşadığı olaylara an be an şahit oluyoruz .
Üç önemli dönüm noktası yanında bir de babalığını kabul etmekte zorlandığı kızı Lisa ile olan ilişkisi hikayede fazlaca yer buluyor .
Aaron Sorkin’i bilen bilir .
Yaratıcı senarist uzun , hızlı ve aralıksız diyaloglarıyla meşhur .
İzlerken bir an bile nefes aldırmayan diyaloglar Steve Jobs’ta da var .
Sorkin’in durmadan akan senaryosuna Boyle yeni bir şey daha eklemiş : Yürü ve konuş .
Yürürken bile durmayan , es vermeyen konuşmalar filmden kopmanıza asla izin vermiyor .
Biz buna Boyle – Sorkin mucizesi diyoruz .
Teatral ve senaryo kurgusunu yaratıcı bir şekilde birleştiren yönetmen Boyle , ortaya tadından yenmez bir yapım çıkarıyor .
Diyalogların uzunluğu takip etmeyi bir nebze olsa zorlaştırsa da bu diyaloglardan keyif almaya asla engel değil .
Diyaloglar uzadıkça Jobs’ın egosu ve hırsı karşısında bakakalıyor , aynı zamanda yanlış yaptığını bilse bile kabul etmeyişlerine anlam veremiyorsunuz .
Belki de bu yüzden Jobs Jobs’tur , kabul ediyorsunuz .
Bu yıl üç başarılı yapımda izleme fırsatı bulduğumuz Michael Fassbender , Steve Jobs’ı neredeyse kusursuz canlandırıyor .
metot oyunculuğu konusunda aklında soru işaretleri olanları bile şaşırtan Fassbender ne kadar yetenekli bir aktör olduğunu bir kez daha gösteriyor .
Üç farklı yılda geçen film sanat yönetimi açısından , geçtiği dönemlerin saç , makyaj ve kostümlerini birebir yansıtıyor .
Öyle ki filmin atmosferine ayak uydurmakta hiç zorlanmıyorsunuz .
Sinemasal gerçeklik duygusunu arttırabilmek için yönetmen Boyle ilk dönemde 16 mm , ikinci dönemde 35 mm ve üçüncü dönemde ise dijital film kullanarak filmine verdiği özeni yeniden ispat ediyor .
Özellikle ışık kullanımı ve görüntü yönetmenliğinin muazzamlığı film boyunca dikkatinizi çekecektir .
Artık ikonikleşmiş Steve Jobs’ın dahiliğine bir kez daha ikna olmak istiyorsanız bu filmi kaçırmayın . twitter . com / ekinlimonj
