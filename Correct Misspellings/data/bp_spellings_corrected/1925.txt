90'ların tam orta yerinde , Kevin Williamson denen bir adam , Scream ( Çığlık ) adlı film için yazdığı senaryoyla sadece korku türünün değil tüm bir dünya sinemasının içinde yeni bir eğilime öncülük etti .
Korku türü içinde Williamson'ın dışında Joss Whedon gibi başarılı yaratıcıların da kimi iyi örneklerinin altına imza attıkları çeşitli sinema filmleri ve / veya televizyon dizilerinde göze çarpan bu eğilim , hem türün gereklerini yerine getirme hem de türü yapıbozuma uğratarak bir nevi kendi kendisinin parodisi olarak işleme şeklinde tezahür ediyordu .
Doksanlar sinemasıyla birlikte , özellikle işlenecek konuların da artık tükendiğine dair bir inanışın uzantısı olarak , sinema kendisine bakmaya başlamıştı .
Belki diğer farklı sanat formlarında da gözlendiği üzere , referanslar üzerine kurulu bir hikaye anlatma yolu izleniyor ve bu , ister seyirci ister senarist ister yönetmen olsun , tüm sinefillere yeni bir keyif alanı sağlıyordu .
Filmleri , bize başka filmleri hatırlattıkları ölçüde sever olduk .
Artık anlatacak yeni öyküler kalmadığına ikna olmuş sinemacılar , içlerine dönüp sinema sevgilerini çözümlemeye ve perdeye yansıtmaya başladılar .
Tüm sinemalarını , bırakın sinema tarihini , sadece kendi filmleri arasındaki ilişkiler , referanslar üzerine kuran yönetmenler tanıdık .
Çeşitli türler içinde kimi iyi kimi kötü örnekler arasında , en öne çıkanlar , bu " sinefil faktörü " nün belirleyici isimleri Kevin Williamson ve Quentin Tarantino oldu belki de .
Rezervuar Köpekleri'nden Çığlık üçlemesine ; oradan Donnie Darko'ya ve Kill Bill'e , birçok örnek , biz sinefillere büyük keyif verdi .
Okul'u da bu eğilimin son halkalarından biri olarak okumak yanlış olmaz .
Hayalet Kitap'tan Okul'a giden yolda Doğu Yücel - Taylan Biraderler denkleminin çok yerinde olduğu açık .
Roman , kendini , daha ilk sayfada önümüze çeşitli filmlerden alıntılar koyarak tarif ediyordu .
Doğu Yücel gibi Taylan biraderler de açıkça sıkı sinefiller .
Tüm benzerleri gibi , onları sinema yapmaya sürükleyen de bu film izleme aşkları .
Taylan biraderlerin , romandaki referanslar zincirini , ekledikleri yeni halkalarla iyice zenginleştirdikleri de kesin .
Ama kaçırılan bir nokta var .
yukarıda bahsettiğim eğilimin en başarılı örneklerine baktığımızda karşımıza çıkan , düz biçimde alıntılar yapmanın ötesinde , hepsinin ele aldıkları türe , biçime , filmlere , yönetmenlere , yeni birer yaklaşım getirdikleri .
Önünde sonunda hepsinin kendi üslubunun , derdinin olduğu .
Tamamıyla eklektik olsalar bile , hepsinin özgün olmayı başarabildiği .
Okul bunu başaramıyor ne yazık ki .
Bir " okula giriş " sahnesini aynı şekilde çekmekle Donnie Darko'ya hoş bir saygı duruşunda bulunabilirsiniz .
Ama sıra içerikte boy ölçüşmeye geldiğinde , alıntı yaptığınız ders kitaplarındaki tanımlamalardan daha derin bir şey koyamıyorsanız ortaya , başarılı kabul edilebilir misiniz ?
Karakterlerinizden birinin üzerine bir filmin tişörtünü giydirmek , belki o filmi hatırlayan ve sevenlerin yüzünde hafif bir gülümseme belirmesini sağlayabilir ama söz konusu sinemasal anlayış bundan daha sofistike numaralar gerektirir diye düşünüyorum .
Şu sıralar vizyonlarımızda olan Tarantino'nun dördüncü filmi bize eşi bulunmaz bir mukayese fırsatı sağlamıyor mu ?
Tarantino , tutkunu olduğu bir türe karşı saygı duruşunu ilk kez bu kadar saf bir şekilde sunmadı mı bize Kill Bill'de .
Ama filmin bir kolajdan öteye gidemediğini söyleyebilir miyiz ?
Tarantino , tamamını daha önce gördüğümüz bir malzemeden yepyeni , taptaze bir film çıkarmamış mı ?
Okul bu anlamda amacına ulaşamamış bir film .
Bırakın yapıbozumu , referansları falan ; bugün artık normal bir korku filminden bile en azından bir yeni trük bekler seyirci .
Özgün , yaratıcı bir fikir .
Okul maalesef bunları sunamıyor ve çıkmazının farkına vardığı noktada korku - komedi türünün komedi kısmına sığınıyor .
Filmin bazı komedi sahneleri - itiraf etmeli - gerçekten komik .
Ancak fantastik ile komediyi birleştirmeye çalışırken , öykündüğü Joss Whedon dizilerinin düzeyine de ulaşamıyor .
Okul'un temel sorunu da bu .
Bütünüyle bir yerlerden alıntı , bir şeylere özenti , birileri gibi yapmaya hevesli olması .
Ve bunu başaramaması .
Taylan biraderlerin bugüne dek yaptıkları işlerin genelinde aynı durumun göze çarpması cesaret kırıcı ( bir X - Files versiyonu , bir Charlie'nin Melekleri versiyonu . ) .
Yönetmen kardeşler , sinema sevgilerinin ötesinde , yaratıcı bir kapasiteleri olduğuna dair henüz hiçbir işaret sunamamışlar bize .
Ama elbette yapılan her yeni işi desteklemek gerek .
Başarısız örnekler , uzun vadede Türk filmlerinin seyircisini yeniden kaçırır mı bilinmez .
Ama Okul en en azından belli bir yaş grubu içinde olumlu tepki topluyor olduğunu tahmin edebilir ve bunların geleceğin yetişkinleri olduklarını düşünerek , kendimizi avutabiliriz .
Şu sıra herkesin Türk filmlerine köstek değil destek olmak konusunda son derece duyarlı bir tavır sergilediğini görmek de güzel .
Ama kredilerin hızla tüketilmemesine daha fazla özen göstermek gerekiyor .
Romanın bazı sorunları filmde de kendini tekrarlıyor .
Güldem'in nasıl da okuduğu hikayelerin içine dalan bir insan olduğunu neredeyse aynı bu kelimelerle anlatarak , kurmaya çalıştığı gerçekliğe bir dayanak sağlamaya çalışan yazar , aynı şeyi filmde de " O kadar içten okudu ki , yaşadı " gibi lafa dayalı , kolay çözümlerle halletmeye çabalıyor .
İki cümleyle bu tip bir tanımlama yapmak , ne yazık ki okuyucuyu / seyirciyi ikna etmenin yolu değil .
Benzer şekilde , sürekli Gökalp'in yazdıklarının ne kadar iyi , güzel , etkileyici olduğuna vurgu yapan roman yazarı , basbayağı ortalama olan bu metinlerin derinliğini okuyucuya dayatmaya çalışırken , karşısındaki sorunları savuşturamıyor .
Neticede buna karar vermesi gereken okuyucudur .
Filmde daha ekonomik kullanılmış olsalar da , Gökalp'in hikayeleri hastalıklı , vıcık vıcık romantik bir " nerd " portresi sunmaktan öteye gidemiyor .
Ve bu karaktere sempati duyamıyoruz .
Yazık ki film aslında tam da bunu gerektiriyor .
Diyalogları büyük ölçüde başarısız olan filmde , olay örgüsünde de inanılmaz boşluklar ve sırf belli mizansenleri yaratabilmek için ite kaka kurulmuş zoraki durumlar var .
Uyarlama aşamasında yapılan kimi tercihler çok yerinde aslında .
Olayların lisede geçmesi ve ÖSS sınavının filme dahil edilmesi zekice bir fikir .
Fakat başlanılan bu iş de tamamlanamamış ve ÖSS meselesi de hiçbir noktaya varmayarak havada kalmış , yeterince değerlendirilememiş .
Taylan biraderlerin sinema dili , özgün olmasa da en azından düzgün .
Görüntü Yönetmeni Soykut Turan'ın başarılı bir iş çıkardığını söylemek mümkün .
Ama örneğin , Sinan Çetin'in gala çıkışında iddia ettiği gibi , filmin ses konusunda başarılı olduğu söylenemez .
Ses , Türk sinemasının belki de en ciddi teknik çıkmazı .
Ve Okul'da da bu yetersizliği görüyoruz .
Sinema okullarında da kimsenin ses alanına yönelmiyor olması , yakın gelecekte de bu durumun değişmeyeceğini gösteriyor ne yazık ki .
Ve jenerikteki tabiriyle " Yaratık Tasarımı " !
Galip Tekin'in ortaya çıkan iş hakkındaki görüşlerini almak isterdim .
Çünkü Dünya Gençlik Merkezi'nden satın alınmış korku maskelerinden kesinlikle daha iyi olmayan makyaj efektleri , tam bir felaket !
Cep telefonu yaratığı için yapılan ilk plandaki efekt ise oldukça başarısız .
Oyunculukların büyük kısmı başarılı .
Özellikle gençler !
Ersin , kötü yazılmış diyaloglarına rağmen , belki de çelişkileri en iyi yansıtılmış karakter .
Ediz ve Orçun karakterlerini oynayan iki genç arkadaş tam bir casting harikası !
Mükemmel tipler ve gerçekten çok iyi de oynuyorlar .
Ahmet Mümtaz Taylan bir kez daha son derece keyifli bir performans vermiş .
Yazıma başlık olarak seçtiğim o akla ziyan diyaloğu da olmasa .
Filmin iki ana karakterine gelirsek , öncelikle Nehir Erdoğan'ın neden böylesi bir yükselişte olduğuna hiçbir anlam veremediğimi söyleyeyim .
Yetenekleri sınırlı ve bir filmi sürükleyecek albeniden yoksun bir oyuncu .
Filmin hayaleti ( bu arada filmin , çift anlamlı " hayal - et " esprisini de yeterince vurgulamayı beceremediğini söylemek isterim ) Burak Altay gerçekten sinema için müthiş bir yüz .
Kendisi yetenekli de bir genç oyuncu .
Bay E meselesine de değinmek isterim .
Aslında filmin belki de en eğlenceli sahnesi bu Vivid sahnesi .
Ancak işin bazı kısımlarını anlamakta da güçlük çekiyorum .
Her şeyden önce , Bay E gibi bir kepazelikten , neden Türk sinemasının güzide bir değeriymiş gibi bahsediliyor ?
Dalga geçilen tam olarak ne ?
Okul müdürü , Amerikan özentisi bir gençlikten ve Amerikan sineması altında ezilen Türk sinemasından bahsederken , Bay E'nin nereye oturduğu sanılıyor ?
Ve yapay , daha ziyade Amerikan filmlerindeki gençlere benzeyen karakterleri ; korku sineması için bizim topraklarımızda olağanüstü malzeme varken , Amerikan filmleri gibi olmaya çalışan sinemasıyla Okul , kime ne laf sokmaya çalışıyor ?
Sonuç olarak , Okul , ne kadar iyi niyetli bir çaba olursa olsun , hedefi ıskalamış bir başka çalışma olarak kalıyor .
Sinema - Edebiyat ilişkisinde , iyi romanlardan iyi filmler çıkarmanın zorluğu bilinir .
Büyük filmler çoğunlukla vasat romanlardan çıkmıştır .
Ancak bu her vasat romandan iyi bir film çıkacağı anlamına da gelmiyor ne yazık ki .
Ali Ercivan
