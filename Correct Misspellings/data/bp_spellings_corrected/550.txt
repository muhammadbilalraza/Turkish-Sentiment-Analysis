Rampage bizim nesil için enteresan bir film zira bir zamanlar biz de çocuktuk ve orijinal eser 80’ler çocuklarının hafızasında müstesna bir yerde durmaktadır .
Dönemin şanslı çocuklarının evinde mevcut Commodore 64’lerde , Amiga 500’lerde saatler tükettiği çıtır çerez bir oyundu Rampage .
Evinde bilgisayarı ya da Nintendo , Sega gibi oyun konsolu olmayanlar da Atari salonlarında bu oyunun başında epey mesai yaptılar .
Rampage’ın asla bir film konusu olamayacak basit bir hikayelendirmesi vardı .
Çeşitli sebeplerle mutasyona uğramış 3 karakterden birini seçiyor ve gökdelenleri yıkıp insanları yiyorduk .
O bölümdeki tüm binaları indirdiğimizde görev tamamlanmış oluyordu .
Tam bir maskaralık !
Oyunun favori karakteri George adındaki King Kong çakması dev gorildi ve filmde de kahramanımız o .
 
Hollywood’da kas adamlarının modası çoktan geçti .
80’ler’de , Conan , Terminator , Rocky , Rambo furyasında kalan bir anı artık kaslı film kahramanları ama bir Dwayne Rock Johnson var ki Pankreas güreşçiliğinden A sınıfı Hollywood yıldızı olmaya giden aşırı kıskanılası kariyer öyküsüyle tüm yargılara meydan okuyor .
Evet , kendisi kasları kadar gişe yapabilen ve bu yüzden de her yıl birden fazla kez salonlara uğrayan istisnai bir oyuncu olmayı başardı .
Birkaç ay önce izlediğimiz Jumanji macerasından sonra bu kez Rampage’da karşımıza çıkıyor .
Filmde Davis adında aşırı kaslı bir Primatolog ama bu unvanı cümle içinde kullanınca aklınıza hayatını gorillere adayan Jane Godall gibi biri gelmesin .
Bildiğimiz Dwayne işte .
Kaslı ve tehlikeli !
 
Oyundaki yaratıklar ( goril , kurt ve sürüngen ) yedikleri içtikleri şeylerden ya da radyoaktif maddelerden etkilenerek devasa canavarlara dönüşüyorlardı .
Buradaki belanın sorumlusu ise uzayda yapılan deneyler .
Yani filmdeki musibetler bir çeşit Frankenstein yaratığı .
Mantıklı bir modifikasyon , hem Elon Musk gibi gözü uzayda olan özel teşebbüsler hakkında da tedirginlik yaratır .
Hollywood küçük dokunuşlarla ortalığı karıştırmaya bayılıyor .
Bir zamanlar klon kabuslarıyla aklımızı karıştırdığı gibi .
 
Oyundaki gorilimiz George bildiğimiz sıradan bir gümüş sırt’tı .
Burada da öyle ama cin fikirli yapımcılar , ne zaman bir goril filmi çekilse başa bela olan ırkçılık suçlamalarını bertaraf etmek için onu albino yapmayı uygun görmüşler !
Ne de olsa Hollywood hiçbir zaman olmadığı kadar ve hatta Oscar töreninin tadını kaçıracak kadar politik doğrucu !
George , ebeveynlerinin katledilişine tanıklık etmiş , çocukluk kabuslarına sahip travmatik bir goril kardeşimiz ama bakıcısı Davis sayesinde sevgiyi tatmış , hayata tutunmuş .
Uzaydan gelen kapsülün içindeki maddeden o da etkileniyor , hem irileşiyor hem de agresifleşiyor ancak dünyayı güzellik kurtaracak ve bir insanı sevmekle başlayacak her şey !
 
Bu sebeple goril George , Kurt Ralph ( Kendisi şahane animasyon Wreck - it Ralph’in de isim babasıdır ) ve timsah Lizzie gibi hepten manyaklaşmıyor ve Dwayne insanlığı kurtarırken onun takım arkadaşına dönüşüyor .
Oyunun böyle bir motivasyonu yoktu ama film işi bambaşka !
Neyse , bundan gayrısı ortalığın toza dumana karıştığı katastrofik bir efekt gösterisi .
Efektlerden yana çok umudum vardı ama artık Jurassic Park zamanlarında değiliz , CGI efektler iyice konfeksiyona döndü .
Bir efekt filmi olmasına rağmen Rampage da bundan nasibini alıyor .
Açıkçası görsel efektlerin çok daha iyi olmasını beklerdim ama yaratıkların hareket dinamikleri biraz sıkıntılı , o devasa boyutların ağırlığını hissettirmiyor .
George daha iyi modellenmiş ama aynı şeyi Ralph ve Lizzie için söyleyemem .
Onların atari zamanlarından gelen üvey evlatlığı aynen devam ediyor .
 
Goril George için bakıcısı Davis neyse gişe sinemacısı Brad Peyton için de Dwayne Johnson o demek !
Gizemli Adaya Yolculuk ( Journey 2 ) ile başlayan ve San Andreas ile devam eden ortaklıkları bu filmle taçlanıyor .
Saydığım filmlerden yönetmenin çapı hakkında da az çok bilgi sahibi olmuşsunuzdur .
Kötü ( ya da bahaneden ) hikayeyi efektlerle seyircinin aklını karıştıracak bir kıyamet senaryosuna dönüştürmek ama kendisi bir Michael Bay değil hatta bir Roland Emmerich bile değil .
Elindeki imkanlarla ürettiklerine bakarsak , kendisini Uwe Boll’un büyük bütçeyi kapmış hali olarak değerlendirebiliriz pekala .
 
Rampage tam bir hamburger filmi .
Ye ve unut ( hatta aldığın boş kalori yüzünden pişman ol ) .
Ortalama yönetmenlik , ortalama oyunculuk ve ortalama efektler .
Fast Food dükkanlarında ısrarla sordukları büyük seçimlerden biri olduğu için size lezzetli görünebilir ama pek bir numarası yok .
Rampage sevimli ama zekası kıt bir oyundu ve öyle bir oyuncu kitlesine hitap ediyordu .
Film hali de aynı yoldan gidiyor ve sadece eğlence vadediyor .
Kurt Ralph’in kıyım yaptığı sekanslardaki gibi bazı anlarda bunu başarıyor da ama gerisi .
Benim için oyunu hatırlatması açısından hoş bir nostalji , bakalım siz ne düşüneceksiniz ?
İyi seyirler .
 
murattolga@otekisinema.com
