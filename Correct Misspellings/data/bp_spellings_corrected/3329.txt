Hollywood yapımı ilk Türk filmi olarak lanse edilen Meleğin Sırları , bu cümleden fazlasını hak ediyor diyerek başlamalı söze .
Amerika'da yaşamakta olan Ankara Devlet Tiyatrosu sanatçısı Aclan Büyüktürkoğlu'nun ilk uzun metrajlı filmi olan Meleğin Sırları , kalitesini sadece Hollywood'un teknik imkanlarını kullanmış olmasının artılarından almıyor .
Her şeyden önce senaryo gerçekten yaşanmış bir hikayenin romanından uyarlanmış .
Kendi halinde bir ailenin saf kızı Ebru'nun dil öğrenmek amacıyla Amerika'ya gitme kararı ve her şey güllük gülistanlık gibi görünürken Ebru'nun Amerika'nın kirli sokaklarında yitip gitmesi hikayesi , gerçek olduğu kadar arabesk bir konu olarak da okunabilecekken , yönetmen ve senaristin bu hikayeye yaklaşımı o kadar ustaca olmuş ki , filmin teknik kalitesinin üzerine bu bakış açısı tam oturmuş diyebiliriz .
Yönetmen de senarist de bu hikayede , Türkiye'de eziklik duygusuyla ve eksik sevgilerle yetiştirilmiş genç kızların , gerçek hayatta tek başlarına birşeylere tutunmaya çalıştıklarında yaşayacakları o " sudan çıkmış balık olma " durumuna , çok yakın mercekle yaklaşıyorlar .
Filmin Amerika'da çekilmiş olması elbette Amerikan toplumunu inceden eleştirir gibi , ama aslında öyle bir hava yaratılmış ki , mekanın önemi ortadan kaybolmuş da diyebiliriz .
Genel anlamda kötüye giden bir sistem eleştirisi bu adeta .
Pek çok ülkenin insanlarına yaşatabileceği bir çürüme üstüne gidilen .
Evinde sanal sevgilerle pamuklar içinde yetiştirilen ve maalesef kendi kişiliğini elde edemeyen herhangi bir gencin , evinin kapısını açtığı ve dışarıdaki o çürümüş havayı solumaya başladığı anda yaşayacağı düşüş buradaki meleğin yaşadığı .
Sistem eleştirisinin içinde aile kavramının da bir eleştirisi yapılıyor aslında .
Ailelerin , bir takım toplumsal doğrular uğruna kanatlarını kırdıkları çocuklarından , daha sonra aynı topluma " hava yapmak " için o kırık kanatlarla Amerikalara , oralara , buralara uçmalarını istemeleri sonucu yaşanan düşüşler .
Hikaye bazı açılardan Fatih Akın'ın son filmi Yaşamın Kıyısında'yı hatırlatmakta .
Kaçak olarak Almanya'ya giden Ayten de , Ebru gibi kişiliğini bulamamış ve kendi ülkesinden uzak , karanlık ve pis sokaklarda kaderini tüketmişti .
Gene arabeskçe düşünülebilecek bir hikaye oldukça kaliteli bir şekilde sunulmuştu bize .
Zamanla ilgili gidiş gelişler konusunda da bazı benzerlikler gösterdiğini söyleyebiliriz bu iki gurbetçi yönetmenin filmlerinin .
Sinematografik açıdan da oldukça başarılı olan Meleğin Sırları , alan derinliğini , odaklamaları o kadar yerinde kullanmış ki , çekimler adeta filmin diline güç vermiş .
Yakın plan çekimler , kızın kolyesi , kanlı eli , dağınık saçı gibi nesnelerin detay çekimleri , zoom'lama teknikleri , filmi görsel açıdan çok lezzetli hale getirmiş .
Küçük bir eleştiride bulunmak gerekirse , oyunculuğunu , insanlığını , entelektüel kimliğini pek takdir ettiğim Nilüfer Açıkalın'ın yazmış olduğu romanın bir iki yerde kadraja özellikle girmesi , gereksiz bir ayrıntı gibi geldi .
Bir oyuncudan bahsetmişken , filmdeki tüm oyunculukların takdire şayan olduğunu da söylemek gerekir .
Amerikalı ve Türk oyuncular arasındaki uyum gerçekten kolay iş olmasa gerek ama sağlanabilmiş .
Hem Türkiye'nin hem de Amerika'nın kültürel yapısını bu kadar net bir şekilde ortaya koyabilen , keyifli , acıklı ama en önemlisi sağlam bir film yapabildiği için Aclan Büyüktürkoğlu'nu kutluyor , yaptığı röportajlardan anladığımız kadarıyla devamı gelecek olan bu tarz filmlerini sabırsızlıkla bekliyoruz .
