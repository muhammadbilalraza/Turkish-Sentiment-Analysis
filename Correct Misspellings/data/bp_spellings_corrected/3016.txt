Filmler insanları andırıyor aslında .
Yeni tanıştığımız bir insan hakkında birkaç dakikada fikir sahibi olur ; sonra tanımaya başladıkça fikrimiz değişir çoğunlukla .
İlk izlenim yanıltıcıdır yani .
Ben de Gecenin İki Yüzü için daha ilk dakikalarında yargıyı yapıştırıverdim : " Habil ile Kabil bu ! "
Tüm kutsal kitaplarda geçen Habil ile Kabil , insanlık tarihinin ilk polisiye hikayesi aslında .
Ana hatlarıyla şöyle bir şey : Habil de Kabil de tanrıya adaklar sunar .
Tanrı Habil'in adağını kabul ederken ; Kabil'i reddeder ve Kabil , buna dayanamayıp kardeşinin boğazını sıkıverir .
Tarihin ilk cinayet öyküsüdür bu aynı zamanda .
Dünyevi suç ve ceza kavramları ; bu mitolojik öykü temelinde gelişmiştir .
Günümüze kadar yazılan hikayelerin pek çoğu da Habil ile Kabil'in izleğini takip eder zaten .
Gecenin İki Yüzü , henüz başlangıç aşamasında bu diyalektik zıtlaşmayı getirdi karşımıza .
Uyuşturucu mafyasıyla organik bağı olan bir kardeş ve New York Polis Departmanı'nda Narkotik Bölümün başına terfi etmiş ağabey .
Tonla benzerini gördüğümüz bir Yeşilçam filmiyle karşılaşmış gibiyiz : İyi yürekli , camiye gidip af dileyen , annesinin sözünü dinleyen mafya babası Kadir İnanır ; her an bir yerlerden çıkacak .
Polis kardeşi için kendini feda edecek ve arada bağıracak elbette " bırakın kardeşimi kansızlar ! "
Fakat baştan beklediğimiz her şey nafile .
Dramatik yapının gelişme aşamasına geldiğimizde senaryo birden yön değiştirip , kontra vuruşla bambaşka bir uzama doğru kayıyor .
Mark Walhberg'in ve Joaquin Phoneix'in karakterleri kendi varoluşlarını , babalarıyla olan ilişkilerini sorgulamaya başlıyorlar .
Özellikle de Phoneix , ailesinden neden bu kadar farklı bir yöne kaydığını , nasıl bir tepki geliştirdiğini anlıyor .
Phoneix'in oyunculuğu burada kusursuz .
Diyebilirim ki " metot " oyuncularını andıran bir yetkinlikte .
Bu sayede " anti kahramanın , kahramana dönüşmesi " gibi son derece klişe bir tema , batmıyor gözümüze .
Doğru yolu bulup , hidayete eren kardeşler " neden birbirimizle kapıştık ki onca yıl ? Kötüleri bulup New York'u temizleyelim , hayat bayram olsun " diyerek birbirlerine destek çıkıyor .
Bu içten dayanışma , kardeşler arası düşmanlığın gerilimini azalttığından daha bir rahat izleniyor film .
Burada koltuğunuza yaslanıp ana karakter ile ( Phoneix'in oynadığı ) empati kurmaya ve filme dahil olmaya başlıyorsunuz .
Zaten hepimiz bir Amerikan filmine giderken üç aşağı beş yukarı bu beklentide değil miyiz ?
Habil ile Kabil gibi başlayan film , birden iyi ile kötünün kesin çizgilerle ayrıldığı klasik bir polisiye hikayeye dönüşüyor .
Yani ilk izlenim yine yanıltıcı .
Gecenin İki Yüzü , birçok polisiye klişesini bol keseden kullanan bir film .
Fakat basmakalıp temaları da düzgün bir üslupla bir araya getirmeyi başarmış gibi .
Üstelik aksiyonu ve gerilimi , doz aşımı yaratmadan verdiği için sıkılmadan sonuna kadar da izleniyor .
Tabii bir Scorsese , Coppola ya da Lumet filmi yok ortada .
Suçun psikolojik boyutuna , toplumsal kaynaklarına ilişkin bir analiz de .
Bu anlamda işlediği konuya yüzeyden bir bakış sayılabilir .
Belli noktalarda tutucu Amerikan ahlakçılarının gönlünü okşadığını , hatta abartıp " iyi şudur , kötü budur , eğer kötüyü seçerseniz cız olursunuz " demeye çalıştığını da söyleyebiliriz .
Bir çeşit öğreten adam olmaya soyunduğunu kısaca .
Gecenin İki Yüzü'nde , yönetmen James Gray ; 80'lerin demode disko atmosferinden sürükleyici bir kesit sunuyor bize .
Biçimsel kamera hareketlerine ya da kurgu oyunlarına başvurmadan olabildiğince hikayesine odaklanmaya çalışıyor .
Fena da değil hani .
Üstelik " kusursuz bir öznel kamera kullanımı " ve " boğucu ses bandı ile " ; kabus gibi üzerimize çöken araba kovalama sahnesi de filmin ikramiyesi !
Utku Yasavul
