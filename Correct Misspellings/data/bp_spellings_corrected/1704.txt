The Fall'u izledikten , onun mitik kahramanlarının ve çocuksu saflığının içinde yıkandıktan sonra sinemanın tadına bir kez daha vardığımı hissetmiştim .
Hem görsel bir şölenin içindeydim hem de gerçeklerden uzak durmaya çalışan çocuksu bir kaçış öyküsünün .
Ondan sonra Tarsem Singh adını her duyduğumda heyecanlandım ve nitekim görselliğin ana malzemesini olduğunu Ölümsüzler ( Immortals ) ' ı izledikten sonra bir kez daha anladım .
Tabii Titanların Öfkesi ( Clash of the titan 2 : Wrath of the titan ) ve 300 Spartalı ( 300 ) arasında gezinen filmden sonra yıllardır her türlü uyarlamasına alışık olduğumuz klasik masalın Tarsem Singh'in ellerinde nasıl şekillendiğini de merak ettim doğrusu .
Ertem Göreç'in klasik öyküye sadık kalarak çektiği Zeynep Değirmencioğlu'nun Pamuk Prenses olarak ortalarda arz - ı endam eylediği filmin öncesinde Grimm Kardeşlerin bu herkese mal olan öyküsü 1937 yılında David Hand tarafından Hollywood'da çekilmişti .
Tabii bir animasyon olarak .
Güzel prenses , yakışıklı prens , sevimli cüceler ve kötü kraliçe ekseninde günümüze kadar sürüklenen , sağır sultanın bile duyduğu hikaye nihayet Singh'in de ellerine geçmişti !
Hemen izlemeliydim .
Elbette hikaye değişmiş , boyut değiştirmiş , biraz mizaha bulanmış ama yine de tam olarak Singh'in ellerinden çıktığına ikna edemedi beni Pamuk Prenses'in Maceraları : Ayna Ayna Söyle Bana ( Mirror Mirror ) hali !
Kötü kraliçemiz ki onu Julia Roberts oynuyor , kocası Kral'ı koca ormanda yok ettirdikten sonra üvey kızı Pamuk Prenses'le son derece hırlı gürlü bir hayat yaşıyor , kıza göz açtırmıyor ama yine de pek bir zulüm altında gözükmüyor prensesimiz .
Bu arada macera arayan Prens ve yardımcısı yedi cücelerin tuzağına düşüyor ve dımdızlak kalıyorlar , isyan edip yıllarca çıkmadığı odasından 18. yaş günü şerefine çıkan ve doğruca ormanın yolunu tutan prenses , prens ve yardımcısını kurtarıyor .
Prens'le aralarında aşk doğuyor ama kart kraliçe prense asılıyor .
Hikayeyi doğru yöne çevirene kadar yönetmenin gayet tasarruflu kullandığı mekanlar olan saray , köy ve orman üçgeninde gidip geliyoruz .
Tabii hikayenin mizahla bütünleşen ve ana öyküden ayrılan yanları dışında başka orijinallikleri de var .
Örneğin cücelerin ‘tahta bacak'larla uzamaları ve bir dev gibi görünmeleri hem görsel açıdan keyifli , hem de ironik bir altyapı barındırmaya müsait .
Gökten uzanan kuklalara hayat veren , Kraliçe'nin gerçekçi ve çirkin yüzü de filmin bir başka eklentisi .
Onun dışında elma toplama ve Kraliçe'ye elmayı Pamuk Prenses'in elinden yedirme hali de hikayenin başka bir değişimi .
Prens'i kendisine aşık etmek için iksir içiren Kraliçe'nin ve sahibine sadık küçük bir köpeğe dönüşen Prens'in halleri de komikti .
Ama yine de her açıdan daha doyurucu bir film beklentisindeydim .
Hadi konu bildik diyelim ama Singh'in yaratacağı fantastik ortamdan umutluydum .
O da bir hayli kısıtlı ve sıradandı açıkçası !
Tarsem Singh kredisini tüketmeye mi uğraşıyor acaba demeden de duramadım .
Daha önce Kaçış ( Abduction ) , Kutsal Savaşçı ( Priest ) gibi filmlerde oynayan Lily Collins'in kariyerini ( bir başlangıç yapmış elbette ama ) Acemi Prenses ( The Princess Diaries ) ve Acemi Prenses : Kraliyet Nişanı ( The Princess Diaries 2 : Royal Engagement ) ' yla sektöre giriş yapan Anne Hathaway'e benzettim .
Sonuçta o filmlerin de yönetmeni ünlü yönetmen Gary Marshall'dı ve Hathaway sektörde aldı yürüdü .
Bu Prenses davasından mıdır nedir bilmiyorum ama Collins'in de bu filmden sonra yıldızının parlayacağını düşünüyorum !
Sonuçta yönetmenin fantastik altyapılı filmleri sevdiğini biliyoruz ama yine de ondan Pamuk Prenses ve Yedi Cüceler hikayesine farklı bir bakış açısı getirmesini bekliyorduk , The Fall gibi orijinal bir fikrin karşılığı daha yoğun olurdu eminim ki !
Bizde de filmi tamamen çocuklara yönelik düşünmüşler ki dubaljlı izledik ama bence her kesime hitap edecek bir film var karşımızda .
 ( banubozdemir@gmail.com )
