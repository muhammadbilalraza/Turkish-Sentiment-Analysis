Nicolas Cage New Orleans'a son uğradığında , Werner Herzog yönetimindeki Kötü Polis ( Bad Lieutenant : Port of Call New Orleans ) filminde gayet iyi bir iş çıkarmıştı .
Aradan geçen iki sene içerisinde yalnızca Kick - Ass'teki yardımcı rolüyle vasatı aşabilen aktörün 2011 yılında dört filmi sinemalara uğradı .
Cadılar Zamanı ( Season of the Witch ) , İntikam Yolu ( Drive Angry ) , Trespass derken şimdi de daha adına karar verilirken bile mutabakata varılamamış İntikamın Bedeli ( Seeking Justice ) ile karşımızda Nicolas Cage .
Proje başlangıcında Hungry Rabbit Jumps olarak yola çıkan , Justice olarak değiştikten sonra Seeking Justice'e evrilen filmin bu konudaki kararsızlığı bütün işleyişine de yansımış gibi .
Kendi halinde bir öğretmen olan Will Gerard'ın karısı daha önceden bu suçtan hüküm giymiş bir serseri tarafından tecavüze uğrar .
Henüz olayın gerçekleştiği gecede , mantıklı düşünmek için zaman bile bulamamışken yanına yaklaşan ve kendini Simon olarak tanıtan bir adam , Will'e son derece gizli bir örgütün parçası olduğunu , isterse ' durumu çözebileceğini ' söyler .
Durumu çözmek serserinin öteki dünyaya postalanması anlamını taşımaktadır , üstelik Simon bu iş için finansal yönden hiçbir şey istememektedir .
Ancak tek bir şartı vardır ; ihtiyaç duyduğunda Will'den bir iyilik isteyecektir .
Eşinin tecavüzcüsünün çok kısa bir süre içerisinde hakk'ın rahmetine kavuşmasıyla rahatlayan Will sonradan anlayacaktır ki bu örgüt kurban yakınlarından oluşmaktadır .
Sonuç açıktır : Karısına tecavüz edeni temizleyen eski bir kurban yakınıysa onun da borcunu ödemesi için başka bir kurbanın intikamını alması gerekecektir .
Bu şekilde başlayan hikayenin bize ilginç bir olay örgüsü sunacağını düşünebilirsiniz .
Ancak bu gizli örgütün işlerini tamamen kurban yakınları vasıtasıyla halledişini ve inanılmaz beceriksiz üst düzey yöneticilerini işin içine kattığınızda , filmin bazı söylemleri inandırıcılıktan oldukça uzak .
Daha kendilerini korumayı bilmeyen ama etrafta mafya gibi dolaşan bu insancıkların güvenlik kuvvetlerinin , eğitim sisteminin , hatta halkın içinde nasıl örgütlenebildiği tam bir muamma .
Bu muammanın size verdiği tatminsizlik hissi , 70'lerde altın çağını yaşayan yarı komplo teorisi yarı intikam filmlerinin ruhuna erişmenizi büyük ölçüde engelliyor .
İşin komplo kısmı bir kenara atılınca elimizde sadece ' vigilante ' boyutu kalıyor ki zaten modern filmlerde hiçbir zaman hakkı verilemeyen bu alt tür de filmin hızlıca ' haksız yere suçlanan adam ' sularına girmesiyle kaybolup gidiyor .
İntikamın Bedeli'nin senaryosu akla gelen bir hikayenin uzatıldıkça uzatılması gibi .
Ufak bir fikir , birkaç ünlü oyuncu 105 dakikayı doldurmaya çalışıyor .
Acınası örgütümüzün , filmin bir sahnesinde mekan olarak kullanılan Katrina Kasırgası sonrası kaderine terkedilmiş alışveriş merkezini üs olarak belleyip , buradan dış dünyaya yönelik öfkelerini kustuklarını gösteren bir senaryo yazmak daha mantıklı olabilirdi .
Bu gibi bir senaryo en azından 60 dakikalık bir TV filmini ya da üç filmden oluşan o eski korku antolojilerini kurtarırdı .
Eğer bu söylediğim yapılmış olsaydı tabloid bir gazetenin ilk sayfasının yarısını kaplayan ' Suçlu Aranıyor ' yazısı ve hemen yanındaki Nicolas Cage fotoğrafı bize gülünç gelmeyebilirdi .
Kesin olan bir şey varsa o da aşırı meşgul aktörümüz Nicolas Cage'in birileri tarafından silkelenmesi gerektiği .
Bundan sonraki projesinin ilki yerlerde sürünen Ghost Rider'ın devam filmi olması , kendisinin yeni hayat felsefesini çok açık bir şekilde ortaya koyuyor : Parayı al ve kaç !
Kendisine tavsiyem bunu yaparken hafif yağlı saçları , keçi sakalı ve her filmde daha da anlamsızlaşan surat ifadesiyle yapmaması .
Zira filmin hemen başında yüzündeki maske ile dans ettiği o korkunç sahne bir süre gözümün önünden gitmeyecek gibi .
Filmin şanssız kurbanını oynayan January Jones cephesinde ise değişen bir şey yok .
Her zamanki gibi yine ' güzel eş ' rolüne sıkıştırılan Jones , sessiz olması ve çekici görünmesi için oraya konmuş gibi .
Belki bunda bir tecavüz mağdurunu oynamasına rağmen , geçirdiği travmayı yansıtmaktan çok uzak , yetersiz oyunculuğunun etkisi vardır , kimbilir .
İntikamın Bedeli , yönetmen Roger Donaldson da dahil olmak üzere A sınıfı sanılan isimlerle yola çıkılmış , en basit tabirle ' yeni bir Nicolas Cage fiyaskosu ' .
Kısa sürede DVD'ye düşmesi de çok yüksek ihtimal .
Yine de ben sinemada izlerim diyorsanız orası size kalmış .
firat_atac@hotmail.com / firatatac . tumblr . com
