Bizim çocuklara ancak sömestir tatili eğlenceliği olarak sunulan Efsane Beşli ( Rise of the Guardians ) aslında bir Noel filmi .
Hıristiyan geleneğinde çocuklara anlatılan her türlü hayali kahraman ve batıl itikattan besleniyor temel olarak .
Noel Baba , Diş Perisi , Paskalya Tavşanı ( Easter Bunny ) ve Uyku Perisi ( Sandman ) , her biri kendi görevini yerine getirmek suretiyle çocukları mutlu eden dört muhafız bu filmin dünyasında .
Bu görevler de Noel'de hediyeler getirmek , düşen dişleri yastık altından almak , paskalya yumurtalarını saklamak ve çocukların gözlerine kum serperek güzel rüyalara dalmalarını sağlamak .
Bütün çocuklar , onlara inanarak büyüyor .
Ve sanki bütün Hıristiyan çocukların mutluluğu , huzuru ve hatta geleceği bu inancın muhafaza edilmesine bağlı .
Herhalde bizdeki öcünün karşılığı olan Pitch ( Black ) çocukların inandığı her şeyi tek tek yok etmeye başlayınca , bir tür tanrı figürü olan Aydaki Adam ekibe beşinci bir isim eklenmesine karar veriyor .
Beşliyi tamamlayan , Jack Frost .
Kışı temsil eden , soğuk ve buzlanmayla beraber gelen bir başka Hıristiyan miti yani .
Ancak Jack Frost'un normal bir çocuktan bu mitolojik varlığa dönüştüğü üç yüz yıllık süreç boyunca en büyük sıkıntısı , çocukların onu görememesi , ona inanmaması .
Bunun sebep olduğu yalnızlık hissi .
Bu zoraki beşlinin zifiri karanlığa , yani Pitch Black'e karşı mücadelesi , renkli ve oyuncaklı bir macera filminin konusu . William Joyce'un kitabından uyarlanan filmi , daha önce Mutluluğun Peşinde ( Rabbit Hole ) filmini yazmış olan ve bu sene Sam Raimi'nin çektiği Muhteşem ve Kudretli öz ( öz : The Great and Powerful ) ' un altında da imzasını göreceğimiz David Lindsay - Abaire kaleme almış .
Fakat bu isimlerin varlığına rağmen , aslında eğlenceli bir çocuk filminden fazlası değil Efsane Beşli .
İddialı olduğu Animasyon Film Oscar'ına aday gösterilmeyen yapımın en büyük zaafı , yaratıcı ekipteki kayda değer isimlerin ortaya pek yaratıcı bir film çıkaramamış olması .
Teknik açıdan son derece başarılı bir iş Efsane Beşli .
Alexandre Desplat imzalı müzikleri ; Jude Law , Hugh Jackman , Alec Baldwin gibi yıldız isimlerden oluşan seslendirme kadrosu kusursuz denebilir .
Filmin senaryosu da aslında bu yıl seyrettiğimiz Cesur ( Brave ) ve Frankenweenie gibi daha fazla ciddiye alınmış filmlerle kıyasladığımızda çok daha eksiksiz , bütünlüklü .
Cesur'daki eksik karakter dönüşümleri , Frankenweenie'de öykü tıkanınca devreye giren lüzumsuz Godzilla ,  Jurassic Park , Gremlinler ( Gremlins ) göndermelerinin kolaycılığı yok burada .
Hatta episodik yapı handikabından da pekala ustaca çözümlerle kurtuluyor senaryo .
Komedisi genelde zayıf ama başarılı karakter çalışmaları da sempatiden kurtarıyor o meseleyi biraz .
Yine de bütün bunların değiştiremediği ; filmin sıradanlığı , heyecan verememe , yenilikçi bir şey sunamama hali .
yukarıda örnek gösterdiğim Cesur ve Frankenweenie nispeten daha orijinal göründükleri için Oscar'a adaylar biraz da .
Bundan çıkarılabilecek sonuç , Joyce'un kitabının pek iyi bir sinema malzemesi olmadığı herhalde .
O yüzden daha çok işin eğlencesine abanıp gişeyi hedeflemişler zaten .
Dolayısıyla yetişkinler pek tatmin olmazlar belki sonuçtan ama çocuklar için uygun bir film olmuş Efsane Beşli .
Yetişkinlere hitap etmeyen animasyonlara hemen burun kıvıranlardan olmak istemiyoruz .
Filmin zayıf malzemesinden mümkün olan en iyi sonucu çıkardığını düşünüyoruz .
Tabii bu alengirli detayları srıf biz düşünüyoruz .
Çocuklar iyi vakit geçirmekle ilgileneceklerdir sadece .
O noktada Türk çocukları için tek dezavantaj , Noel Baba dışında filmin anlattığı bütün o mitolojiye yabancı kalacak olmaları .
Neyse ki din propagandası yapmıyor Efsane Beşli , ona da şükür .
Bizim çocuklar da aksiyona , perdede yaratılan büyülü dünyaya kaptırırlar belki .
Twitter : aliercivan YouTube : Paralel Kurgu
