Sinemanın değişmez kuralı şudur ; gişede ne kadar başarılıysanız seçkin sanat çevrelerinde saygınlık kazanmanız da o kadar zordur !
Alfred Hitchcock sanırım bu genelleme için iyi bir ispat örneği olacaktır .
Arka Pencere ( Rear Window ) , Vertigo , Gizli Teşkilat ( North bu Northwest ) , Kuşlar ( The Birds ) ve daha pek çok harika filmden oluşan bir filmografisi olmasına rağmen , her zaman fazla " zanaatkar " bulunmuş ve itibarı epey geç teslim edilmiş bir sinemacıdır .
Tam 5 kez " en iyi yönetmen " dalında Oscar'a aday olmasına rağmen hiç kazanamamıştır .
Aslında hala teslim edildiğini de söyleyemeyiz .
Bu hafta izleyeceğimiz , ünlü Sapık ( Psycho ) filminin çekim hikayesine odaklanan Hitchcock filminin ancak " en iyi makyaj ve saç stili " gibi önemsiz bir dalda Oscar adayı olabilmesi , yönetmenin bahtsızlığının devam ettiğini gösteriyor .
Neyse ki Hitch ( kendisine öyle denmesini istermiş ve bu filmde bir sahnede de geçiyor ) bunları yaşarken de umursamadı .
O akademi ya da başka sanat çevreleri için değil , sinemaya gidenler için film çekiyordu .
Yönetmenle ilgili hissiyatımı taşırdığım bu girizgahtan sonra filme dönelim ; Hitchcock adına kanmayın , film , Alfred Hitchcock'un yaşamını anlatan uzun ve sıkıcı bir biyografi denemesi değil .
Stephen Rebello'nun yazdığı " Alfred Hitchcock and the Making of Psycho " adlı kitaptan yola çıkılarak yapılmış ve ünlü Sapık filminin çekim aşamalarını gözümüzün önüne seren bir yapım .
Bu açıdan sinefiller için bir belgesel olma niteliği dahi taşıdığı söylenebilir ancak her kurmaca hikayenin yaptığı gibi seyirciyi manipüle etmek için hiçbir fırsatı da kaçırmıyor .
Örneğin , Hitchcock'un yaşam öyküsünü okuyanların iyi bildiği üzere yönetmenin , aşırı baskıcı ve düşkün annesinin elinden epey çekmişliği vardır .
Film , Hitchcock'un yine annesine saplantılı bir tutku geliştirmiş olan seri katil Ed Gein'in hikayesinden esinlenerek çektiği Sapık filminin bir tesadüf olmadığının altını çiziyor .
Çekimler sırasında Ed Gein'in karakteri bir tür hayali arkadaşa dönüşerek Hitch ile etkileşime giriyor , Hitch onu anlıyor ve ona neredeyse hak veriyor .
Yüzüğe baktıkça değişen Frodo'ya dönüşüyor neredeyse .
Zaten kadın oyuncularına karşı , set ortamında ve özel hayatlarında aşırı müdahaleci bir tutum sergileyen yönetmenin karanlık bir portresi çıkarılacak gibi dururken hikaye ustaca bir " u dönüşü " ile yeniden yönetmenin sevimli nüktedanlığının ruh halinde akmaya devam ediyor .
Bence iyi de oluyor çünkü kısa süre önce izlediğim HBO yapımı The Girl ( TV ) , yönetmeni neredeyse çektiği filmler kadar zalim bir çerçevede resmetmiş .
The Birds'ün çekim aşamasına odaklanan The Girl , dramatizasyon uğruna filmin yıldızı Tippi Hedren'den mutlak bir masum , Hitch'den ise Sapık'ın Norman Bates'ini aratmayan bir işkenceci çıkarmış .
Yönetmeni karalamak için hiçbir fırsatı kaçırmayan , hatalı bir yaklaşım .
Bu anlamda daha yüzeysel kalsa da , Hitchcock , yönetmenin kafasının içindekileri seyirciye daha başarılı bir şekilde aktarabiliyor .
Oyuncusuna zulmeden bir yönetmeni göstermek yerine eşiyle olan profesyonel ilişkisine odaklanmayı , yönetmenin başarısındaki kadın gücünü göstermeyi deniyor ve ayrıca Hitch'in vazgeçemediği nüktedan mizah filmde de var .
Filmin başarısında en büyük pay yeniden güçlü bir performansa imza atan Anthony Hopkins'e ait .
Başarılı bir cast çalışması yapılmasına rağmen Hopkins bütün sahnelerinde üzerine bir spot ışığı çevrilmiş gibi oynuyor ve ilgiyi topluyor .
Usta oyuncu iyi dikilmiş bir Hitchcock derisinin içine girmiş gibi .
Beden dili , jest ve mimiklerle tamamlanmış , abartıya kaçmayan harika bir performans !
Filmde dikkatimi çeken bir şey de şu oldu .
Bu filmin oyunculardan başka bir yıldızı daha var ; arabalar !
Dönemin rafine zevklerinin ve ehl - i keyfliğinin arabalara yansıdığını , filmin en mutlu anlarında insanların gerçekten güzel arabaların içinde olduğunu gördüm .
Benzer bir hissi kıymeti bilinmemiş dizi Carnivàle'i izlerken yaşamıştım .
Bir dönem filmi için son derece başarılı bir dokunuş .
Eğer sinemaya film seyretmenin ötesinde bir ilginiz varsa , yönetmenin takipçisi ya da onun başlattığı slasher geleneğinin meraklısıysanız , Hitchcock sizin için muhteşem bir ödül olacaktır .
Tek bir sahnesini bile kaçırmak istediğinizi sanmıyorum ancak saydıklarımın dışında kalan seyirci için bu film ortalama bir izlenim deneyimi olacaktır .
Rock müzik tutkunlarının bayıldığı bir belgesel olan Anvil !
The Story of Anvil adlı yapımın yönetmeni Sacha Gervasi'den belgesel tadında bir kurmaca film .
Mühendislik eğitimi alan ve bu eğitimi kendi sinemasında uygulayarak hala sömürülen formülleri yaratan bu sinema dehasının en önemli filmlerinden birinin çekim aşaması hikayesini sinemada izleme şansını kaçırmayın !
murattolga@gmail.com
