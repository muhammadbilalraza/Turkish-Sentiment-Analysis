Mezarını Derin Kaz ve Trainspotting ile doksanlı yılların gençliğinden sarsıcı manzaralar ortaya koyan Danny Boyle , 28 Gün Sonra ile iki binlerin birbirinden çok farklı iki akımına öncülük etti .
George Romero gibi usta yönetmenlere sahip olmasına rağmen , daha çok istismar sinemasına dahil edilen zombi türünü popüler etmekle kalmadı ; dijital filmciliğin de estetik arayışlardaki yenilikçi yönetmenlerin ilgi alanına girmesini sağladı .
İngiliz sinemacının 28 Gün Sonra’nın ardından çektiği Milyonlar , mükemmel görüntü çalışmasına rağmen akılda kalıcı bir çalışma olmazken , Gün Işığı projesi doğal olarak ortaya hayli iddialı çıktı .
Bir kere filmin yönetmeni , Kumsal ve 28 Gün Sonra’dan sonra bir kez daha sıkı yazar ve senarist Alex Garland ile işbirliği yapıyordu ; başrolünde yine Cillian Murphy vardı ; müziklerin bir bölümü Underworld’e aitti ve en önemlisi ; bu ekip dikkat çekici bir bilim kurgu filmi için buluşmuştu .
Heyecanlanmak için neden çok fazlaydı !
Aslında , Gün Işığı’nın hayli tanıdık bir öyküye sahip olması biraz kuşku yaratmıyor değildi .
Bu gerçek , İkarus II ile birlikte güneşe doğru açıldığımızda daha fazla dikkat çekiyor .
İçinde bulunduğumuz gemi , güneşi diriltmek ve dünyayı buzlardan kurtarmak üzere yola çıkan ama görevini bitiremeden kaybolan İkarus I’in yerini alıyor .
Gün Işığı , 50’lerin kült Amerikan bilim kurguları gibi başlıyor .
Daha ilk saniyelerde , kısa bir girişle dünyanın gün ışığından nasıl mahrum kaldığını ve İkarus II’nin hayati görevini öğreniyoruz .
Boyle , karanlık ve klostrofik uzay gemilerine alışkın izleyicileri , beyazı , yeşili ( her tonu ) ve sarısı bol bir uzay gemisiyle karşılıyor .
Stanley Kubrick’in bilim kurgu başyapıtıyla olan benzerlikleri , sadece kimi sahnelerle sınırlı kalmıyor ve klasik müziğin yerini alan etkileyici bir ambient müziğin de eşliğiyle iyice gevşemeye başlıyoruz .
Gün Işığı’nın giriş bölümünde , Danny Boyle’ın bu projeyi neden tercih ettiğini düşünmemek mümkün değil .
Dünyayı kurtarmak için yaşamını tehlikeye atan bir grubun daha çok televizyon dizilerinin atmosferini andıran yolculuğu başlarda çok da çekici gelmiyor .
Daha sonra mürettebat , izini keşfettiği İkarus I ile güneşe gitmek arasında bir kararsızlık yaşamaya başladığında , Boyle’ın bir kez daha kahramanlarını önemli bir ahlaki seçimle yüz yüze bırakacağını hissediyoruz .
Fakat senarist Alex Garland , edebiyatçı kimliğine rağmen karakter odaklı bir senaryoya imza atmamış .
Bu anlamda filmin en etkileyici bölümleri , Danny Boyle’ın görsel tasarımcıları ile birlikte hazırladığı uzay ve güneş tasarımları ile sınırlı kalıyor .
Garland’ın senaryodaki en büyük hamlesi ise , iyi başlayan ama kof çıkan ' gemideki beşinci kişi ' bölümü !
Gün Işığı , bu noktadan sonra 28 Gün Sonra’nın aksiyonlu finalinin izinden giderek , sıradan bir Yaratık taklidine dönüşüyor ve filmin eksiklerini gemideki ölüm kalım savaşıyla örtmeye çalışıyor .
Fakat filmin esas amacına ters düşen bu aksiyon , bütün felsefi çabalarına ( tanrıyla sohbetler ) rağmen inandırıcılıktan yoksun olduğu için işe yaramıyor .
Filmin sonu ise başından belli .
İkarus’un yolcuları , gemilerinin kaderiyle zıt düşmüyor ve dünyalı izleyiciler doğal ışıkla rahatlamış bir şekilde salondan ayrılıyor .
Fakat bu final ve genel olarak bu zayıf senaryo Danny Boyle’a pek yakışmıyor ve ister istemez umutlar , yapımcısı olduğu ve savaşlar çağına göndermelerle dolu olduğu söylenen 28 Hafta Sonra’ya erteleniyor .
Gün Işığı ise şu gerçeği daha bir netleştiriyor ; bilim kurgu gerçekten her yiğidin harcı değil !
