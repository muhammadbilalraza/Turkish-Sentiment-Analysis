Kabul edelim , Avustralya’nın bağrından kopup gelen bu draje ama bir o kadar da merak uyandırıcı siberpunk güzellemesi , “sürpriz” kelimesinin kalibresini doldurmuyordu belki ama çölde vaha peşine düştüğümüz şu kısır günlerde , türün meraklılarının yollarına güller sermesi de işten değildi .
Upgrade , 5 milyon dolar gibisinden ultra düşük bir bütçeyle bile işler ve eğlenceli bir siberpunk örneğinin doğumuna tanıklık edebileceğimizin en taze kanıtı olabilir miydi peki ?
Neden olmasın ?
  İlginçtir .
Milenyum sonrasında gözlemlediğimiz , teknolojik vites artışına rağmen , perdede etkileyici siberpunk örnekleri göremedik .
Türün en cafcaflı örneklerini 90’lı yıllarda bıraktığımıza kendimizi inandırdığımız bir dönemde ; önce video oyun piyasasında pek çok kaliteli siberpunk mahsulü türemeye başladı .
Altered Carbon gibisinden taze eserlerin , Netflix gibi alıcısı bol platformlarda boy göstermesi ya da Blade Runner efsanesini  tartışmalı geri dönüşü sayesinde , özlediğimiz tonlarda siberpunk ürünleri tüketerek ihya olduk diyebiliriz .
  Yine ilginçtir , kamera önünden yönetmen koltuğuna transfer olan ve ilk uzun metrajlı filminde James Wan’ın korku mitosunu alıp , kendine has bir forma büründüren ( ki başarısı bir miktar tartışmalıdır ) Leigh Whannell , Ruhlar Bölgesi : Bölüm 3 ile arenaya giriş yapmıştı . Whannell’in hem senaryosunu yazdığı hem de yönetmenliğini üstlendiği ikinci yapım olan Upgrade ise , her ne kadar gişede fırtınalar estirmese de , prestij açısından çok daha farklı bir döneme girdiğinin kanıtı niteliğinde .
  Filmin konusu , 80’li ve 90’lı yıllarda karşımıza çıkan siberpunk örnekleri ve akla gelebilecek her türden vigilante temasıyla aşağı yukarı aynı rotayı izliyor . Wagner ve Ezquerra ikilisinin yaratımlarına fazlasıyla yakın bir gelecekte , yine ortalıkta akıllı cihazların , implantların , teknik üniteler ile kaynaştırılmış insanların cirit attığı bir ortamdayız .
Bu evrende günümüzün standartlarını sürdürmeyi başaran eski kafalı bireyler de var tabi .
Onlardan biri ise teknoloji ile arasını asla sıcak tutamayan Grey .
O ve onun teknoloji şirketinde çalışan , hayat felsefesi açısından da taban tabana zıt bir noktada duran karısı Asha , sebebi bilinmeyen bir saldırıya uğrar .
Saldırı sonrasında Asha hayatını kaybeder , Grey ise felç kalır .
Her zaman uzak durmaya çalıştığı teknolojik düzeneklerin esareti altında kalan genç adamın yardımına ise ; Eron adındaki egoist bir dahi yetişir .
Teknoloji ile arası berbat olan kovboy ruhlu Grey , dizginleri “öcü teknolojinin” ellerine vermek üzeredir .
  Eron’un , üzerinde çalıştığı “çok gizli” projeyi , bir nevi önizlemesini yapmak adına altın tepsiyle Grey’e sunması , genç adamın ayağına reddedilmesi imkansız bir fırsat getirir .
Stem adı verilen ve demo aşamasındaki bu buluş ( ! ) Grey’e hayatını ve biraz daha fazlasını geri kazandırabilecek kalibrededir .
Grey her ne kadar septik davransa da , bu fırsatı geri tepmez .
Hatta Stem’i , intikam almak için bir araç olarak kullanmaya karar verir .
Böylece , tarihin en kapsamlı biyomekanik füzyonu olarak tabir edilen Stem , Grey ile pragmatik bir işbirliğine girişir .
  Yönetmen Whannell , öyküyü formalite icabı şişirecek bütün hamlelerden uzak durur .
Hikâyenin arka planını dolduran evrenin dinamiklerine dalıp , derinlerine inmez .
Zaten arka planın tüm ögeleri , alıştığımız türden yakın gelecek tasvirlerinin abecesinden sapmaz . Whannell , bu ön kabule izleyicisini de hızla alıştırdıktan sonra , bütün enerjisini ana karakterin intikam sırasında kullandığı teknik enstrümana yönlendirir .
Grey’in haşatını hızlıca çıkarır ve kısa sürede onu bir ölüm makinesi haline getirecek klişeleri sıralar .
Prolog kümesine dahil olan tüm elementleri ışık hızıyla geride bırakır .
Bu hızlı hamlelere rağmen de kofluğa düşmeme başarısını sürdürür .
Teknofobiye ya da teknokrasiye karşı duyulan güvensizliğe dair yarına kalabilecek birkaç ufak tefek kelam etmekten de çekinmez .
Her ne kadar bu söylemler “bir icadın 10 kişiyi işsiz bırakacağına” dair köhnemiş düşüncelere dayansalar da …
  Yönetmen Whannell’in en büyük kozu hiç kuşkusuz içerikten çok biçimdir .
Karanlık , kasvetli fakat çizgi üstü bir görüntü yönetimi ile beslenmiş mekân tasarımlarının lezzetini tartışmak mümkün değil .
Stilize grafik şiddet sayesinde yer yer Cronenberg’i bile kıskandıracak yeğinlik dozajı ile taçlandırılması da cabası .
Hatta pek çok açıdan ExistenZ’i andıran bir görsellik içerdiğini de söylemeden geçmek olmaz .
Ayrıca tüm kırçıllı grafik şiddet bileşenlerine rağmen temiz ve kararında bir aksiyon deneyimine kapı açtığı da aşikar .
  Whannell büyük büyük büyük ağabeyi The Matrix’te olduğu gibi kung fu koreografilerinden ve western estetiğinden de pek çok şey ödünç alıyor .
Meselenin görsel boyutu Upgrade’in albenisini artıran yegane unsurlardan biri .
Diğer taraftan çok zengin bir referans listesine de sahip .
2017 tarihli Observer adlı video oyunu da başta olmak üzere Ion Storm mahsulü Deus Ex ve devam halkaları , Verhoeven imzalı Robocop  ( ki yabancı basında Liam Neeson’ın Taken filmiyle Robocop’un başarılı bir evliliği olarak da lanse edildi zaten ) ,  Ex - Machina ya da Richar Stanley imzalı ve değeri asla teslim edilememiş olan Hardware …
Herhangi bir siberpunk filmini , standart bir vigilante öyküsü ile birleştirdiğiniz takdirde Upgrade’in kimyasını tutturabilmeniz mümkün !
  Peki o halde Upgrade’in bu kadar abartılmasının ardındaki sebep ne olabilir ?
Hiç kuşkusuz basitliği !
Kırçıllı olmak adına elindeki hikayeyi karmaşıklaştırmak yerine , hızla kana karışan bir yapım duruyor karşımızda .
Yönetmen Whannell , öncül örnekler kadar derine dalmadan , pürüz oranını minimuma indirdiği , türün sevenleriyle dost bir vitrin inşa ediyor .
Özellikle de siberpunk meraklılarını yaklaşık bir buçuk saat boyunca hipnotize edecek , renkli bir vitrin …
Diğer taraftan , Tom Hardy’e olan benzerliği dışında sinemaseverlerin mavrasına bahis olamayan Logan Marshall – Green için geç de olsa radikal bir sıçrama şansı sunduğunu da belirtmeden olmaz .
Her halükarda , karşımızda siberpunk kültüne dair pek çok şeyi hatırlatacak , kalorisi az ama lif yönünden zengin bir seyirlik duruyor !
