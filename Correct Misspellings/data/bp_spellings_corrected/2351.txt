Hiçbirimiz nar değiliz ama hepimiz taneleriyiz .
Yüksekten düşmeye görelim !
Bizi tutan ne varsa çözülüyor ve paramparça olup dağılıyoruz her bir yana .
Bu yıl Altın Portakal'da yarışan ama umduğunu bulamayan , yönetmeni Ümit Ünal'ın haklı ve duygusal protestosu sayesinde herkesin hakkında bir şeyler duyduğu Nar nihayet gösterime giriyor .
Filmi Antalya'da izleyenlerden ve izlediği andan itibaren filme kendi gönlünün tüm portakallarını vermiş bir film eleştirmeniyim .
Ümit Ünal sinemasını zaten çok sevdiğimden , kimselere yaranamayan Kaptan Feza filmini dahi Türk B sinemasına yönelik bir saygı duruşu olarak önemli buluyorum .
Her işiyle takip etmeye değer bulduğum yönetmenin en kişisel ve önemli filmleri olan 9 ( Dokuz ) ve Ara'ya bir kardeş gibi gelen Nar , haftanın ve bu yılın kıymetlisi .
Hani , büyüklerimizin TV'de rasgeldiğinde " 4 kişiyle film çekmişler ! " diye homurdandığı filmler vardır , işte Nar öyle bir film .
Sırtını hikâye , oyunculuk ve yönetmenlik becerisine dayandıran film finale doğru kan kaybetse de , meraklı bir öykü anlatmayı ve izlettirmeyi başarıyor .
Sürprizbozan vermeden konusundan bahsetmenin imkânsız olduğu filme , o kısmı es geçerek dikkatlice bakalım .
Yönetmenlik anlamında hiçbir sıkıntı yok .
Ümit Ünal olgun bir sinema adamı olarak her şeye hâkim ve kendi yazdığı öyküyü seyirciye geçirme konusunda bir sıkıntı yaşamıyor .
Hatta " Mannak Noni " gibi bazı sekanslarda sinemamızda görmeye alışık olmadığımız türden bir gerilim yaratmakta çok başarılı .
Sıkı bir korku filminin yapabileceği kadar irkilten bu anlara karşı filmin derdi seyirciyi korkutmak değil .
Nar , yaşadığımız hayatın bizi , başkalarının hayatını ölümcül bir şekilde zehirleyecek ve bunu bilse bile umursamayacak iblislere dönüştürmesi üzerine bir hikâye .
Hepimiz iyi insanlar olduğumuzu zannederiz .
Gerçekten öyle miyiz ?
Çok sevdiğiniz bir filmi eleştirmek acı verir ama mükemmel bir eser , bir Ümit Ünal başyapıtı olabilecek Nar , bazı zaafları yüzünden bunu ıskalıyor .
Bunlardan en önemlisi oyunculuk .
Erdem Akakçe'nin mutlaka ödüllendirilmesi gereken ‘Kapıcı Mustafa ' performansına hayran kalırken bir yandan da doğal olmaktan , yaşadığı endişeyi seyirciye geçirmekten çok uzak bir Deniz olarak İrem Altuğ'u izliyoruz .
Ümit Ünal darılmasın ama insan olarak çok sevdiğim Serra Yılmaz'ın ise hep aynı olan oyunculuğuna ve cümlelerin üzerine inatla bastırdığı diksiyonuna dayanamıyorum !
Ferzan Özpetek kıymetlisi olmasa acaba unutur gider miydik bu oyuncuyu ?
Fakat bir yandan da , oynadığı rolü düşünürsek , falcı Asuman karakteri için yine en uygun isim Serra Yılmaz .
Bu kararsızlığı " doğru oyuncu , yanlış performans " diyerek açıklayabilirim sanırım .
Bir başka önemli karakter olan ‘Sema ' rolüne cuk oturan İdil Fırat'ın talihsizliği de Ümit Ünal'ın ona yazdığı replikler .
Oyuncu elinden geleni yapsa da ‘Sema'nın fazla didaktik bir karaktere dönüşmesini engelleyememiş .
Filmin kırılma noktasında yaşanan bu sarsılma hali üzerine biraz daha kafa yorulabilseydi keşke .
Zaten az oyuncusu olan filmin geriye kalan tek karakterini canlandıran Şükran Ovalı ise kısa rolüne karşın müthiş bir oyunculuk başarısı gösteriyor .
Kıymeti bilinmeyen oyuncularımızdan biri bu genç ve yetenekli kadın .
İnsan en çok sevdiğine kıyarmış kabilinden yazdığım bu satırların ötesinde Nar , neredeyse aynı üretim bandından çıkan , " festivale gidecek film " şablonuna uygun yapılmış tüm o fabrikasyon işlerden çok daha farklı , duyarlı ve derdi olan bir film .
Üstelik festival sinemacılarının çok sevdiği gibi , izleyiciyi yorarak kendini daha kıymetli hissettirme tuzağına düşürmüyor seyredenini .
Antalya'ya hala kızgın olan Ümit Ünal ise iyi bir film çektiğinin farkında olan ve Türkiye'de artık hararetlice tartışılması ve sorgulanması gereken jüri kararlarına kurban edilmiş bir yönetmen sadece .
Yoruma açık finalini tahlil etmek için olsa bile mutlaka görmenizi öneririm ki , bir sinemaseverin Nar'dan mutsuz olarak çıkacağını düşünmüyorum .
Nar mütevazı ama önemli .
Ağızlara pelesenk olmuş " öteki " kelimesinin gerçek ve samimi karşılığı .
İyi seyirler .
Twitter : murattolga / murattolga@gmail.com
