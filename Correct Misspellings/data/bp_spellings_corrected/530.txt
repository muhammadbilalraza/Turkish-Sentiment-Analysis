Bir hikâyenin merkezinde çatışmanın olması , insanoğlunun hava , su tüketmesi kadar gereklidir .
İnsanoğlu , aşk hikâyelerindeki zengin çocuk - fakir kız , iyi kız - kötü oğlan benzeri çatışmaları çok sever .
Nitekim geçmişten bu yana hikâyelerin genel çatısı aynı olsa da , farklı versiyonlarına ilk defa dinlermiş , izlermiş gibi merak duyarız .
Aşka Yükseliş ( Tres metros sobre el cielo ) / Three step Above Heaven ) filminin hikâyesi de benzerlerini defalarca gördüğümüz bir çatışmanın ürünü olarak karşımıza çıkıyor .
Yönetmen sıfatını da taşıyan ve bu filmin senaristlerinden olan yazar Federico Moccia'nın aynı adlı romanından uyarlanan film , aslında 2004 yılında İtalyan yapımı olarak vizyona girmişti . 2010 yılına geldiğimizdeyse hikâye bu sefer İspanyollar tarafından ele alınıyor .
Lise öğrencisi masum ( ! ) zengin kız Babi ile ondan daha az zengin ( ! ) yaramaz çocuğun ( Hache ) hayatı kesişir . Karakterlerinin zıtlığı yüzünden anlaşmazlıklar yaşamalarına rağmen sonunda aşkın kucağına düşerler . Sorun çıkarmadan duramayan Hache hem ailesel , hem çevresel hem de ilişki bazında problemlere sebep olsa da , yaşadıkları trajik bir olay hem onların hem de en yakın arkadaşlarının hayatını kökten değiştirir .
Açılıştaki çekimler ve İngilizce soundtrack , filmin bir Hollywood ürünü olduğu izlemini verirken filmin senaryo dinamikleri de daha çok bir dizi izlermiş hissini uyandırıyor . İlişkide gördüğümüz üst üste yaşanan kopuşlar her bir bölüm için güzel bir son olabilirmiş . Nitekim görüntü yönetmenliği , reklamların sahnelere yedirilişi , hikâyenin mesaj vermeyen , yalnızca ilişki aksaklıklarını yüzeysel yansıtan özelliği de bunu destekliyor .   Kaldı ki günümüzde artık tüm açılardan çok başarılı diziler olduğu tartışma konusu dahi değil . Bu film daha çok 90'lardaki Emrah'lı Seren Serengil'li ve motosikletli filmleri hatırlattı bana . Gerçi filmdeki motosiklet yarışlarının oldukça heyecanlı olduğunu atlamamak gerekir .
Film boyunca birçok kez " neden ? " diye sorabilirsiniz . Neden küstüler ? Neden barıştılar ? Kız masumiyeti temsil ediyorsa neden daha açılışta , üzerinde seks yazan bir parfümü çıplak bedenine sıkıyor ? Bununla birlikte ‘trajik olay ' yaklaştıkça , yan karakterler hikâyenin büyük bir parçası oluyor ve bu noktada " neden ? " demeyip trajik olayı anlıyorsunuz . Kitabın yazarı filmin senaristi de olsa , kitapta bu olaya hazırlığın bu şekilde gökten inme olduğunu düşünmüyorum .
Oyunculuklar söz konusu olunca durum değişiyor . Başrollerinde Mario Casas ve Melissa P. filminden tanıdığımız María Valverde yer alıyor . Yan rollerin de başarılı performans gösterdiği filmde özellikle Mario Casas bir iki sahnesinde yakışıklı pozlarını , kamera bilincini bir kenara bırakıyor , etli kanlı insana dönüşüyor .
Özellikle gençlerin seveceği bu film , motosiklet yarışlarının olduğu , izinlerin olmadığı bir dünyadaki liseli âşıkları izleyip geçmişi yâd etmek için izlenebilir . Sonuçta hepimiz bu hikâyelerin kıyısından köşesinden geçtik .
