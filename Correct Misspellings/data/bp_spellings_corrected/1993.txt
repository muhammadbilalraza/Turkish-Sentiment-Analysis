Gün geçmiyor ki Luc Besson'un yapımcılığını ve senaristliğini üstlendiği yeni bir film kapımızı çalmasın .
Özellikle 90'larda yaptığı işlerini çok sevdiğimiz Besson'un o ara nasıl bir güç depoladığını tahmin etmek zor değil .
Bu öyle bir güç ki bir günde yazıldığı ilk bakışta belli olan senaryolarını bile bütçesi azımsanmayacak filmlere dönüştürebiliyor .
Asıl ilginç olanı bunların en az yarısının başarılı addedilmesi hatta serilere dönüşmesi .
Tek başına takılmayı seven sıkı bir kahraman , kabul edilebilir miktarda aile ya da ilişki draması , mizah ve işin bir şekilde bağlandığı Paris'ten oluşan Besson formülü ,  Mcg'nin yönetmenliğini üstlendiği 3 Days to Kill'in de her anına sinmiş durumda .
Tabii ki ne kadar kendini tekrar etse de Besson'un da öğrendiği şeyler var bu hayatta .
En son örnek ise Taken .
Yaşını başını almış bir aktörü uzun bir aradan sonra tek kişilik şovun merkezine yerleştiren ,  Liam Neeson'un kariyerini yeniden inşa eden bu yaklaşım , 3 Days to Kill özelinde Kevin Costner'a denk geliyor .
2006 tarihli Guardian fiyaskosundan beri pek ortalarda görünmeyen Costner'ın Man of Steel ve Jack Ryan ile yaptığı antremanlar ise kopyala / yapıştır mantığının getirisiyle yerle yeksan oluyor .
Tecrübeli bir gizli servis ajanı olan Ethan ( Kevin Costner ) , beynindeki tümörün ciğerlerine sıçradığını , fazla bir ömrü kalmadığını öğreniyor .
Son aylarını uzun süredir görmediği kızı Zooey ( Hailee Steinfeld ) ve karısı Christine ( Connie Nielsen ) ' e ilgi göstermek üzerine kurgulayan Ethan'ın planı , Fransa'ya ayak bastığı an karşısına çıkan bir diğer ajan Vivi ( Amber Heard ) ile keşmekeşe dönüşüyor .
Vivi'nin Ethan'dan bir kaç kişiyi öldürmesi gibi ufak bir ricası var .
Aile saadetine yelken açmak isteyen bir adam bunu neden kabul etsin ki ?
Karşılığında WriteReviews aşamasında olan bir ilaçla tümörünü ' iyi huylu ' hale getirebilme seçeneği sunulursa , eder .
Ailesiyle işi arasında kalmış birini , durumunu gizli tutmak adına yaşadığı gerilim ve durum komedileri üzerinden anlatan bir çok hikaye izlemişizdir .
3 Days to Kill'in öncüllerinden farklı olarak aile yönüne biraz daha eğildiğini görmek güzel .
Bu eğilmenin yarattığı ikili ilişkiler ise ancak ' absürt ' olarak tanımlanabilir .
Pek fazla ruhani incelik barındırmayan , gereksiz anlarda bile silahını elinden düşürmeyen , mizah yeteneği neredeyse sıfır derecesinde olan bir baba ile ergenlik dönemindeki kızının klişelerle örülü ilişkisi ilginizi çok fazla ayakta tutamıyor .   Filmin henüz girişinde bize sunulan , ağız bir parmak bal çalmaktan ibaret olduğu sonradan anlaşılacak kalburüstü aksiyon sahneleri gidişat içerisinde önce vasatlaşıp sonra yok oluyorlar .
Bunun nedeni , ele yüze bulaştırılan aile içi dinamikler yetmezmiş gibi başka ikincil hikayelerin de peşinden koşulması .
Fransa'daki evi istila eden Malili aile , kızı ile ilgili tavsiyelerde bulunduğu için Ethan'ın öldürmekten vazgeçtiği bilgi kaynağı , Crank çakması etkileri olan ilaçla cebelleşmeler .
Ortalık o kadar dağınık ki bir türlü toparlanamıyor .
Çok uzun süre boynundan çıkarmadığı atkısı sayesinde kırışıklarını saklamaya çalıştığını düşündüğüm Kevin Costner'ın inandırıcı bir aksiyon starı olmaktan uzak bir performans gösterdiğini söylemekte fayda var .
Hailee Steinfeld kalibresinde bir genç oyuncunun ergenlik çekilmezliğinden tatlı kıza evrilmesinde , Connie Nielsen gibi göründüğü her sahnede aklımızı başımızdan alan bir kadının ' seviyorum ama çaktırmamam lazım ' noktasına sıkışmasında şaşılacak bir durum yok .
Oyuncular cephesinde asıl mesele Amber Heard'ın tam bir senaryo ve yönetim başarısızlığının kurbanı olması .
Baştan savma bir femme fatale olan Vivi'nin kırmızı bir fon önünde nedensizce silah şarjörü değiştirmesi , iş konuşmalarını striptiz kulübünde gerçekleştirmesi , birbirinden farklı dört saç modeliyle etrafta dolanması ve giydiği deri kıyafetler , onu 3 Days to Kill'in B filmi kanadının yılmaz bekçisi yapamıyor .
Zira başlı başına fetiş bir karakter olmasına rağmen bu fetişlerin altı koca bir boşluk .
3 Days to Kill , yaratıcılıktan yoksun senaryosu , kiralık yönetmeni , kullanılamayan oyuncuları ile gitgide sıkıcı bir deneyime dönüşüyor .
Hayatınızda nasıl doldurabileceğinizi bilemediğiniz iki saatlik bir boşluk varsa gidin bir görün derim .
Fırat ATAÇ / firatatac . com
