Aile , hemen her insanın içinden geçmek zorunda olduğu gür bir orman gibi .
Bu , büyük kalabalıklar için tüm patikaları önceden belirlenmiş , aynı tür ağaçların bulunduğu kadim bir ormanken ; şanslı azınlıkların daha az zahmetle kendi yollarını buldukları , kendi köklerini saldıkları , endemik türlerin palazlanabildiği bir orman olabiliyor .
Uzun ve çetrefilli bir süreci genellikle büyümeyle savaşarak geçiren insan , burada bazen kendisinden beklenen rollere giriyor , bazen maskeler takıyor , en önemlisi kişiliğinde derin izler bırakan anlar , olaylar yaşıyor .
Bastırılan duygular , söylenemeyen sözler , otosansüre uğrayan birçok ifade …
Eğer fiziksel şiddet de bu hallere eklenmişse , kalıcı duygudurum bozukluklarına ve travmalar ortaya çıkıyor .
İşte Şeker Çocuk'ta da ( Honey Boy ) , Shia LaBeouf’un “ormanına” misafir oluyoruz .
Henüz 34 yaşındaki kariyerli oyuncuyu yakından takip edenler , kendine has tarzından , hareketli hayatından haberdardır .
Son olarak 2017’de alkollü taşkınlıktan dolayı tutuklanan ve 10 haftalık rehabilitasyona yönlendirilen Shia’ya , travma sonrası stres bozukluğu tanısı konulmuş , programdayken aldığı notlarla senaryoyu oluşturmaya başlamış .
Film , genç oyuncunun çocukluğundan gençliğine , eski bir palyaço olan babasıyla hararetli ilişkilerini , daha önce bilinmeyen taraflarıyla da ele alıyor ve 20'li yaşlarındayken , bir set ortamında açılıyor .
İsimlerin ve kronolojinin değiştirildiği yarı otobiyografi niteliğindeki senaryo , sanki ucundan dokunduğu birkaç katman daha eklenerek biraz daha zenginleştirilebilirmiş .
Kurgu , iki ayrı zaman dilimi üzerinden yürüyor , geçişler sıkça ama rahatsız etmiyor .
Çok geçmeden 12 yaşındaki Otis’le de tanışıyoruz .
Büyük Otis ( Lucas Hedges ) , yalnız ve sancılı geçen rehabilitasyon sürecindeyken , küçük Otis ( Noah Jupe ) setlerde babasıyla birlikte , ancak çok erken sorumluluk almak durumunda kalan Shia’yı yansıtmış .
Bahsettiğim gibi , film senaryo özelinde eksiksiz değil ; oyunculuklarsa kesinlikle tatmin edici .
Hazırlık sürecinde ayrı ayrı Shia’nın evinde kalan Lucas Hedges ve Noah Jupe ikilisi , Otis karakterine tanınan esnekliği çok iyi yorumlamışlar .
Şahsi kıyafetlerini kullanmaları , onun bazı aktör reflekslerini sahnelere yedirmeleri , anlatımı kuvvetlendiren detaylar arasında sayılabilir .
Her iki oyuncu da iniş çıkışlarda oldukça sahici , özellikle kamera Noah Jupe tarafındayken karakterin gelecekte yaşayacaklarını hissedebiliyorsunuz .
O yaşlardaki her çocuk gibi saf sevgiyi arayışı , aktörlük kariyerinde boyundan büyük ciddiyetle varoluşu , yer yer değiştikleri baba - oğul rolleri , küçük Otis’in parladığı sekanslara örnek verilebilir .
Bağımlılıktan yeni kurtulmuş , temiz kalmaya , sorumluluk almaya çalışan pasif agresif baba figürünü kendisi oynayan Shia LaBeouf’ün ise şimdiye dek izlediğim en iyi oyunculuğu diyebilirim .
Bu performansı , kuşkusuz güçlü hikayesinin perdeye daha efektif şekilde geçmesini sağlamış .
Yedi yıldır konuşmadığı babasından gerekli izinleri , karakteri Mel Gibson’un oynayacağına inandırarak alması , bu seçimi özel kılan tarafını gösteriyor .
Otis’in aralarındaki tüm olumsuzluklara , geçmişte istismara varan davranışlarına rağmen rehabilitasyon sürecinde babasını affetmeye çalışması , benim için filme dair en dikkat çekici şeydi .
İlk uzun metrajını çeken yönetmen Alma Har’el , daha önce tanıdığı ve bir Sigur Ros klibinde birlikte çalıştığı Shia LaBeouf’ün savaşını anlamış , isteğini iyi okumuş , ince bir anlatım sunmuş .
94 dakikalık süresi boyunca sıkmadan ilerleyen , ebeveyn ilişkilerini ; beraberindeki acıyı , hüznü ve bağlılığı hatırlatan Sundance Özel Jüri Ödülü sahibi Honey Boy , son dönemin en seyirlik işlerinden .
