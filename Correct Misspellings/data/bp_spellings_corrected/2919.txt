Across The Universe , son yılların en kolay dalga geçilebilecek filmlerinden biri .
Zaman ilerledikçe Youtube'da binlerce parodisi ortaya çıkacaktır .
Fakat aynı zamanda uzun bir süredir karşılaşmadığımız türde orijinal , renkli , hayat dolu , olabildiğince pozitif ve coşkun taşkın bir müzik şöleni .
Belki de fazla coşkun ki bu yüzden ilk bakışta seyirciyi rahatsız etmesi , filme sırt döndürtmesi muhtemel .
Özellikle her adımımıza , her nefesimize yüksek oranlarda şüphecilik ve sinizm kattığımız iki binli yıllarda .
Biliyorum , son zamanlarda müzikal sineması geri dönüşte ve bu durum sinema severlere duygusallığın ve romantizmin kapılarını bir kez daha aralıyor gibi , ama günümüz müzikalleri fazla post modern ve gösterişçi bir bakış açısı sergileyerek , öyle ya da böyle seyircinin duygularına seslenmek yerine sadece görsel ve işitsel duyulara iltifatta bulunuyor .
Bu yeni müzikal trendinin başını çeken Kırmızı Değirmen , her ne kadar görsel bakımdan olağanüstü bir başarı sergilese de , " hikayeden önce stil " yaklaşımını en çok uygulayan filmlerden biri .
Across The Universe'e geri dönelim .
Dürüst olmak gerekirse , elimizde mükemmelin çok uzağında bir yapım var .
İlk olarak çok uzun .
Ben ölümsüz bir Beatles hayranıyım .
İnanmazsanız iPod'uma bakabilirsiniz .
Fakat buna rağmen 30'un üzerinde ünlü Beatles şarkılarının iki saat yirmi dakika boyunca genç oyuncular tarafından söylenmiş müzikal versiyonlarını bırakın , orijinal şarkıları bile peş peşe dinlemek yorucu bir deneyim olacaktır .
Özellikle bu Beatles şarkılarına eşlik eden senaryo olabildiğince basit bir aşk hikayesi olmasına rağmen kendi etrafında dönüp duran , gereksizce karmaşık bir üçüncü perdeye sahipse .
Filmin hikayesini bir kenara bırakalım ve otuzdan fazla , iç içe geçen müzikal sahnelerden bahsedelim .
Sonuçta bu filme göz atacak seyircinin çoğu Beatles hayranları olacaktır .
Ve o hayranların çoğu en favori şarkılarının beyazperdeye nasıl aktarıldığını merak ediyordur , filmin hikayesinden çok .
Bu konuda ne yazık ki bazı kötü haberlerim var Beatles hayranlarına .
Accross The Universe'deki şarkıların çoğu işe yaramıyor .
Ya bariz didaktik yaklaşımlarıyla fazla göze batıyor , ya uzunlukları ve alakasızlıkları ile hikayenin akışını birden durduruyor , ya da abartı görsellikleri ve koreografisi ile güldürmemesi gereken yerde güldürüyor .
Amerikan hükümetinin genç erkekleri Vietnam'a hazırladıkları , I Want You şarkısını kullanan bariz Pink Floyd The Wall göndermesi sahne , bu saplantılı aşk şarkısına getirdiği politik bakış açısı ile biraz ilgi çekiyor , ama askerlerin özgürlük heykelini taşıyıp " Çok ağır " tarzı yorumları ile fazla bariz politik görüşlerini seyircinin zihnine zorla sokuşturuyor .
Something in The Way ve While My Guitar Gently Weeps gibi şarkılar hikayeye hiç bir katkıda bulunmuyor .
Komedyen Eddie Izzard'ın arkasında dört mavi prezervatif ( ! ) ile For The Benefit of Mr .
Kite'ı söylediği ( çığırdığı desem daha doğru ) sahne , el yapımı harikülade bir animasyon ile desteklense de , Testere 5'i izliyormuşçasına koltuğumuzda gerilmemize ve sahnenin bir an önce bitmesi için dua etmemize neden oluyor .
Bu üç örneğe benzer bir çok sahne ile karşı karşıyayız ne yazık ki .
Peki bu kadar eleştirmeme rağmen neden Accross The Universe'i beğeniyorum , ve neden içimdeki kuşkulara rağmen sizlere tavsiye ediyorum ?
Birinci neden , film nadir de olsa yürek ısıtan , görsel bakımdan hayret uyandıran , Beatles'ın sevgi ve tolerans mesajını istismar etmeden seyirciye aktaran güzellikler ile dolu .
Gospel tarzı Let it Be , basit ama içten If I Fell in Love With You ve çılgın renklerle dolu LSD sekansı I am The Walrus gibi örnekler , kendi başlarına gişe parasını hak ediyorlar .
Fakat Accross The Universe'i tavsiye etmemin en önemli sebebi filmin Amerikan sinemasında , ve hatta dünya sinemasında bile artık fazla bulunmayan , açık ve sınırsızca içten , saf ve olabildiğince romantik bir idealizm ile desteklenmesi .
Özellikle " İçten " ve " saf " , Accross The Universe'i tanımlayan anahtar kelimeler .
Çünkü film hiç bir oranda sinik ve iğneleyici değil , ve kurnaz iç göndermelere ev sahipliği yapmıyor .
Sadece barış , sevgi ve aşk gibi temel insani duyguları olduğu gibi seyirciye aktaran , basit bir aşk hikayesi olmayı amaçlıyor .
Sinik ve iğneleyici gibi tanımlar ne yazık ki 20'li yıllar sinemasının baştacı olmuş durumda ve belki bu süreç sırasında biz de biraz fazla taşlaştık , duygusal tarafımızı geride bıraktık .
Across The Universe , bütün kusurlarına rağmen en azından 60'ların idealist ve sevgi dolu mesajını belki de son bir kez daha bize hatırlatıyor .
Her seyircinin salonlara adım atarken içten içe ihtiyaç duyduğu şaheseri ortaya koymuyor , ama unutmayın ki bazen Tek İhtiyacınız Olan Şey Sevgi'dir .
