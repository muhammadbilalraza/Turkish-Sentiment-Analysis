Bir gün ne kadar kötü geçebilir ki ?
Sabah kalktığınızda bozulan sifon , kahvaltınızı yapmak istediğinizde sizinle aynı fikirde olmayan buzdolabı , geç kaldığınız mesai , çocuk bakıcınızın rahatsızlandığını öğrenmeniz , yolda bırakan arabanız . başınızın belası çocuklarınız .
Peki ya bunların bin beterini tek bir güne sığdırmak zorunda kalırsanız ne olur ?
İşte Alexander ve Felaket , Korkunç , Berbat ve Çok Kötü Bir Gün bu sorunun cevabını izleyicisine ziyadesiyle veriyor .
Komedi dünyasının duayenlerinden , Hollywood’un en meşhur isimlerinden Steve Carell ve yine aynı tür projelerin değişmez ismi Jennifer Garner’ın başrollerini paylaştığı Alexander ve Felaket , Korkunç , Berbat ve Çok Kötü Bir Gün ( ki kısaca Alexander ve Felaket . diyeceğim ) , Judith Viorst’un kitabından beyazperdeye taşınmış bir yapım .
Disney’in meşhur aile filmlerinden biri olan Alexander ve Felaket . merkezine banliyö hayatı yaşayan , sıradan bir Amerikan ailesi Cooper’lar ile tanıştırıyor bizleri .
Aylardır işsiz olan uzay bilimcisi babamız , her gün ruh hastası patronu ile uğraşmak zorunda kalan annemiz , tek hayali ehliyet sınavını geçip sevgilisini baloya götürmek olan büyük erkek kardeş Anthony , aklını başrolünü oynayacağı piyes ile bozmuş olan Emily , küçük bebek ve bu göreceli – mutlu ailenin en bahtsızı Alexander .
İşte karşınızda Cooper ailesi !
Avustralya kültürü ile yatıp kalkan Alexander , filmin adından da anlayabileceğimiz gibi ömrünü binbir türlü talihsiz olayla geçiren küçük bir çocuk .
Hoşlandığı kızın defterini ve hemen ardından sınıfı yakacak kadar sakar , öğretmeninin küçük hamster’ına bakmaz zorunda kalacak kadar talihsiz .
Okulun eğlence konusu olan Alexander aynı zamanda bir doğum günü çocuğu .
Kimsenin partisine gelmek istemediği bir doğum günü çocuğu .
Yeni yaşına girdiği gece küçük bir dilek tutan Alexander , kendisinin geçirdiği sıradan biri günü ailesinin de deneyimlemesini ister , dananın kuyruğu da burada kopar .
Günün ilk ışıklarıyla birlikte tüm aile üyeleri akla hayale gelmeyecek belaların içinde bulur kendini .
Kıssadan hisse , karşımızda her şeyi ile eksiksiz bir Disney aile filmi şablonu var .
Peki ya bu yıllanmış formül içerisinde ne kadar taze fikirler barındırıyor .
Şahsen türün benzeri örneklerine bayılan biri olarak Alexander ve Felaket . benim için bile pek tatmin edici bir yapım olmadı .
Filmin en büyük eksisi senaryosu .
Bahsini ettiğim gibi artık  30 seneyi geçmiş , klişe tanımının üzerini örümcek ağlarıyla örmüş bu bilindik hikaye en ufak bir parlatmaya dahi gerek duyulmadan kameraya alınınca seyircisini bunaltan bir tecrübeye dönüşmüş .
Hatta o kadar ki , içinde yer aldığı her bir projeyi yıldız gibi parlatmayı başaran Steve Carell en ufak bir çaba bile sarf etmemiş , sadece işini yaparak kamera karşısından çekilmiş .
Hikaye akışı o kadar tahmin edilebilinir ki , filmin ilk yarım saati bile dolmadan geri kalan sürede ne olacağını en ufak detayına kadar tahmin etmek mümkün .
Hal böyle olunca da o içleri ısıtan , bir yandan da suratta muzip bir gülümseme bırakan Disney aile filmlerinin vasat bir örneği çıkmış ortaya .
Muhtemelen sadece küçük yaştaki seyircinin , hatta bu skaladaki izleyicinin sadece küçük bir kısmının gerçekten tat alabileceğine inandığım Alexander ve Felaket , Korkunç , Berbat ve Çok Kötü Bir Gün baştan sona kendini tekrar eden , tahmin edilebilinir , orijinallikten uzak , örneğine çokça rast geldiğimiz bir proje olmuş .
Pek tabii bunlar filmi izlenmez kılmıyor .
Sadece çok daha zeki , sıcak bir aile filmi bekleyenleri tam olarak tatmin etmeden salondan uğurluyor .
Alexander ve Felaket , Korkunç , Berbat ve Çok Kötü Bir Gün ailece gidebileceğiniz , ufaklıklar eğlenirken , sizlere muhtemelen “nerede çocukluğumun Disney filmleri” dedirtecek sıradan bir aile filmi .
Burçin Aygün burcinaygun@gmail.com
