Gemide ile Cannes’a uzanacağı esaslı bir yolculuğa çıkan Serdar Akar , merakla beklenen ikinci filmi Dar Alanda Kısa Paslaşmalar’ı golsüz beraberlikle sonuçlandırmıştı .
Farklı müzik kullanımı ve yaratıcı fikri ile öne çıkan Maruf ile cesur işlere imza atmakta istekli olduğunu hatırlattıktan sonra ise Kurtlar Vadisi : Irak ile şaşırtıcı bir şekilde yüzeye fırladı ve tartışmaların ortasına yerleşti .
Şimdi ise Barda ile şiddetten ne anladığımızı ortaya koymaya çalışıyor .
Şüphesiz , sinemacılarımızın en anlaşılmaz yönlerinden birisi de , ' Suç Şehri ' İstanbul’da , gerçeklerin hemen yanında nefes alıp vermelerine rağmen , sokak şiddetine ve mafya olgusuna son derece gevşek ve yüzeysel bir şekilde yaklaşmaları .
Özellikle başta mafya konusu , kimi zaman tatlı sert , kimi zaman grotesk ' Baba ' figürlerinin öncülüğünde daima iş yapan bir mizah malzemesi olarak algılanıyor .
Sebepli veya sebepsiz bir şiddet ve kötülük senaristlerimizin evcilleştirme filtrelerinden geçerek ' eğlenceli ' bir şekilde karşımıza geliyor .
Medya , sokakları yeri geldiğinde abartarak önümüze sererken , sinema olaylara ' şaka gözlükleriyle ' bakmayı tercih ediyor .
Barda’nın belki de en önemli başarısı , aynı şehirde dip dibe yaşamalarına rağmen birbirlerine kıskançlık , küçümseme ve nefret gibi duygularla bakan farklı gruplar arasındaki gerilimi ve şiddet potansiyelini gerçekçi bir şekilde ortaya koyuyor olması .
Yakın zamanda yaşanmış tüyler ürpertici bir olayı referans alarak , benzerini en azından Türk sinemasında zor bulacağımız bir şiddet gösterisi sunuyor .
Gerçekçi olup olmadığı sorusunun cevabını ise , işin plastik yönünü bir kenara bırakıp senaryonun farklı noktalarında aramak gerekiyor .
Filmin henüz ilk saniyelerinde karşımıza çıkan , gençlerden oluşan ve ailesinden aldığı maaşın yardımıyla eğitimini ve gece hayatını sürdüren grup bu anlamda filmin zayıf yönünü oluşturuyor .
Gençlik dizilerini hatırlatan basmakalıp diyaloglar , nedense bütün bir grubun sorunu haline gelen kürtaj ve herkes tarafından yapay bir sevinçle karşılanan evlilik gibi meseleler inandırıcılıktan yoksun olduğu için , Akar’ın filmin girişine çok da özenmediğini gösteriyor .
Fakat ilginç bir şekilde , Nejat İşler’in liderliğini yaptığı öteki grubun böyle problemleri neredeyse hiç yok .
İşler başta olmak üzere , Hakan Boyav’dan ' çırak ' Volga Sorgu’ya kadar herkes özenli bir şekilde yazılmış karakterini başarıyla canlandırıyor .
Filmin kendi atmosferi içinde abartılı kaçmayan işkence ve tecavüz sahnelerinin dışında da , filmin itici gücü Nejat İşler’in son derece güçlü oyunculuğu oluyor .
Bar ortamını başarıyla değerlendiren İşler , filmin manidar hesaplaşma alanı olan mini futbol sahasında da döktürmeye devam ediyor .
Hatta sebepsiz gibi gözüken şiddet eğilimlerinin altında yatan sebepleri bile kendince ortaya koyuyor ve kötülüklerine bir derinlik kazandırmaya çalışıyor .
( Tabii bu çabanın senaryonun eksikleri nedeniyle tam olarak amacına ulaştığını söylemek zor . ) Yine de , eğer Barda’nın gerçekten de en büyük başarısı sokakların artan şiddetini başarılı bir şekilde yansıtmaksa , hap attıktan sonra nefret duyduğu gruba saldıran çeteyi canlandıran bütün oyuncuların katkısını belirtmek gerekiyor .
Filmin gelişme bölümüne yayılan işkence ve hesaplaşma bölümlerindeki esas sıkıntı ise , izleyicinin elektriğini azaltması için düşünülmüş mahkeme sahneleri .
Bu sahnelerin ve bütün savcı - avukat görüşmelerinin meselesi açık bir şekilde ceza sistemine dair eleştiriler getirmek olsa da , diyalogların sıradan ve inandırıcılıktan yoksun olduğunu belirtmek lazım .
Bu anlamda kamerayı bardan dışarı çıkarmamak ve barın içinde başka rahatlatma alanları keşfetmek daha iyi olabilirmiş .
Mahkeme koridorlarında ve gizli kapılar arkasında konuşulanlar bu filmin ağır konusu altında ezilmeyi değil , farklı bir projede değerlendirilmeyi hak ediyor .
Her ne kadar bu vahşi olay öncesi ve sonrasıyla bir bütün olsa da ; olayın kendisini güçlü bir şekilde ortaya koyup izleyiciyi , bu kanlı intikamın gerisinde yatan eşitsizlikleri ve hoşgörüsüzlükleri düşünmeye davet etmek yeterli olabilirmiş .
Yine kaçırılmış bir fırsat , ' kaçmış bir gol ' olarak baskın sahnesini anmakta yarar var .
Bu sahne , filmin absürt finalinin de habercisi oluyor .
Tecavüzcüleri ' içeride ' cezalandırma konusunun basit diyaloglarla geçiştirilmesi , cezalandırma biçimleri , cezalandıranlar ( filmin etkisini zayıflatan sürprizleriyle ) ve bu bölümü farklı yorumlara açık bir şekilde düzenleme çabası , hepsi birbiriyle yarışır biçimde garip ve takip edilmesi güç bir kurguyla karşımıza geliyor .
Gerçekçilik konusunu kısmen beceren Serdar Akar , tatlandırıcı gibi kullandığı mahkeme sahneleri ve filmin genel atmosferinden kopuk , hızlandırılmış final sahnesiyle ayaklarını yerden kesiyor ve izleyicinin metanetini koruyabilmesi için filmin gücünü zayıflatmaya karar verdiğini ortaya koyuyor .
Güçlü yönleri olduğu için olsa gerek , zayıf yönleri daha çok göze batıyor Barda’nın .
