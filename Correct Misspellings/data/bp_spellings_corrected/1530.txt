Cinsiyet geçiş sürecindeki 15 yaşında bir balerinin hikayesini anlatan Kız  ( Girl ) filminin bir trans eleştirmenin kaleminden çıkmış kritiğini okuyabilmenizi isterdim .
Türkiye’de böyle bir yazı yayınlanır veya panel düzenlenirse , olasılıkla Kaos GL , lamba Istanbul gibi gruplar aracılığıyla haberimiz olur .
Bu film hakkında onların sesini duymak , benim söyleyeceklerimden her halükarda daha kıymetli olacaktır .
 
Nora Monsecour adlı balerinin gerçek öyküsünü anlatıyor  Kız .
Yönetmen Lukas Dhont , onun başına gelenlerden bir gazete haberi vesilesiyle haberdar olmuş .
Filmin merkezindeki karakterin adı Lara .
Cinsel kimliğini kız / kadın olarak inşa etmiş , taksi şoförü babası ve altı yaşındaki erkek kardeşi tarafından da öyle kabul edilmiş .
Ameliyatına gidecek yolda , hormon tedavisi görmeye başlıyor .
Ancak bu esnada bir dans okuluna da kabul ediliyor .
Ergenliğin getirdiği fiziksel değişimleri yavaşlatmak amacıyla aldığı ilaçlara rağmen , bale sınıfındaki diğer kızlara ayak uydurmakta zorlanıyor .
 
Arkadaşlarının , öğretmenlerinin , akrabalarının , doktorlarının desteğine sahip Lara .
Film zaman zaman bir trans filminden bekleyeceğimiz klişelerin işaretini vermesine veriyor .
Bir rol için Lara seçilince ona kötü bakmaya başlayan bir iki kızın bakışlarının nereye varabileceğini veya yaşadığı apartmanda yakınlaştığı oğlanın onunla ilgili gerçeği anlasa neler olabileceğini tahmin ediyoruz .
Fakat yönetmen , bu klişe yolların hiçbirine sapmıyor .
Lara’nın kendi iç çatışmaları üzerinden ilerliyor .
Bale eğitimi için göstermesi gereken adanmışlık , onu bedenen yorup ameliyatı için ihtiyaç duyulan şartları engellemekte .
Doktor kontrolünde de olsa bir ergenlik süreci yaşıyor Lara .
Ve çevresindeki herkesin telkinlerine rağmen , geçişi bir an önce tamamlamak için sabırsız .
Bu da onu içten içe tüketen , mutsuz eden bir faktör .
 
Yurtdışında , özellikle Amerika’da , trans eleştirmenler öykünün merkezindeki kızın bir cisgender ( yani doğduğu biyolojik cinsiyetiyle inşa ettiği toplumsal cinsiyeti aynı ) aktör tarafından canlandırılmasını eleştirdiler .
Trans oyuncuların kendi tecrübelerini perdede kendileri aktarma fırsatından mahrum edilmesi üzerinde durdular .
Haklı bir serzeniş bu elbette ama 15-16 yaşlarında , hem bir trans bireyi canlandırıp hem de ileri düzeyde bale yapabilen oyuncu bulabilmek kolay değil .
Pratik sürecin dayattığı bir tercih bu , kaçınılmaz belki .
Ve neticede başroldeki Victor Polster olağanüstü bir performans sergiliyor .
 
Fakat bir başka eleştiriye ben de katılmadan edemeyeceğim .
Lukas Dhont’u bu projeye çeken gazete haberindeki mevzunun , filmin finali olduğu muhakkak .
Genel seyirci üstünde sarsıcı etkisi olan ve filmin dikkat çekmesini sağlayan olayı burada yazmayacağım .
Dhont bütün filmi o finale doğru kuruyor aslında .
Ve film boyunca , genç bir kızın hikayesini anlatırken , kamerasını tekrar ve tekrar oyuncunun cinsel uzvuna çeviriyor .
Sürekli seyircisine onun aslında bir penisi olduğunu hatırlatıyor , gösteriyor , unutturmuyor .
Bu ısrar , öykünün varacağı noktayı beslemekten çıkıyor , bize “aslında kız değil” der durur hale geliyor .
Oyuncunun cinsel organını , onu saklamak için aldığı önlemleri , onunla ilişkisini bu kadar perdeye taşıyarak , kanımca Dhont tek kelimeyle hadsizlik ediyor .
Ve yer yer kendini çok tekrar etse bile genel itibariyle ustalıkla çekilmiş bu filmin samimiyetini sorgulatır hale geliyor .
Lukas Dhont’un sansasyonel bir filmle uluslararası başarı peşinde bir fırsatçı olup olmadığını düşündürecek kadar .
 
Twitter : aliercivan
