Dev bütçeli filmler bombardımanından sonra düşük bütçeli , bağımsız bir film var karşımızda .
Başrolünde Charlize Theron'u görünce sevindiğimiz bu filmin adı Cani .
Nasıl sevinmeyelim ki .
Kasımda Aşk Başkadır ve Şeytan'ın Avukatı başta olma üzere , beğenimizi kazanmış , eski Hollywood yıldızlarının havasını taşıyan Theron'u izlemek bir çok sinema seyircisine keyif verir .
Biz de bu beklentiyle oturduk koltuğumuza .
Fakat karşımızdaki bayanın Charlize Theron ile ilgisi yoktu .
Geena Davis'i andıran hatta yüz şekli itibariyle Jon Voight'e benzeyen son derece itici ve de erkeksi bir kadındı karşımızdaki .
Feleğin sillesini yemiş fahişe rolü için Charlize Theron tamamıyla bambaşka biri olup çıkmıştı .
Oscar'a neden aday olduğunu anlamak güç değil .
Aslında bir sinema yazısına bu kadar ortadan giriş yapılmayacağını biliyorum .
Fakat Charlize Theron'un film için geçirdiği değişim ve de sergilediği performans o kadar etkileyici ki , filmin arasında herkes yüksek sesle bu konuyu konuştu .
Theron'un oyunu hakkında daha detaylı konuşabilmek için filmin konusundan kısaca bahsetmek uygun olur sanırım .
Film iki ana karakter üzerini kurulu .
Bunlardan biri Christina Ricci'nin oynadığı Selby , diğeri ise Charlize Theron'un oynadığı Aileen .
Bu iki karakter bir gay barda tanışıyorlar .
Sekiz yaşında cinsel tacize uğrayan , onüç yaşından beri fahişelik yapan Aileen lezbiyen değildir ama Selby'nin ilgisine karşılıksız kalmaz .
Aralarında duygusal bir ilişki başlar .
Beraber yaşamaya başladıktan sonra Aileen'in erkeklere karşı nefreti büyür ve cinayetleri başlar .
Kısa sürede aranan bir seri katil olacaktır .
Konuyu ilk okuduğunuzda sanki yeni bir Doğuştan Katiller izlemek üzere olduğunuzu düşünebilirsiniz .
Fakat film kesinlikle bir macera filmi değil .
Dramatik yanı ağır basıyor .
Filmin yönetmeni Patty Jenkins ilk uzun metrajlı filmi olan bu çalışmasında elindeki öyküye kadın duyarlılığı doğrultusunda el atmak istemiş sanki biraz .
Aileen'ın karakteristik özelliklerini çocukluğuna , daha doğrusu çocukken geçirdiği cinsel tacize , bunun yanında babasıyla olan iletişimsizliğine bağlamak istemiş ve de gayet başarılı olmuş .
Charlize Theron'un son yılların en başarılı performanslarından birini çıkartarak canlandırdığı Aileen karakteri filmi baştan sonra ilgiyle izlememize neden oluyor .
Oturuşu , konuşması ve sigara içişindeki kovboy tavrı aslında Theron'un nasıl bir güzelliği olduğunu bilmeyen , kendisini tanımayan izleyicileri de etkiliyor .
Sadece yüzüyle değil , tavırlarıyla da Midnight Cowboy'daki Jon Voight'a benzemiş Theron .
Selby karakterini oynayan Christiana Ricci ise aslında kendi sınırlarını zorlamakla beraber Theron'un performansının yanında sönük kalmış .
Aileen kadar olmasa da başarısız bir çocukluk geçirdiği her halinden belli olan Selby'e zayıf ve de sinsi bir karakter katmış Ricci .
Aileen'e aşık ama aynı zamanda onun güçlü karakterini sömürmek isteyen Selby aslında filmin dramatik yapısını da dengeleyen unsur olmuş .
Çünkü tüm film Aileen'den ibaret olsaydı belki kof bir feminist film olarak sinema tarihinde yerini alacaktı .
Ama Selby'nin zayıf ve de antipatik karakteri filme bu açıdan bir denge getirmiş .
Kadınsı kaygılar filmin geneline hakim olmamış ve de olması gerektiği gibi senaryonun bir parçası olarak kalmış .
Bu durum da seyircinin filmi çok yönlü olarak algılamasını sağlamış .
İçinde bulunduğumuz sezonun en iylerinden olmasa bile en dikkat çekici filmlerinden biri Cani .
Theron'un oyunculuğu ve dramatik yapının başarısı bir yana yeni bir yönetmenin çıkış filmi olarak da dikkatleri çekiyor .
İlk uzun metrajlı filmini rahatlıkla atlatan Patty Jenkins umarız önümüzdeki yıllarda çok daha başarılı yapıtlarla karşımıza çıkar .
