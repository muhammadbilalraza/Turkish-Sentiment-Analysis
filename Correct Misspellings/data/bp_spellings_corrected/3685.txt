Kamrân İnan , Hayır Diyebilen Türkiye adlı kitabında bir diplomatik ve bürokratik geleneğin derin siyasi etkilerini aktarırken bir yandan da bu geleneğin toplumsal yaşamın her alanına sızmasına dair açılımlar ortaya koymaktadır .
Bir toplumun bireylerini kıskaca alan bir savunmasızlık halidir " onaylama " eylemi .
Kimi zaman yeni bir fikrin , yeni bir açılımın varlığını baltalar kimi zaman ise bir karşı çıkamama psikolojisinin içler acısı halini ortaya koyar .
Fakat her alanda olduğu gibi olguların değerlendirilmesinde de toplumdan topluma büyük farklar vardır .
Hayır diyememe hali , katı ve kuralcı devlet anlayışına sahip despotlukla yönetilegelmiş doğu toplumlarına özgüdür .
Kabullenicilik / uymacılık ; demokrasi tohumlarını çok daha eskiden yeşertmeye başlamış kültürlerde daha az rastlanır .
Britanya diplomasisi davranışlar bazında " hayır " diyebilmeyi çoktan gelenek haline getirdiği için , doğal olarak , bu da toplumuna yansımıştır .
İşte orada da özlenen eylem , " evet " diyebilmektir .
O yüzden yönetmen Sally Potter ; " Evet'in ; İngiliz dilindeki en güzel ve en gerekli sözcük olduğunu düşünüyorum " demiştir .
Çünkü İngiliz toplumu da hayatın bazı güzelliklerini kaçırmak pahasına " hayır " demektedir .
Yabancılara hayır , Müslümanlara hayır , yeni bir ilişkiye , yeni bir aşka hayır , şişmanlığa hayır , eşinle dahi iletişime geçmeye hayır .
Hayır'lar ile örülü , yitip gitmekte olan bir yaşama ise Evet !
Sally Potter'ı da bu filmi çekmeye iten düşünce bu olsa gerek .
Adı bile olmayan iki kahramanımız var : biri ; evli , hali vakti yerinde , güzel , Katolik bir bilim kadını .
Diğeri ise asıl mesleği cerrahlık olan ama yaşadığı korkunç bir deneyim yüzünden ülkesini terk edip İngiltere'ye gelen ve aşçılık yapmaya başlayan Müslüman bir Arap .
Mutsuz evliliğinden kaçıp kurtulmak için şiirsel bir ilişkiye " evet " diyen kadının bir anda dünyası değişiyor ve hayat - deyim yerindeyse - sıfırdan başlıyor .
Taa ki kültürel çatışmalar ve önyargılar bu ilişkiyi dolaylı yoldan yıkana dek .
Kısa sürede bu toplumda Müslüman bir Arap olmanın ne demek olduğunu öğretiveriyorlar erkeğe .
Ona verdikleri tek şeyi yani işini elinden alıveriyorlar .
Birden bir hiç oluveriyor adam ve kadınla ayrılıp ait olduğu yer olan ülkesine dönmek istiyor .
İşte bu noktada , filmin kırılma noktalarından biri gelip çatıyor .
Kadın ve erkek ; tarım devrimi , sanayi devrimi ve medeniyetlerin çatıştığı söylenen bilişim devrimi sürecinde yaratılan tüm değer yargılarıyla birbirlerine saldırıyorlar .
Sözsel bir arbede ve sonsuz dinginlik .
İşte değer yargılarının kırıldığı nokta .
Tüm kinini kusan iki insanın masumiyetiyle tanışmamız uzun sürmüyor .
İyimser bir tavır taçlandırıyor senaryoyu .
Peki güzel kız niye ağlıyor ?
Niye o da Anthony için ya da annesi için mutlu olamıyor ?
Niye birazcık kilo almış olmasını kabul edemiyor ?
İşte o da Sally Potter'ın gelmek istediği asıl nokta olsa gerek .
Biri Ortadoğu'dan biri Batı'dan gelen iki ayrı kültürü , iki ayrı düşünüş öğretisini kıyasıya çarpıştırarak bazı sonuçlara ulaşıyor yönetmen .
Temizlikçi kadın ve sosyalist teyze bir şekilde tercüman oluyor hikayenin meramını anlatmaya .
Anthony ve mutfaktaki çalışanlar da başka bir açıdan izleyicinin düşüncesini çelmeye yarıyor .
Tüm bu karmaşa ve kaos içinde ; adeta bir Shakespeare oyunundan fırlamış sözcük oyunları , dişil duyarlılık ve etkileyicilik , izleyicisine bunun bir film olduğunu haykırıyor .
Abkarian'ın göz dolduran performansından ve Potter'ın şiirsel senaryosundan güç alan Evet ; sınıf çatışmalarına , ırkçılığa , dinsel düşmanlığa ve aşka dair kişisel bir bakış .
Toplumcu bir peri masalı , hümanist bir şiir adeta .
Fakat düşünce yoğunluğu bakımından dağ gibi olmasına rağmen ne yazık ki sinemasal açıdan güçsüz , görsel açıdan seyri zor bir film .
