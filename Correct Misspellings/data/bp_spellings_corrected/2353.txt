Bir filmi başka bir filme benzetmek yaratıcısına haksızlık etmek gibi gelir hep ama bu “benzetme” halini saklamayan , kendi filminin seyircinin aklında ve kalbinde yeni bir dünya yaratacağına inanan sinemacının özgüvenine nasıl karşılık vereceğimi biliyorum .
Sinema sanatı kendinden önce yapılanları görmezden gelerek ya da referansları bulunmaz köşelere gizleyerek yapılan bir şey değil .
Reha Erdem son filmi Koca Dünya’da kullandığı tüm referansları seyircinin önüne koyuyor .
Bu bir sinemasever için tüm malzemelerin kolayca bulunabildiği türden yemek tarifi adeta ama lezzeti bambaşka ve kendisinden başka hiçbir şeye ait değil .
Reha Erdem son filminde şimdiye kadar çektiği tüm filmlerden seyircinin ve kendisinin en sevdiği notaları basma gayretinde , bu açıkça hissediliyor .
Akademik bir eleştiride bu “öncekileri terk etmeme” gayreti daha tatmin edici şekilde yorumlanabilir .
Koca Dünya’da , A Ay , Hayat Var , Jin , Şarkı Söyleyen Kadınlar ve Beş Vakit var .
Jin’in ve neden öyle olduğunu anlayamadığım başarısız oyuncu yönetimi yüzünden feci ıskalanmış bir başyapıta dönüşen Şarkı Söyleyen Kadınlar’ın ardından böyle bir çaba hoş görülebilir , zaten sonuca bakıldığında ortada hoşgörüye ihtiyaç duyan bir iş olmadığı ortada .
Dedim ya , Koca Dünya hem her şeye benziyor hem de eşsiz olmayı başarıyor .
Bizim sinemacılarımız , seyrek eser verdikleri ya da bilinçli bir sinema yapma haline sahip olmadıkları için , geçmişte yaptıklarını heybelerinde taşımaktan hoşlanmazlar , bunu da kendilerini aştıkları şeklinde yorumlarlar ancak Reha Erdem’in böyle içi boş bir kaygıya sahip olmadığını düşünüyorum .
Filmle ilgili en büyük yakınlık ise 2. Dünya Savaşı’nda geçen trajik bir Japon animesi olan Ateş Böceklerinin Mezarı ( Hotaru No Haka 1985 ) üzerinden geliyor .
Ali ile Zuhal’in hikayesi bir noktaya kadar Seita ile kızkardeşi Setsuko’nun hikayesine benziyor , hem de çok .
Amerikalılar , Japonya’yı yangın bombalarıyla alevler içinde bırakırken ailelerini kaybeden ve ayrılmak zorunda kalan bu iki kardeşin kavuşması ( Seita kardeşini ona kötü davranan teyzesinin evinden kaçırır ) ve doğaya sığınarak burada kendi dünyalarını yaratmaları ve birbirlerine sarılarak verdikleri yaşam mücadelesinin oldukça benzer resimlerine rastlıyoruz Koca Dünya’da .
Yine de Reha Erdem kendi filmografisinden gelen ve daha önce filmini çektiği fikirlerle Koca Dünya’yı başka bir hikayeye çevirmeyi başarıyor .
Sürekli kardeşlerden bahsetmişken , film bize gerçekten kardeş olup olmadıkları hakkında bir bilgi vermiyor ancak tiplerine baktığımızda bu kardeşliğin kan bağından kaynaklanmadığını anlamak mümkün .
Yetimhanede büyüyen ailesiz çocukların kendiliğinden bir aileye dönüşme ve buna ‘gerçek’ ailelerden daha fazla sahip çıkıyor olması da film sayesinde düşündüğümüz bir şey oluyor .
Ve ne kadar izole olursa olsun hepimizin kendine ait bir dünyası var , iki kişilik bir soyutlanmada bile iki farklı hayat yaşanabiliyor .
Ali , çalıştığı motorcudaki arkadaşıyla ya da panayırda çalışan kızla etkileşim yaşarken daha bize ait bir dünyada kalıyor ancak Zuhal tamamen düşsel bir aleme savruluyor .
Onun etkileşimleri ölü bir yaşlı kadından , bir keçi ya da mandayla yaşadıklarından ibaret .
Kardeşleri birbirinden düşünsel olarak ayıran ve Zuhal’in gerçeklikle bağını yitirmesine yol açan bir süreç .
Ecem Uzun’un bu yıl çokça övülen oyunculuğundan bahsetmeyi artık gereksiz buluyorum ancak büyük kardeşi oynayan Berke Karaer hakkında bir cümle kurasım var .
Onun yüzüne ve ifadelerine sinmiş , adam olmakla çocuk kalmak arasındaki çizgide kalma halini çok sevdim .
Kardeşiyle ilişkisindeki belirsiz aşk ve erotizm duygusunun bayağılaşmasına da engel olan masum bir oyunculuk .
Cennetten kovulmayı bekleyen , suç işlemiş ancak henüz suçluluk duygusuyla tanışmamış bir Adem …
Reha Erdem filmleri söz konusu olduğunda onun kadar filmlerinin her karesini , sinemanın görsel bir sanat olduğunun farkında olarak yüceleştiren Florent Herry’den de bahsetmek gerek .
Bu bana kalırsa görsel açıdan ikilinin en verimli çalışması .
Reha Erdem’in yönetmenliği gibi Florent Herry’nin sinematografisi de Adana’da ödüllendirildi .
Bu üst düzey çaba , kardeşlerin sığındığı ormanda masalsı , dingin ve buna rağmen tekinsiz bir dünya yaratmayı mümkün kılıyor .
Bu çabaya eklenen ( finale doğru abartılı bir kullanımı olsa da ) filmin müzikal teması , Koca Dünya’daki imgeleri seyircinin kafasına çakıyor .
Filmin genelinden hoşlanmayan seyircinin dahi bazı anlarda sinematik bir sarhoşluk yaşayacağını garanti ederim .
Koca Dünya , bir sinemasever hazinesi olarak festivallerde kaçıranların bu kez mutlaka izlemesi gereken bir yapım .
Festival sinemamız söz konusu olduğunda ortaya çıkan işlerin çoğu görsel açıdan zayıf , çoğunlukla televizyon ekranına sığan işlerden oluşuyor ancak Koca Dünya karanlık bir salona ve büyük bir perdeye ihtiyaç duyuyor .
Hani şu ; televizyona sığmıyor dedikleri filmlerden .
Koca Dünya’da bir sürü metafor ve Grimm Kardeşler’in Hansel ve Gretel’inden , Trier’in Antichrist’ine ya da Hamlet’in Ophelia’sına kadar bir dolu gönderme var .
Ve hepsi ortada , Reha Erdem hiçbirini saklamıyor ancak bir ormanın yeşil - kahverengi bir bolluk içeren renk paletinin içinde bunları yakalamak güç olabilir .
Bununla da uğraşmayın , bu film sadece gözlerinize ihtiyaç duyuyor , o haliyle bile koca bir dünya …
Hazır sinemaya gelmişken , yalnız bırakmayın . murattolga@gmail.com
