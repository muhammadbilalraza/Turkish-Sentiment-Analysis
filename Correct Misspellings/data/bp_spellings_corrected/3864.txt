Yerli yapım ilk fantastik çocuk filmi geçtiğimiz hafta vizyonda yerini aldı . “Bizim niye fantastik çocuk filmimiz yok ? ” sorusundan yola çıkılarak gerçekleştirilen proje iyi niyetle tasarlanmış ama maalesef ruhsuz bir film olmuş .
Anne ve babası arkeolog olan Deniz , yaz tatilinde dedesini de alıp ailesinin çalıştığı kazı alanına , Mersin / Erdemli’ye doğru yola çıkar .
Rüyalarında kulağına fısıldayan Yoncimik adlı peri ( Yonca Evcimik ) , onu Erdemli’de atılacağı maceraya hazırlamaktadır .
Kazı alanında ortaya çıkan harita , onları Helenistik Dönem’de yaşayan Olba Krallığı’nın hazinelerine ve en önemlisi de ‘kötü ruh’ olan korsanlardan onları koruyacak kalkana götürecektir .
Haritayı ele geçiren Deniz ve arkadaşları maceraya atılırlar !
Yerli yapım bir fantastik çocuk filmine sahip olma fikri teoride oldukça ilgi çekici .
Yalnız dünyaya baktığımızda , her açıdan çok başarılı örneklerle karşılaşıyoruz .
Özellikle görsel efektlerle meydana getirilen filmlerin fantastik tarafları ciddi altyapılar gerektiriyor .
Nitekim Kral Yolu bu tarafıyla sınıfta kalıyor .
Yönetmen koltuğundaki Serli Seta Nişanyan’ın ilk filmi olan Kral Yolu’nda , aksiyonu veremeyen , karakterlerin özelliklerini ortaya çıkaramayan bir senaryoyla karşı karşıyayız .
Teknik imkânlardan dolayı efektleri affetsek de senaryodaki sıkıntılar , izlerken “bunu  da şöyle yapamazlar mıydı ? ” gibi sorularla kafada farklı senaryoları doğuruyor .
Yalnız illüstrasyonların yer aldığı sahneler , yapan şirket tarafından başarılı şekilde , hakkıyla yerine getirilmiş .
Filmin senaristi ve yapımcılarından biri olan Derya Kaya’nın başroldeki oğlu Deniz mimiksiz , duygusuz bir oyunculuk sergiliyor .
Tüm çocukların ilk oyunculuk denemesi olsa da başrol dışındaki çocukların daha iyi performans gösterdiği aşikâr .
Filmde gereksiz diyaloglar , tepkiler de söz konusu .
Çocukların dilini vermeye çalışırken , bozuk Türkçeli cümleler kullanılmaktan çekinilmemiş .
Doğa Rutkay , rolünde yapmacık kalırken ve Arda Esen ile Murat Soydan görece daha başarılıyken , peri rolündeki Yonca Evcimik sahnelere gerçekten de enerji katıyor .
Filmin en büyük artısı ise Mersin / Erdemli’deki doğal zenginlik .
Ülkemizin sunduğu doğal platolar filmlerde parlıyor .
Ortaya çıkan bu güzel görüntüleri film için bir artı olarak değerlendirebiliriz .
Filmin sonunda çekim esnasındaki görüntüler geliyor ve film içim verilen onca emeği görünce insan bu kadar emeğe karşılık keşke daha başarılı sonuçlar alınsaymış diye düşünmeden edemiyor .
