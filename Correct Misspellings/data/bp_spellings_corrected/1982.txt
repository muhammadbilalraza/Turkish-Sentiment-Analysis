2008'de , sinema çevrelerinin pek de tanımadığı Artvin'li genç bir yönetmen , tüm zamanların en iyi ilk filmlerinden biri olarak kabul gören Sonbahar ( Herbst ) ile çıkageldiğinde , bu toprakların anlatacağı ve anlatılması lazım gelen birçok öyküye sahip olduğuna bir kez daha ikna olmuştuk .
Politik sinemamızın taze bir başyapıtı olarak akıllara kazanan " Sonbahar " dam sonra Özcan Alper'e ve onun sinemasına karşı duyulan beklentiler katlanarak arttı ve en sonunda " Gelecek Uzun Sürer " ile beklenen vakit geldi .
18. Altın Koza Film Festivali'nin kapanış töreninde yaptığı konuşmayla hem cesur hem de entelektüel kimliğini bir kez daha gözler önüne seren Özcan Alper , " Gelecek Uzun Sürer " de alışılageldik sinema kalıplarından uzakta seyreden , biraz deneysel , biraz didaktik , biraz belgesel ve biraz da kurmaca bir eserle karşımıza çıkıyor .
Müzik araştırmaları yapan Sumru'nun ağıtlar üzerine yaptığı tez çalışması için yola çıkması ve yolda tanıştığı insanlarla ilişkileri , yol filmi atmosferiyle işleniyor .
Sumru'nun içinde sakladığı acılar da , tanıştığı insanların acılarıyla beraber yavaş yavaş ortaya çıkıyor ve Türkiye'nin kısa ve acılı tarihi sinemamızda görmeye hiç alışık olmadığımız bir sanatçı cesaretiyle belirginleşmeye başlıyor .
Özcan Alper'in kısa aralıklarla kısır döngülerin bataklığına saplanıp kalan ve genel bağlamda sürekli bir şeylerden ve birilerinden çekinen sinemamız için ne kadar önemli bir sanatçı olduğu ortada .
Birkaç sene önce " Açlık ( Hunger ) " filmini onun sayesinde vizyonda izlemiş olmamız bile , kendisinin sanatçı duyarlılığını açığa vuran cinsten .
Zaten " Gelecek Uzun Sürer " de , birçok kişinin yapmaya hiçbir koşulda cesaret edemeyeceği bir sinema eseri sunuyor bize .
Yüzleşmekten kaçındığımız , paspas altına süpürdüğümüz , görünce başımızı başka yöne çevirdiğimiz meseleler , karanlık bir salonda yüzümüze çarpıyorlar adeta .
Özcan Alper , güneydoğu topraklarımızı elindeki kürekle kazarken , aslında son derece insancıl bir beklenti içerisinde .
Bu beklentinin adı da " adalet " .
Özcan Alper'in sinemaya hakim ve yetkin anlatım dili , riskli yollara sapmasına karşın tutarlılığını koruyor ; ancak yine de filmin yer yer tempo sorunları yaşadığını söylemek gerek .
Bazen kurmaca kalıplarından yabancılaştırıcı biçimde uzaklaşan filmin belgeselvari tavrı , bazı izleyenleri itebilir .
Filmin kendine özgü rahatsız ediciliği ise , filmin yergi hanesinden çok övgü hanesinde bana kalırsa .
Zira eminim ki geride kalıcı bir şeyler bırakmak isteyen Özcan Alper'in öncelikli amaçlarından biri de , izleyeni rahatsız etmek ve bu filmi seyredilmiş bir filmden öte arada sırada hatırlanacak , kalıcı bir anı haline getirmekti .
Zaten , insanoğlu olarak tarih boyunca tecrübe ettiğimiz kadarıyla , düşünsel devrimler , yıkılan tabular düzen için her zaman için rahatsız edicidir .
Durukan Ordu'nun Altın Koza'lı oyunculuğu ile Gaye Gürsel'in filmin ruhuna çok şey katan performansı ve naifliği oyunculuk kompozisyonlarının üst düzey olmasını sağlamış .
Zaten bir filmde karakterler iyi çizilmişse ve sizi kendilerine inandırabilirlerse , söylediklerine de inandırabilirler .
Bu da kimi ağızlarda gereksiz bir lirizm gösterisine dönüşebilecek olan diyaloglar " Gelecek Uzun Sürer " e çok şey katıyor .
Görüntüleri de tıpkı " Sonbahar " da da olduğu gibi Feza Çaldıran'a emanet eden Özcan Alper , Çaldıran'ın müthiş yardımlarıyla filmini bir sinematografi başarısına da çevirmeyi başarıyor .
Feza Çaldıran'ın hem kasvetli hem hafif görüntü yönetimi , filmin hissettirmeye çalıştığı tüm insancıl duyguların dili oluyor .
Filmi " Sonbahar " ile karşılaştırmak veya " Gelecek Uzun Sürer " in içerisinde " Sonbahar " aramak bir sinemaseverin bu filmle ilgili yapacağı en büyük hatalardan biri olacaktır zannımca .
Zira Alper'in filminin içerisinde , her zaman devam edeceğini düşündüğüm sanatçı tutarlılığıyla birlikte bambaşka bir hikaye ve bambaşka bir sinema var .
Sonbahar'a oranla daha geniş , cesur ve biraz da öfkeli bir tavırla çekilmiş olan " Gelecek Uzun Sürer " kesinlikle farklı beklentilerle , çok fazla ciddiye alınarak izlenmeli .
Sonuç olarak karşımıza ilk filmiyle sinemaya özenilecek bir ilk adım atan Özcan Alper , daha sert bir dille , oldukça iyi bir ikinci film çekiyor .
Politikayı , kendi karakterleriyle dramatize etmeyi samimi bir şekilde gerçekleştiren yönetmen , kesinlikle sinemamızın büyük bir ihtiyacını karşılayabilecek , boşluğumuzu doldurabilecek bir yönetmen .
" Sanatçı toplumun aynasıdır " önermesiyle beraber , " sanatçı toplumun karşısındaki aynadır " ifadesini bu kadar net sunabildiği için bile , kendisine bir teşekkür , sinemasına da hak ettiği ilgiyi borçluyuz .
Bu ülkeye ise bunlardan çok daha fazlasını .
kaankarsan@gmail.com twitter . com / kkarsan
