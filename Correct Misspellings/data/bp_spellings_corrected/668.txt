Quentin Tarantino markasına olan güvenle yazın en beklenen filmlerinden biri olan Bir Zamanlar Hollywood'da , gecikmiş bir şekilde de olsa nihayet ülkemizde gösterime giriyor .
Filmi basın gösteriminden önce izlemiştim ve yakın arkadaş sohbetlerinde çaktırmadan " beklentinizi düşük tutun " çağrımı yineledim .
Tarantino'nun son filminin onun başyapıtı olacağından neredeyse herkes emindi .
Oyuncu kadrosunun da bunda etkisi var .
Malum , Hollywood'da , Tarantino ile çalışmak için herkes can atıyor ancak ortaya çıkan sonuçtan Tarantino hariç kimsenin mutlu olmadığı ortada .
Sinemanın geçmişine , yapımcı - yönetmen - oyuncu hikayelerine düşkün biri olarak filmi sevdim ama bu filmi sağlam sinema sohbetleri yaptığımız birkaç kişi hariç kimseye tavsiye edeceğimi düşünmüyorum ; zira bu kadar dağınık bir yapıdaki 161 dakikalık seyir herkesin kaldıracağı türden bir şey değil .
Zamanında sinema fuayelerinde ya da videocuların raflarında film afişlerine - kapaklarına dalıp giden çocuklar bu sandığı açtıklarında , içinden çıkardıkları parçalarla mutlu olacaklar ama bu sandıkta Bruce Lee'nin ( Mike Moth ) , Rick Dalton'ın ( Leonardo DiCaprio ) dublörü Cliff Booth'tan ( Brad Pitt ) dayak yediği sekans gibi sıkı sinefillerin bile rahatsız olacağı şeyler de var .
Filmin geneline yayılmış olan Tarantino raşizminin kendini gizlemekten vazgeçtiği sekans tam da bu !
Kritiğimin büyük kısmını bu sekansı anlamak için harcayacak olsam da buna değer .
47 Yıl Sonra Gelen İntikam .
Bruce Lee'nin bana göre en iyi filmi olan The Way of the Dragon'ın finali muhteşem bir kapışma izlettiriyordu : Bruce Lee Vs .
Chuck Norris yani Batı vs. Doğu …
Bir üçüncü dünyalıya beyaz perdede verilmiş en büyük ödüldür bu kapışma …
Batı uygarlığının simgesel merkezi Roma’nın yine simgesel değeri büyük Kolezyum'unda , eski çağ gladyatörlerinin sakin vahşiliği ile gerçekleşecek ve ufak tefek  Asyalının dev gibi bir batı savaşçsını evire çevire dövmesini , tadını çıkara çıkara göstererek , sarı tenlerin altında birikmiş acı dolu yüzyılların intikamını alan bir kapışma …
Filmin tamamı bu sahneyi çekmeye adanmıştır .
Lee bu kutsal savaşı yüceltmek adına filmin ilk 30 dakikasında hiç dövüşmemiştir ki bu o dönemde çekilen bir dövüş filmi için çok sıra dışı bir durumdur .
Filmin tek kurbanı yani Lee’nin elinden filmde ölen tek kişi de yine Norris olacaktır .
( Bu film ayrıca Norris’in oynayıp da sonunda öldüğü tek filmdir . )
Önce Norris , Lee’yi hiç umursamadan savunma alır ve açığını yakaladığı anda bu küçük adamı yere yıkar .
Yüzünde her daim alaycı bir gülümseme vardır .
Bu gülüş aslında Çin merkezli Uzak Doğu’ya yüzyıllardır ticaret bahanesiyle gelen beyaz adamın sahtekarlığının ve zalimliğinin sembolüdür .
Ama Lee kalkar ve beklenmedik darbeler indirir .
Bir süre sonra gülüşün yerini şaşırma ve sonuna doğru çaresizlik almıştır .
Milyarlarca Çinli için bu bir zaferdir .
Sonunda batı diz çökmüş , doğunun savaşçısı onu batı uygarlığının tam ortasında öldürmüştür .
Belki de ekonomik olarak giderek kalkınan ve tüm pazarları işgal ederek büyüyen Çin’e ait bir ön kehanettir bu .
Kötü salonlarda ve video klüplerinden kiralanmış kasetlerde yüzlerce dövüş filmi izlemiş biri olarak bu sekansın büyük bir cüret olduğunu söyleyebilirim ve anlaşılan bazı batılı çocuklar o günden bu yana hınçla doluymuş .
Lee'nin dersini yine beyaz perdede vermek gerekiyordu ve Tarantino onu ölümünden yıllar sonra diriltip kendini ispat etmek için çırpındığı Hollywood setlerinde yine aryan bir batılıdan sağlam bir dayak yediriyor .
Sinema tarihinin en büyük sinsiliği nedir derseniz , Bir Zamanlar Hollywood'daki Lee ve Booth kapışmasıdır diyebilirim .
Tarantino'nun bu sahneyi çok anlamlandırmayıp komik bir sekans çekme hevesiyle açıklaması inandırıcı değil .
Gelelim yönetmenin filmin asıl başkarakteri olan Sharon Tate'i ( Margot Robbie ) konumlandırma şekline .
Karakteri , hakkında yapılmış onlarca belgesele rağmen , trajik sonunu bilmeyen seyirciyi şoklayacak şekilde yerleştirmiş filme .
Bunun bir sinefil için ödülden çok ceza olduğunu belirtmeliyim .
Kurgu karakterler ve gerçek olanlar dahil herkes Tarantino'nun zihninde başkalaşım yaşayarak karşımıza çıkıyor .
Bu numaraları onun elinden çıktığı zaman seviyoruz elbette ancak bir Tarantino filminin bu kadar Tarantino filmi olması yapısını yıkarak , gülünçleştirerek bir karikatüre dönüşmesine yol açıyor .
Bir de kırtasiyeden alınmış ucuz bir tutkalla yapıştırılmış gibi duran ve kopan dramatik yapı buna eklenince .
Quentin Tarantino'nun adeta " aklımın iplerini saldım " diyerek çektiği Bir Zamanlar Hollywood'da kimisi için dayanılmaz bir saçmalık kimisi için de orgazmik bir seyir deneyimi olacak .
Hollywood'un parıltılı zamanlarının bitişine yakın tarihlenen macerada , efsanesine inandığımız hemen herkesi irili ufaklı sekanslarla yıkıyor .
Acı içindeki eğlence düşkünü bir sürü karakter arasında en sağlam duran kişi bir dublör olan Cliff Booth .
Tarantino bir kez daha " asıl kahramanlar bu adamlardı " demiş ama o tarafın defolarını göstermeyi de ihmal etmeden .
Cliff'in köpeğine mama hazırladığı sekans adamın ruh halini özetliyor .
Ben kimi kusurlarına rağmen filmi seven taraftayım .
Çocukken Gölcük Garnizon sinemasında izlediğim ucuz Örümcek Adam filmlerinin kahramanı Nicholas Hammond'u bile gördüğüm bir filmi ne kadar kötüleyebilirim ki !
Film , olağanüstü sanat yönetimi sebebiyle mutlaka sinemada görülmeyi hak ediyor , iyi seyirler .
murattolga@gmail.com
