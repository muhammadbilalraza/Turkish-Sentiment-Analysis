Serseri Mayınlar demeden önce , sekizinci filmini seyircisiyle buluşturmuş , usta bir yönetmen olan Ferzan Özpetek'le söze başlamak gerekiyor kanımca , çünkü " yönetmen sineması " tabir edilen durumla karşı karşıya olduğumuzu düşünüyorum .
1997'deki Hamam filmiyle tanıdık ilk olarak Ferzan Özpetek'i .
İtalya'da yaşayan ve filmlerini de İtalya'da çekmeyi tercih eden yönetmenin uluslararası alanda başarı sağlayan bu filmi , İtalya ve Türkiye'nin yanı sıra , İngiltere , Fransa , İskandinavya , Almanya , Hollanda , Japonya ve hatta Amerika'da gösterim fırsatı buldu .
Türkiye'de doğan ama İtalyan vatandaşı olan Özpetek'in uluslararası başarıları , Türkiye'de her zaman şu tartışmalara yol açtı : Bu başarılarla Bir Türk yönetmenin başarıları diyerek övünebilir miyiz ?
Bu tartışmaları çok da önemsediğini düşünmediğim , bir dünya vatandaşı gibi hareket ettiğini düşündüğüm Özpetek , ilk iki filmi Türk - İtalyan - Fransız ortak yapımı olarak çekerken , daha sonraki altı filminde aslında tamamen İtalyan filmler üretti .
Serseri Mayınlar da bunlardan biri .
Bir filmi izlerken , bu film hangi ülkenin gurur kaynağıdır diye bakmadan , hangi ülkenin sorunlarına eğilmiş , hangi milletin hikayelerini anlatmıştır sorularını sormadan , evrensel bir bakış açısıyla değerlendirmek de mümkün .
Serseri Mayınlar da aslında İtalya'nın sevimli bir kasabasında geçmesine , İtalyanca olmasına ve İtalyan oyunculara sahip olmasına rağmen , evrensel sorunlara değiniyor .
Aile bağları , eşcinselliğin ( her ne kadar Özpetek bu kelimenin " cinsellik " çağrışımından hoşlanmasa da ) kabul görmemesi , tabular , mutluluğun ne olduğu , yaşan ( a ) mamış arzular , karışık duygular , sırlar , ölümün herşeyi nötralize etmesi .
Bunlar ülkeye , mezhebe , inanca değil " insana " dair sorunlar , durumlar .
Bu zaten Ferzan Özpetek sinemasında alışık olduğumuz bir yaklaşım .
Ferzan Özpetek sinemasında insan toplulukları vardır , birarada yaşamaktan hoşlanan arkadaşlar , akrabalar vardır , onların bazen uzun , bazen yuvarlak , ama her zaman zengin ve renkli sofralarına konuk oluruz , kamera masanın etrafında dönüp dururken sohbetlerine tanık oluruz bu insanların , imreniriz bazen hayatlarına , bazen özdeşleşiriz , yaşanmışlıkları vardır , bunu hissederiz , yaşarız adeta onlarla , kamera dönerken masanın etrafında .
Sonra tatlılar olur mesela kremalı , renkli , şekerli , sanki tadını da alıyormuşuz gibi olur izlerken , yani yemek olur illa , makarnalar olur uzun uzun , hamurlar olur , belki İtalya sofrasıdır ama olsun , sofra geleneği , aile geleneğidir aslında ve evet , biz de buna çok aşina .
Güney İtalya'da Lecce şehrinde yaşayan , yörenin zengin ailelerinden biridir bu filmde sofralarına , sırlarına dahil olduğumuz .
Yıllardır gizlenen bazı sırlar açığa çıkacaktır ve baba üzüntüden kalp krizi geçirir .
Bunun üzerine aile kendi gerçekleriyle yüzleşmeye başlar .
Film , hayata dair bir noktaya takılmaz , sanki tüm iniş çıkışları , tüm karar ve kararsızlıkları , tüm pişmanlıkları ve olması gerekenleri anlatmaya soyunmuş .
Gizlenen sırrın açığa çıkmasından yola çıkarak filmin genel anlamda insanın hayatını yaşamak istediği gibi yaşaması gerektiği ve aile kuralları ve tabular yüzünden , başkaları tarafından yönlendirilen , başkalarının mutluluğu için yaşanan hayatların ziyan olacağını anlattığını söyleyebiliriz .
Filmin hayat'ı çağrıştıran bir başka özelliği , trajik bir hikayeden yola çıksa da , komedinin oldukça ön plana çıkması , iniş çıkışların dengesi .
Çok klasik bir deyimle kah gülüyor kah hüzünleniyoruz film boyunca , tempo devamlı değişiyor ve biz birden çok şey düşünüyoruz hayata dair .
Sanki aslında küçük küçük alt hikayeler var filmde , çok fazla şey gösteren , düşündüren izleyiciye .
Sinematografik anlamda da gayet başarılı bir filmle karşı karşıyayız .
Geçmişle geleceği birleştirme üslubu çok hoş bir tat vermiş filme , hüzünlü , ama keyifli .
Hele ki son sahne bu tadı doruklara ulaştırmış .
Rengarenk , hayat dolu , kremalı , balonlu , boyalı , biraz biberli , çokça şekerli bir karışım tatmak isterseniz , serseri mayınların coşkuyla patladığı bu filmi izlemenizi tavsiye ederiz .
