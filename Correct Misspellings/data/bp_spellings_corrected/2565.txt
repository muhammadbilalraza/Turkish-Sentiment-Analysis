Bundan birkaç yıl önce , 2014’ün yaz aylarında vizyona giren Fındık İşi adlı animasyon filmi dünya çapında hiç beklenmedik bir başarı yakaladı .
42 milyon dolarlık bütçesi ile 120 milyonun üstünde gişe yapan yapım , hem seyircisini hem de yapımcıları şaşırttı .
Genel olarak ortalama eleştiriler alan ve günümüzde de devam eden animasyondan kâr etme fırtınasının bir örneği olduğu belli olan Fındık İşi , özellikle de ABD dışından elde ettiği yüksek miktar sayesinde geri döndü .
İlk filmin meşhur kahramanlarının bir kez daha büyük bir kurtarma serüvenine adımını attığı animasyonun adı ise Fındık İşi 2.
Macera ilk filmin tam da kaldığı yerden devam ediyor .
Dostlarımız artık kapatılmış olan fındık mağazasına yerleşmiş ve buradaki devasa kaynağı tüketiyor , kısacası parmaklarını dahi kıpırdatmaya ihtiyaç duymadan karınlarını doyuruyor .
Mor sincabımız Surly’nin önderliğinde devam eden bu bolluk ve bitmeyecek sanılan bereketli dönem akıllara gelmeyecek bir kazayla sona eriyor .
Patlayan kazan ile birlikte kahramanlarımızın ömür boyu bize yeter diye düşündükleri gıda stokları havaya uçuyor , Surly ve “yanlış yapıyoruz dostlar” diyen Andie gerisin geri parklarına dönüyor .
Doğal yaşam alanlarına gittiklerinde kendilerini bambaşka bir tehlikenin beklediğini fark eden Surly ve parkın eski sakinleri ne yapacaklarını şaşırıyor .
Kentin belediye başkanı ‘para getirmeyen’ bu yeşil alanı yıkmak ve yerine “çok daha kârlı bir yer olan eğlence merkezini” kondurmak istiyor .
Üstelik her türlü önlemi de almış durumda .
Hayvan kontrol ekipleri kimseye göz açtırmıyor .
Surly , Andie ve sert faremiz Bay Feng’in kuvvetleri kendi evlerini kaybetmemek için savaşa giriyor .
Fındık İşi 2 filmi gördüğünüz gibi bildiğimiz , örneğine bolca rastladığımız mesajları içeren , küçük izleyicilere bolca parmak sallayan bir hikayeye sahip .
Yozlaşmış bir politikacı para için doğayı katlediyor , kendisine yandaşlar topluyor , sahip olduklarının farkında olmayan kahramanlar ise tehlike gerçek olunca gözlerini açıp , karşı koyuyor .
Açıkçası böylesi mesajlara gerek duyulduğu aşikâr ancak bunu direkt olarak göze sokmak ve yavan bir anlatım tekniğiyle anlatmak varken , bir de iyi çizilmiş karakterlerle , espirli ve dikkat çekici şekilde paylaşmak da var .
Bu devam filmi ise maalesef ilk yolu tercih etmiş .
Surly’nin sıkı dostu Buddy , belediye başkanının köpeği tarafından casus olarak yollanan Frankie ile hedefi olan sevimli Pug Kıymetli etrafında dönen ciddi bir kurgu var .
Buna orijinal seslendirmede Jackie Chan’in el attığı fare Fang de dahil .
Karakterlerin bolluğu ve her birinin kendine has öne çıkan yanları mevcut ve çocukların ilgisini celbedecek enteresan espriler ile dolular .
Ancak bunların bir kısmı bilindik , diğerleri ise daha çok büyüklere hitap edebilecek modern göndermelere sahip .
Yani güldürürken hızla akıp giden bir animasyon filmi izliyor olsak da , salondan çıktığımızda aklımızda kalan bir şey olmuyor .
Fındık İşi 2 , komik anlara sahip , teknik açıdan yeni ve şaşırtıcı şeylere sahip olmasa da doyuran , seyirciyi sıkmayan ancak özgün bir içerikten de uzak , vakit geçirmelik bir animasyon filmi .
burcinaygun@gmail.com
