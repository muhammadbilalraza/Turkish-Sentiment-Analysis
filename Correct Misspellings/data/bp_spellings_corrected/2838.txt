Gözlüklerimi takmış Aslan Kral ( The Lion King ) ' ın üç boyutlu halini izlerken şunu düşündüm .
Aslan Kral ( The Lion King ( 3D ) ilk defa vizyona çıkıyor olsaydı yine aynı etkiyi yaratır mıydı acaba ? Çünkü son yıllarda inanılmaz animasyonlar izledik . Konu ve teknik bakımından sınır tanımayan , bugünün çocuklarını ve gençlerini tavlama yöntemlerinde ağzımızı açık bırakan . Aslan Kral'ın üç boyut kisvesi altına da girse geçmişten gelen bir naifliği var . Bir süre gözlüğü bir kenara bıraktım sanki 1994 yılından bakıyormuş gibi izledim Aslan Kral'ı , Simba , Skar ve Timon'u . İlkinin üzerinden 17 yıl geçmiş . Uzun bir zaman dilimi . Sinema adına birçok şey değişti , izleyici profili ve sinemaya bakış açısı farklılaştı . Aslan Kral elle çizilen ve ABD'de en fazla izlenen animasyon unvanını gururla koruyor . Onun da yeni nesilleri tavlama yöntemi üç boyutla olacak elbette ! Yine başa dönecek olursak 2011 yılında kitleleri bu kadar peşinden sürükleyen yeni bir ‘Aslan Kral ' etkisinden söz etmek olanaksız olacaktı . Zaten bizlerin de nostaljik tatla izlediğine eminim , çocukken sevdiğimiz , büyüyünce farkına vardığımız nesneler gibi . Filmin basın gösterimi sönüktü . Aslan Kral'ı üç boyuta taşımış olmanın farkıyla ilgilenmemişti yazarlar . Belki de bazı animasyonların kaderi gibi sabah erkenden yollara düşülmeye değer bulunmamıştı . Filmi izlerken bir şey daha dikkatimi çekti : Son yıllarda animasyonların birincil mesajı haline gelen çevresel sorunlar Aslan Kral'ın içine fazlaca sinmemiş o yıllarda . Yani mesaj daha çok dostluk kurmak ve dostluğu korumak şeklinde ! Erdemli olmak ve bu erdemi bir şekilde kaybetmemek üzerine ! İnsan bir şeye geçmişe dönük ( 17 yılı biraz abarttım galiba ) olarak bakınca bazı şeyleri tuhaf buluyor . Mesela iyilik ve kötülük kavramlarının bu kadar doğrudan verilmesini , doğanın dengesini korumak için hayvanların birbirini yemesi gerektiğinin hem sözle hem de görsel olarak telaffuz edilmesini biraz aşırı buldum ! Sonra da marketlerde paketlenmiş ve parçalanmış halde satılan ve aldığımız şeyin hayvan olduğunu unutturan şimdiki yapay mantığı hatırladım . Ve bu gerçekçi tarzı sevdim . Sonuçta Aslan Kral doğadaki dengeler üzerine bir film ! Ve klasik bir anlatımla ilerliyor , önce kötülük galip geliyor . İyilik ‘Hakuna matara ' felsefesiyle sindirilmiş bir mutluluk anlayışına dönüyor . Filmi kısaca hatırlamak gerekirse ; karşımızda her şeyiyle bir orman hayatı var . Küçük Simba'nın meraklı ve saf halleri , kötü amcası Skar'ın hain planlarıyla birleşince tüm dengeler değişiyor , Simba'nın babası ölüyor , Simba ülkeyi terk ediyor . Kötü amcası Skar sırtlanlarla işbirliği yaparak başa geçiyor ve her şey alaşağı oluyor ! Filmin hiçbir şeyi kafaya takmadan hayata devam etme formülü Hakuna matara felsefesi kısmıyla karşılaşmak bir hayli eğlenceliydi , bu nihilist yaklaşımı da bir hayli cesur bulduğumu itiraf etmeliyim ! Gerçekliğe tuhaf bir es verme hali gibiydi . Yine eski animasyonlara has toplu koro mantığıyla derdini ve sevincini anlatma hali de pek sevimliydi . Tabii müziklerde Hans Zimmer etkisi sonuna kadar hissettik . Müziklerin eşlik ettiği ve yükselttiği duygusal yükselmelerin olmaması da dikkatimi çeken başka bir etken oldu . Yani filmde sulu sepken bir duygu sağanağı hali yoktu , aksine kısa tutulmuş direngen bir hal vardı . Aslan Kral'ı yıllar sonra bir kez daha izlerken gayet ayakları yere basan bir animasyon olarak algıladım . Karakterlerin ince ince öyküye yayılan kişisel öykülerinden tutun da , gerçekçi tavırlarla bir sarmal oluşturan mizaha kadar hepsi , hafızada yeniden bir tazeleme yaratıyor . Üç boyut hikaye , Aslan Kral her haliyle şahane ! ( banubozdemir@gmail.com )
