Yurt dışında , bir başka deyiş ile küresel pazarda gişenin en çok kazandıranları arasında ( neredeyse ) başı çeken animasyonlar en nihayetinde ülkemizde de yüzünü gösteriyor .
Şimdiye kadar pek başarılı örneklerine denk gelemediğimiz ve 3D modelleme temelli örneklerden olmayan yerli animasyonların kaderi yavaş yavaş değişiyor .
Bu hafta vizyona giren ve TV ekranlarından sinemaya geçiş yapan Pırdino karakteri , ilginç tarzı ile küçükleri mutlu edecek cinsten bir yapım .
Devlet televizyonunda bir çocuk serisi olarak yayınlanan ve 3D karakterler ile gerçek oyuncuların bir arada yer aldığı hikaye , daha geniş bir eksende ele alınarak sinema salonlarına teşrif etmiş .
Yetişkin izleyicilerin bir kısmı için “hikaye bazında” sürreal bir deneyim olarak görülen Pırdino , beyazperdede de hız kesmiyor , aykırı ve biraz da uçuk tarzı ile yoluna devam ediyor .
Hikayenin başında ise adından da belli olacağı gibi sevimli bir dinozor olan Pırdino var .
Sevimli kahramanımız arkadaşları ile birlikte bir dinozor müzesine gidiyor , tabir - i caizse bir tür duygusal köklere dönüş yaşıyor .
Yani kısacası aile özlemi çekiyor .
Yakın arkadaşları Porsuk , Sansar ve Tarık ise dostumuzun üzüntüsünü fark edince nasıl bir çözüm yaratabileceklerini düşünüyorlar .
Problemi ortadan kaldırmanın yolunu da bir tür zaman makinesi yaratmakta buluyorlar .
Yolları da başarılı bir bilim insanı olan Sündüz ile kesişince dertlerine derman bulunmuş oluyor .
Bu noktadan sonra kahramanlarımızı dünya tarihinin en olmadık zamanlarında ( ki buna Osmanlı dönemi de dahil ) küçük ziyaretler yaparken görüyoruz .
Pırdino ise tarih öncesine giderek gerçek dinozor çağında , gerçek bir aile ile hayatını sürdürmek için çabalıyor .
Pek tabii böylesi sevimli bir serüvenin bir de kötü adamı olması lazım !
Müzenin müdürü Sadi Turturo ( Gökçer Genç ) , Pırdino’nun aile özlemini gidermesine , yani buraları terk edip başka bir “mekana” gitmesine razı değil !
Pırdino Sürpriz Yumurta filminin en dikkat çeken yanı çocuklar için olabildiğine masumane bir hikaye anlatması .
Lakin bu metnin haddinden fazla “şirin” olması , bazı konularda artık büyümüş de küçülmüş zamane çocuklarının ilgisini çabuk kaybedebilecek içeriğe sahip oluşu haneye yazılan büyük bir eksi .
Zira son 20 yıllık süreçte Hollywood’un ürettiği zeki metinlere sahip , hatta ebeveynlerin dahi büyük keyifle seyredebileceği , zeki göndermeler ve espriler ile dolu büyük rakipler karşısında “80’ler” mantığı ile dikilmek pek mantıklı değil .
Seslendirme kadrosunda orijinal serinin ekibinde de bulunan Sungun Babacan’ın yanı sıra usta aktör Ali Uyandıran gibi isimlerin bulunduğu yapım , bu açıdan oldukça şanslı diyebiliriz .
Çocukların ilgisini içerik bazında kaybedebilecek yapım , işinin gerçek ehli ekip sayesinde yükseliyor , böylece ortaya zayıf bir aile – çocuk filminin çıkmasına engel olunuyor .
Pırdino Sürpriz Yumurta filmi küçük izleyicilerin , özellikle de TV yapımının takipçilerinin oldukça seveceği , sıcak , masum ( belki biraz fazla masum ) , kendi güvenli sularında yüzen bir proje .
Kıssadan hisse , küçüklerin beğenme olasılığı yüksek , lakin ebeveynlerin Ice ege , Toy Story gibi yapımlardaki tadı kesinlikle alamayacağı bir deneme . burcinaygun@gmail.com
