Genç bir ekibin kararlı tavrı ile gerçekleşmiş bağımsız bir yapım girdi vizyona .
Sessiz sedasız bir şekilde yerini aldı diğer filmlerin yanında .
Eleştirime ufak bir önsöz ile başlamak istiyorum .
Ufak bir demeç olarak da nitelendirebilirsiniz .
Türkiye'deki sinema adına , herhangi bir bağımsız girişimin takdir edilmesi gerekiyor .
Film yapmanın zorlu süreçlerini atlatacak ve sona ulaşacak kadar azmi gösteren bir anlayıştan doğan ürün iyi bir şekilde değerlendirilmeli .
Sadece film üzerine düşünen ve yazı yazan kişilerin bunun sorumluluğunu üstlenmesi yeterli değil .
Filmi yapan kişilerin de aldıkları yapıcı eleştirileri değerlendirme sorumlulukları var .
Türkiye'de ise bu konuda , yani filmi yapanlar ve filmi değerlendirenler arasında yapıcı bir platform oluşamadığını görüyoruz .
Genel olarak film yapanların , film yapmanın zahmetine girmeyenlere tepki göstermesi çok doğal .
Onlar uzun ve acılı bir süreç ile uğraşıyor , biz ise aynı eşitlikte bir emek göstermeden yazımızı hazırlıyoruz .
Ancak , Türkiye'deki sinema endüstrisinin gelişimi , yeni yönetmenlerin kendilerine yapıcı bir gözle bakmaları ve yeni filmler için yenilenmeleri için , sağlıklı bir eleştirmen / akademisyen ve yönetmen ilişkisinin oluşması gerekiyor .
Her iki tarafın da birbirlerine önyargısız yaklaşması ise çok önemli .
Öte yandan , sadece yönetmenler değil film yazarları ve akademisyenleri de eleştirilmeli .
Film adına birşeyler söyleme konusunda ne kadar yetkin oldukları açısından .
Beyazperde yazar kadrosu da genç ve bağımsız yazarlardan oluşuyor .
Özellikle Türk filmlerini eleştirirken bahsettiğim sorumluluğu taşıdığımızı ve kendimizi geliştirmek adına eleştirilere açık olduğumuzu tüm okuyucularımıza bildirmek istedim .
Hazır vizyonda yerli yapımlar canlanırken sizlerin dikkatine .
Eleştirime gelince .
Yanlış Zaman Yolcuları küçük bütçeli bağımsız bir yapım , ama bunun tersine her açıdan iddialı bir yapım .
Özellikle bir ilk film olarak .
Senaryosu ile , anlatım dili ve teknik yeterliliği ile her açıdan sınırları zorlayan bir yapım .
Bir romanda geçen olaylar ile bugünkü yaşam , geçmiş yaşam ve rüyaların birbirinin içine geçtiği komplike bir zamansal anlatımı var .
Bu zamanlara paralel olarak filmin anlatım ve teknik dili de değişiyor .
Yönetmenin bunu amaçladığı açıkça görülüyor , yani bu türden değişimleri hissedebiliyoruz : kamera kullanımında , müzik kullanımında ve oyuncu performanslarında .
Etkili kullanıldığında çok güzel bir yapımı ortaya çıkarabilecek bir fikir .
Ancak ne yazık ki Yanlış Zaman Yolcuları'nın başlangıç misyonu ortaya başarılı bir film çıkartmıyor .
Her ne kadar gösterilen gayret takdir edilecek boyutta olsa da , uzun metrajlı bir öğrenci filmi havasından kurtulamıyor .
Tam kıvamına gelmemiş gibi duruyor .
Ekrana yansıtılmış birçok öge havada kalıyor .
Filmin estetik dilinden , oyunculuğa kadar her şey bu film ile ulaşılmak istenilene bir boy küçük kalıyor .
Öncelikle değişik zamanlar arasında akmak isteyen filmlerin belirgin bir akıcılığa sahip olmasını beklersiniz .
Ancak bu filmde birbirinden kopuk bölümler izliyormuşsunuz gibi geliyor .
Yani birbiri ile ilişkilendirilmelerini yeterli kılacak güçlü bir genel vizyonu arkasına alamamış farklı bölümler , göze batıyor .
Her bir zaman dilimini farklı yapmak adına filmin genel etkileyiciliğinden çalınmış .
Her ne kadar bu fark için kullanılan bazı unsurlar çekici olsa da , yönetmenin bu çekiciliğe kendini çok fazla kaptırdığı görülüyor .
Fazla bir anlamlandırma ihtiyacı , filmin izleyenlerini yoracak türden .
Örneğin aşırı bir sembol kullanımı var .
Bu türden bir anlatım , özellikle genç bir oyuncu kadrosu ve genç bir yönetmeni olan filme aşırı ağır kaçan bir film atmosferini oluşturuyor .
Sembolik anlatım açısından hafifletilmiş ve genç bir yazarı anlatan film olması açısından da daha fazla gençlere hitap edebilecek referansları olmasını tercih ederdim .
Her ne kadar bir " femme fatale " ya da bir " Lolita " olarak çizilen Aslı karakteri sayesinde film biraz nefes alsa da , yeterli gelmiyor .
Aşırı anlamlandırmadan payını alan diğer bir yön de filmin diyalogları .
Çok klişe söylemler ve iyi bir oyunculuk ile altı doldurulmamış büyük laflar çok antipatik bir hava yaratıyor .
Karakterlerin inandırıcılığından eksiltiyor .
Oyunculuğa gelince , filmin en zayıf noktasının bu olduğu söylenebilir .
Bu kadar iddialı bir filmi , çok deneyimli oyuncular sürükleyebilir ancak .
Ne yazık ki bu oyuncular bunun için yeterli değiller .
Özellikle filmin ana kahramanını canlandıran Murat Onur birçok farklı zamana göre kılık değiştirmekte zorlanıyor .
Oyuncuları daha da yetersiz bir şekilde gösteren ise yönetmenin kendisi .
Bu kadar farklı anlamı ve psikolojik değerlendirmeyi barındırmaya çalışan filmde basit mizansenler güme gidiyor .
İki kişi arasında geçen bir konuşmanın olabildiğince inandırıcılıktan uzak , yapay bir şekilde tasarlanması oyuncuların daha da dezavantajına çalışıyor .
Yanlış Zamanlar Yolculuğu birçok yanlış ve yetersizlik barındıran bir film .
Derin nitelikli bir film çıkarma arzusu bence filmi sabote etmiş .
Bir yönetmen olarak bir zanaatkar yerine bir sanatçı olmanın o kadar kolay olmadığını Türk Sineması'ndan birçok örnek sayesinde biliyoruz .
Üstelik daha çok modernist dönemde kalmış soyut sinema anlayışının günümüz izleyicisine pek çekici gelmediğini de biliyoruz .
Nuri Bilge Ceylan ve Zeki Demirkubuz gibi yönetmenler olabildiğince minimalist bir sinema ile kendilerini ifade ettiler , çünkü öncelikle oldukça düşük bütçeleri vardı .
Ve bağımsız sinemacılar olarak yapımlarını ve söylemlerini bu bütçeye paralel olarak alçakgönüllü tuttular .
Özellikle Türkiye'de bağımsız film yapan kişilerin bu örnekleri göz önünde bulundurması gerek .
Ancak tüm bu değerlendirmeleri bir yana bırakırsak , Aren Perdeci'nin Türk Sineması'na farklı bir renk getirebileceğini inanıyorum .
Diğer genç sinemacılara göre o'nu farklı buldum .
Kamera arkasında , alışık olduğumuzun dışında dünyalar ve karakterler sunabilecek bir yönetmenin varlığı hissediliyor .
Ve bu açıdan Yanlış Zamanlar Yolculuğu , benim için tanımadığım bir ülkede , hiç tanışmadığım insanlar ile dolaşıyorum hissini verdi .
Bakalım ileride bu farklılık arzuladığı başarıya ulaşabilecek mi ?
