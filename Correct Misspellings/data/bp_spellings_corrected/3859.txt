Uzun yıllar uygulayıcı yapımcı olarak görev yapan ve birçok TV dizisinde , bu görevle imzası bulunan Batur Emin Akyel’in ilk yönetmenlik denemesi Meddah .
Hem senaryosunu yazdığı , hem de yapımcılığını üstlenip , yönettiği bir ilk film olma özelliğini taşıyan Meddah , iç burkan bir yolculuğa çıkarıyor seyirciyi .
Filmin konusundan kısaca bahsetmeden önce , meddah kimdir , meddah oyunu nedir kısaca bahsetmek istiyorum .
Meddah , bir topluluk önünde çeşitli hikayeler anlatan ve taklit sanatı yapan kişiye verilen isim .
Ortaoyunu , karagöz ve kukla ile beraber , ne yazık ki yitmeye yüz tutan geleneksel Türk tiyatrosunun , türlerinden birini oluşturuyor .
Filmin konusuna gelecek olursak , Aziz Dervişan , yıllarını tiyatroya vermiş , ama dönemin ona getirdiği şöhretin ve paranın tadını da hayatını bencil bir şekilde yaşayarak almış emektar ve yalnız bir tiyatrocu .
Vakti zamanında onun da bir ailesi varmış ,  lakin o , şanı şöhreti ve parayı seçmiş .
Yıllar birbirini kovalamış , gençlik elden gitmiş .
Ne çevresinde , ne de elde avuçta bir şey kalmayınca , hayatını yine gönül verdiği tiyatronun eskiye dayanan bir türü olan meddahlık ile idame ettirmeye çalışır hale gelmiş .
Bu dünyadan göçüp gitmeden yapmak istediği tek bir şey kalmış , o da yıllar önce terk ettiği kızını bulup , ondan af dilemek .
Aslına bakarsanız Meddah , hayli yoğun bir drama sahne olabilecek bir film , amacı da bu .
Ancak ne yazık ki izleyici olarak , filmin amacına tam olarak ulaşamadığını fark etmek güç olmuyor .
Zira her iki tarafın da yaşadıklarını filmin son 15 dakikasına kadar görmediğimiz için , ne babanın vicdan azabına , ne de kızının nefretine hak verebiliyoruz .
Ve eğer özdeşleşme yoksa , dramı hissedip bir duyguya kapılmamız da , benzer bir durum yaşamadıkça imkansız hale geliyor .
Yönetmen Akyel , her ne kadar filmin baba - kız arasında geçen bir pişmanlık hikayesi olduğunu söylese de , meddahlık sanatı baş karakterimizin tarlası olmaktan çıkıp , filmin objesi haline geliyor .
Hal böyle olunca da , film ana hikayesine ulaşmakta gecikiyor .
Her şeye rağmen yönetmen , Münir Canar gibi usta bir tiyatro oyuncusu ile çalışma fırsatını yakalamış , bu da filmin hanesine bir artı olarak ekleniyor .
Zira Canar , yıllarını tiyatroya vermiş , yazmış , yönetmiş ve halen aktif olarak sahnede olan bir isim .
Bunun dışında filmin , Onur Özmen tarafından bestelenen ve Bilkent Senfoni Orkestrası  tarafından yorumlanan müziği de gayet başarılı .
İstanbul’dan Balat , Çanakkale ve Ayvalık manzaraları ile döşeli Meddah , “bu sefer son pişmanlık fayda etsin” diyor .
