Hayatının ikinci baharında aksiyon yıldızı olmaya soyunan , sonrasında da bunu suçlu bir alışkanlık haline getiren Liam Neeson ; ardı ardına gelen yeni aksiyon mahsûlleriyle düşmanlarını gözünü kırpmadan köteklemeye devam ediyor !
Neeson’un bu önü alınamaz aksiyon müptelalığının son örneği olan Gece Takibi ; türün klişeleriyle barışık kalmayı başarabilenler için en azından birkaç şık harekete ev sahipliği yapmayı başarabilen bir örnek diyebilir miyiz peki ?
Belki … “Seni son nefesinde ele geçiren tek şey pişmanlıklarındır . ” diyor , kanı vücudundan çekilmekte olan Jimmy Conlon .
Aslında bu çağa ait olmayan , yüzlerce yıl önce nesli tükenmiş , zamana ayak uydurabilme konusunda geç kalmış , dostları ve yakınları ile olan ilişkilerinde sık sık tökezleyip çamura batmış tipik bir yorgun savaşçı o .
Daha kestirme biçimde ifade etmek gerekirse ; son yıllarda Neeson’un perdeye taşıdığı , nemrut , acımasız fakat bir o kadar da korumacı , kollamacı karakterlerin en bilindik örneği .
Aksiyon sinemasının bu türden kontenjanını dolduran Bruce Willis ya da bir dönemki haliyle ( ve ne yalan söyleyelim gerçekten de özlediğimiz ) Mel Gibson’ın ama daha önemlisi son yıllarda neredeyse sadece Liam Neeson’ın suretinde karşımıza çıkan modern çağ kovboylarının standart bir emsali Jimmy .
Kötü adamlarla kol kola bir dolu kirli işe imza atmış , hayatı polis ile dans ederek geçmiş , şehrin her karanlık sokağını kafasındaki haritaya ince ince kazımış , bununla birlikte bu hayata istemeden sürüklendiğini her fırsatta dile getiren bir yalnız kurt o !
Öyle ki bu uğurda karısına ve çocuklarına bile sırt çevirmek zorunda kalmış ve ailesine bir daha geri dönememiş .
Jimmy’nin üzerine yapışan bu yaftadan sıyrılarak “doğru yolu bulma öyküsü” ise , oğlunun istemeden tanık olduğu bir cinayet ile başlıyor .
Yıllar boyu arayıp sormadığı oğlu Mike’ın hayatını kurtarmak için ; kendisinin en yakın dostu , şehrin tepedeki isimlerinden biri olan Shawn’ın oğlunu öldürmek zorunda kalan Jimmy ; bu vesileyle oğlunun ve oğlunun ailesinin hayatını kurtarabilmek için “bu limondan daha çok su çıkar” diyerek silah kuşanıyor .
Filmin göreceli sürprizlerini ( ki zaten epey az sayıdalar ) açık etmeden söylemek gerekirse ; kafi miktarda aksiyon suyuna banılmış , tipik bir “babaların günahlarını çocuklar çeker” hadisesi var karşımızda .
Bu anlamda yer yer benzeştiği Şanslı Slevin gibi popüler örnekler kadar eğlenceli olmasa da türün meraklılarına hitap etmesi muhtemel …
Eğer ki ; Jimmy’nin çocuklarına sırt çeviren , alkolik , umarsız , sorumsuz baba figüründen ; oğlunun yanında olamadığı tüm o özel anlarda aslında onu sürekli uzaktan izleyen hatta kendi bulaştığı pisliğe oğlunun da batmaması için mesafeli kalmayı seçen , fedakar ve sevimli babaya sadece birkaç dakika içerisinde evrilmesini ve finalde bütün bu meselenin orta çaplı bir aile saadetine dönüşmesini kaldırabilirseniz hiç sıkıntı yok !
Fakat bu klişeyi en tipik haliyle işletebilmiş olması Gece Takibi’nden medet umabilmek için yeterli mi dersiniz ?
Türün en taze örnekleri , hiç değilse sığ sularda kulaç çırpan öykülerini kamufle edebilmek adına fiyakalı aksiyon sahnelerine ya da zengin dövüş koreografilerine abanırken ; Gece Takibi’nin durmadan dile getirdiği para , uyuşturucu , intikam gibi mevhumlarla obezleşmesi , ve hızlı kesmeler ile iyice çorbaya dönüşen aksiyon sahneleri ; Non - Stop ya da Kimliksiz gibi filmlerde de Neeson ile çalışmış ve görece daha dinamik işler ortaya çıkarmış olan yönetmen Jaume Collet - Serra’nın puanını biraz düşürmüş sanki .
Eğer ki acar bir tetikçi eskisinin , “ailesini kurtarabilmek” gibisinden naif bir amaç uğruna , önüne çıkan herkesin kafasına birer kurşun gömdüğü tipik intikam öyküsü klişeleriyle aranızı sıcak tutmayı başarabildiyseniz ve türün bu gibi ezber zengini örnekleri sizi rahatsız etmiyorsa ; Neeson’un yeni aksiyon güzellemesine muhtemelen şans vereceksiniz .
Aksiyon sinemasının değişen trendlerine , kendisini yenileyen klişelerine ya da dinamik aksiyon sahnelerine dair ufak bir kırıntı dahi arıyorsanız bir kere daha derin derin düşünmenizde fayda var .
