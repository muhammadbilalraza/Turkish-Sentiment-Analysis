Mesleki deformasyon , televizyon sektöründe çalışan yönetmen ve senaristlerin en büyük handikabı .
Sinema alanında ürün veren ya da vermeye niyetli olan çok sayıda kişi , hayatlarını idame ettirmek adına televizyon sektöründe işler üretiyor , malum .
Çoğunlukla da dizi yapıyorlar .
Dizilerin de kendine özgü yapıları ve kuralları var .
Seyircinin zap yapmaması , temel kaygınız mesela .
Merak unsurunu sürekli canlı tutmak , tempoyu düşürmemek gibi mecburiyetleriniz var .
Drama yapıyorsanız , entrika üstüne entrika arayışına giriyorsunuz .
Üstüne bir de ülkemizde bölüm sürelerinin 90 ile 120 dakika arasında değiştiğini hesaba katın .
Bilmemkaçıncı bölümden sonra , o entrikalar fantastikleşmeye başlar ister istemez .
Benim diyen senarist için bile her hafta 90 sayfa entrika yazmak kolay iş değil .
Set kısmında da süreyi uzatmak için numaralar başlar .
Sinemasal anlatımın en önemli gördüğüm araçlarından biri olan kestirme mesela - ya da sinemasal zaman diyelim - rafa kalkar .
İnsanların bir yerden diğerine gidişini uzun uzun izleriz bazen .
Öyle ki zaman içinde yönetmenler bile doğrusunun böyle olduğunu düşünür hale gelir .
İşin deformasyon olarak nitelediğim tehlikeli kısmı şudur ki , bu sektörde uzun süre çalıştıktan sonra , Türkiye'de dizi yapmanın mecburen dayattığı bazı alışkanlıkları birer doğru veya kural olarak görmeye başlayabilirsiniz .
Raşit Çelikezer'in yeni filmi Can'da bir sinemasal zaman problemi yok .
Buradaki problem , televizyonculuktan gelen Çelikezer'in senaryosunu inandırıcılıktan çok uzak dizi entrikalarıyla doldurmuş olması .
Can , Anadolu'dan İstanbul'a yeni gelmiş bir çiftin yaklaşık 7-8 yıla yayılmış öyküsünü anlatıyor .
Ayşe ve Cemal , çocuk istiyor ama başaramıyorlar .
Çocuk sahibi olamayacaklarını öğrenince , Cemal evlatlık almayı öneriyor .
Ayşe'nin gönülsüzlüğüne aldırış etmeden , bir takım illegal yollardan bir çocuk ediniyor .
Ancak Ayşe bu çocuğu sevip bağrına basamıyor .
Giderek ev işlerini de ihmal etmeye başlıyor .
Film , o süreç ile şimdiki zamanda Can adlı oğlanın yedi yaşına geldiği günler arasında gidip gelerek dinamik ve merak uyandırıcı bir yapı kuruyor .
Şimdiki zamanda Cemal yok mesela .
Çocuğa Ayşe tek başına bakıyor .
Arada neler yaşandığını , nasıl o noktaya geldiklerini öğrenmeyi ilgiyle bekliyoruz .
Bu paralel yapı , filmin en başarılı fikri .
Neticede belli bir noktaya kadar merakla izleniyor Can .
Kadın erkek rolleri ve ilişkilerine dair biraz sığ kodlar üzerinden ilerlese de eli yüzü düzgün bir popüler sinema örneği ile karşı karşıya olduğumuzu düşünüyoruz .
Ancak dediğim gibi , sadece bir noktaya kadar .
Filmin gözlerimizin önünde yıkılmaya , darmadağın olmaya başladığı ilk nokta , Ayşe'nin umursamazlığına daha fazla dayanamayan Cemal'in çekip gitmesi .
Yönetmen " Bu gibi zor durumlarla karşılaşınca birçok erkek kaçıp gider " demişti İstanbul Film Festivali'ndeki gösterimde .
Filminizin erkekler üzerine böyle bir kelamı olmasını isteyebilirsiniz elbette .
Hayatta bunu dayandırabileceğiniz çok örnek de vardır belki .
Ancak kendi adıma filmin bana karakterin neden böyle davrandığını anlatabilmesini isterim .
Çocuğu bu kadar çok isteyen , bunun için en yakınlarına bile yalan söyleyen , Can'ın bakımıyla neredeyse tek başına ilgilenen Cemal'in birdenbire çekip gitmesi , bir daha hiç dönmemesi , ailesini arayıp sormaması , farklı bir isimle kendine başka bir hayat kurması sadece bana değil , çok kişiye inandırıcı gelmedi .
Fakat asıl problem , filmin ilerleyen kısımlarında Cemal'in yeni hayatını gördüğümüzde karşımıza çıkan tablo : Cem adıyla yeni bir hayata başlamış , zengin bir iş adamının kızını tavlamış , onunla evlenmiş ve şirketlerinde önemli bir mevkiye getirilmiş , lüks içinde yaşıyor artık .
Kimse kusura bakmasın ama bu çok basit bir dizi öyküsü .
Fantastik denebilecek ölçüde de inandırıcılıktan uzak .
Filmde inandırıcılık problemi olan tek unsur senaryo değil üstelik .
İyi bir oyuncu olan , teknik olarak yine düzgün bir performans veren Selen Uçer de taşradan gelen , cahil bir kadın olarak ikna edici sayılmaz .
Burada belki kendi fiziksel özelliklerinin fazla kentli olması da bir etken .
Ama açılış sahnesi gibi çok Avrupai sinemasal tatlar içeren bazı fikirler de bu inandırıcılığı gözümde zedelemiş olabilir .
Film aslında Ayşe'nin anneliği öğrenme sürecini anlattığı için , karaktere inanıp inanmadığınız , filmin de işleyip işlemediği noktasında önemli .
Bir parantez açıp hakkını verelim .
Tüm problemlere rağmen , Ayşe'nin Can ile yakınlaşması ve onu çocuğu olarak kabul etmesini başarıyla aktarıyor Çelikezer .
Filmin esas derdi buyken , belki Cemal'in fantastik yan öyküsüne gerek bile yok aslında .
Hepsinin gelip bağlandığı nokta , problemlerin büyük ölçüde senaryodan kaynaklandığı .
Yoksa gayet düzgün çekilmiş bir film Can .
Sadece yönetmenin dizi geçmişi ve dizi entrikaları kurmaya meyli yüzünden zarar görüyor , vasat bir melodram çerçevesine hapsoluyor .
twitter : aliercivan
