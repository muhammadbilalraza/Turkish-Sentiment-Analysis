Fakirlik içinde yaşayan , ilkokula gitmesi gerekirken sokaklarda çalışan , ergenliğe yeni girmiş kız kardeşi başlık parası karşılığı mahallenin bakkalına gelin gitmesin diye mücadele eden , 12 yaşında bir oğlan çocuğu Zain .
Cannes’da Jüri Özel Ödülü’ne layık görülen , geçtiğimiz günlerde de Yabancı Dilde En İyi Film dalında Oscar’a aday gösterilen Kefernahum  ( Capernaum ) , Zain’in hikayesi .
Erken yaşta savaşçı olmayı öğrenmiş bir çocuk .
 
Zain’in anne babası aleyhine açtığı davayı , çocuğu o noktaya getiren olaylar zincirini geriye dönüşlerle takip ediyoruz .
Zain’in karşısına çıkan Etiyopyalı mülteci bir kadın ve onun bir buçuk yaşındaki bebeğiyle kader ortaklığını , kendi ailesinde yerine getirmesine engel olunan abilik görevini nasıl bu bebeğe karşı üstlendiğini görüyoruz .
Mülteci kadın ve bebeğiyle Zain’in temel bir ortak noktası var .
Yasal değiller .
Etiyopyalı aile Lübnan’da yasadışı çalışıyor , barınıyor .
Zain ise zamanla fark ediyor ki bir nüfus kağıdı bile yok .
Devletin , düzenin karşısında onlar aslında mevcut değiller .
Yaşamıyorlar .
Zain’in davaya kadar uzanan mücadelesi de bununla ilgili .
Bu yüzden okula gitmiyor mesela .
Kendisini sadece sokakta çalıştırmak için dünyaya getirmiş anne babası .
Ülkesinin , sınıfının içinde bulunduğu genel vaziyet bu belki .
Ancak Zain isyan ediyor .
Kefernahum’u en etkili yapan şey de Zain’in bu isyanı .
Ve ilk anda çok kör gözüne parmağım algılansa da o dava sürecinin başarabilecekleri .
Hem kendisi hem de Etiyopyalı anneyle bebeği için .
 
Bu tarafıyla gerçekten yürek dağlayan bir film karşımızdaki .
Yurt dışında olduğu gibi , bizde ilk gösterildiği Filmekimi seanslarında da seyirciyi kendini kaybedercesine ağlatabilen bir film .
Fakat bir tarafı daha var .
Oyunculuk kökenli yönetmen Nadine Labaki’nin , Zain’i temsil eden avukat rolünde kendine biçtiği kurtarıcı üst orta sınıf temsilcisinde de kendini gösteren bir fırsatçılık hali .
Oryantalizm ve pornografi düzeyinde bir sefalet temsiliyle Batılı insanı çok etkileyen , kendi haline şükrettiren , dolayısıyla her yerde ödüllere boğulan , çok hesaplı bir samimiyetsizlik .
Maalesef , Kefernahum’da yok böyle bir şey diyemiyorum .
Bu tür gözyaşı istismarı filmlerinin birçoğuna karşı avantajı , kendi içinde sahiden iyi kurulmuş ve çekilmiş olması .
Zain’in mücadelesi , davası bir işe yarıyor .
Boş bir slogan atma ve acındırma vasıtası olmakla kalmıyor .
Nadine Labaki’nin dinamik rejisi de filmi nefessiz izlemeyi sağlıyor .
 
Yönetmen aslen oyuncu olunca , aktörlerinden aldığı performanslar da etkili tabii .
Fakat önemli bir detay , ana karakterlerinin hiçbirinin profesyonel aktörler olmaması .
Başta 12 yaşındaki Zain Al Rafeea , bir buçuk yaşındaki Etiyopyalı bebekten bile mucizevi performanslar çıkartan Labaki’yi takdir etmemek mümkün değil .
Emin olun , Zain bu sene Oscar’a aday gösterilmiş bütün erkek oyunculardan daha iyi Kefernahum’da .
Onun için bile görmeye değer .
 
Twitter : aliercivan
