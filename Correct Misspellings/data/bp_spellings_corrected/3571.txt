Ferzan Özpetek ; içinde peri masalları , düşsel yolculuklar ve kadınsı bir bakış açısı yer alan , Fransız cinselliği ile İtalyan gerçekçiliğini harman ettiği sinemasıyla kendine has bir bileşim yakalayabilmiş iyi bir yönetmen .
Her filminde " ben bir yönetmenim " diye bar bar bağıran sanatsal özgünlüğe ve olgunluğa ulaşmış sahnelere , usta işi müzik ve görüntü çalışmalarına rastlamak mümkün .
Kutsal Yürek'te de durum farklı değil , yine belli bir yetkinliğe ulaşmış , söyleyecek sözü olan bir dramayla karşı karşıyayız .
Kutsal Yürek filmini daha kolay çözümleyebilmek için iki ana bölüme ayırmak mümkün .
Bu bağlamda ; filmin birinci kısmını " insan - mekan " , ikinci kısmını ise " insan - insan " ilişkileri olarak adlandırabiliriz .
Birinci bölümde ; başından fevkalade kötü bir olay geçmiş başarılı iş kadını Irene ile 30 yıldır uğramadığı aile yadigârı bir ev arasındaki ilişkiye şahit oluyoruz .
Kendisinden nefret ederek büyüdüğü merhum annesinin ömrünü geçirdiği bu büyük evin , Irene'nin geçmişiyle hesaplaşmasını , varlığıyla çatışmasını ve sonunda benliğinden arınmasını tetikleyen önemli bir işlevi oluyor .
Irene'nin kimliğini sorgulama ve nihayetinde kendini bulma süreci o kadar ağrılı oluyor ki ; bu arada intihar , cinayet , yoksulluk , yoksunluk , yalnızlık ve öfke tezahür etmek zorunda kalıyor .
Filmin taşıdığı dinî motiflerin altını çizen , Irene'nin çıldırdığı düşünülen ( belki de öyle olan ) annesinin yaşadığı odanın akıl almaz yapısı ve odanın ekseni etrafında şekillenen düşünceler Özpetek'in fikriyatı ya da en azından hesaba katılması gerektiğini düşündüğü tezler hakkında önemli ipuçları taşıyor .
Özpetek'in filminin dinsel çerçevesi hakkında İtalya'da yapılan açık oturumlar , tartışma programları ve yazılan makaleler de bu noktanın ehemmiyetini gösteriyor .
Filmin insan - insan ilişkileri çerçevesinde değerlendirilmesi gereken ikinci kısmı ise iyi ve kötü ayrımı üzerine gidiyor .
Küçük hırsızlıkları büyük güzellikler yaratmak için yapan Benny , acımasız bir iş kadınından bir azizeye dönüşen Irene , küçükken Irene'nin hayatını kurtaran bencil ve " kalpsiz " hala , iyi kalpli ama haksızlık karşısında sustuğu için kendini suçlu sayan diğer hala ve piskoposlukla beraber halayla ( Eleonora ile ) anlaşma yapan Peder Carras fırsatını bulduğunda " affetmeyen " karakterler .
Aslında filmdeki tüm karakterlerin birçok iyi ve kötü yanı var hatta biraz daha ileri gidersek , intihar eden karı - kocanın ya da Sara'yı öldürdüğü muhtemel Giancarlo'nun da hem kutsal hem de şeytanî taraflara sahip olduğunu söylemek mümkün .
Filmin bir derdi de bu yaklaşımlar bazında , " iyi " ve " kötü " yü keskin hatlarla ayıran temel kurumları sorgulamak .
Çünkü bu kurumlar , sahip olduğu şeyleri sahip olmayanlarla paylaşmak isteyenleri bir yandan desteklerken bir yandan engelleyen yapılar .
Bu açıdan bakıldığında Özpetek'in izlediği rotanın yani " insan - mekan - insan " çizgisinin / yaklaşımın hem toplumsal , hem dinsel hem de ekonomik sonuçlara ulaşmak için başarılı bir şekilde kullanıldığını görebiliriz .
Anlatım biçimi haricinde Özpetek'in güçlü bir yanı da oyuncu yönetimi .
Barbora Bobulova ve Lisa Gastoni perdede göründükleri her anın keyfini çıkarırcasına bir performans sergiliyorlar .
Benim kuşağımın spagetti western'lerden anımsayacağı Erica Blanc da diğer hala karakterine bir güç ve inandırıcılık katmayı başarıyor .
Tabii Battoni'nin meşhur bir tablosundan ve ( dolayısıyla da ) Irene'nin annesinin sahip olduğu bir felsefeden adını alan Kutsal Yürek'i yorumlarken şunu da görmezden gelmemek gerekir .
Temel içgüdüleri harekete geçirmeyi birincil hedef alan Amerikan sinemasına karşın , Avrupa sineması düşünsel aktiviteleri harekete geçirmeyi esas aldığı .
Kutsal Yürek ; güldürmek gibi , korkutmak veya heyecanlandırmak gibi amaçlar taşımıyor , izleyicisini işin içine dahil edip akıl yürütmeye , söylenenlere kulak vermeye teşvik eden biçimi yüzünden popüler sinema seyircisinin kaldıramayacağı bir film olup çıkıyor .
İstanbul ve Sezen Aksu hayranlıklarını ilk fırsatta dışavuran , din , kültür ve kimlik kavramlarıyla haşır neşir , iki iyi gurbetçi yönetmene sahibiz : Fatih Akın ve Ferzan Özpetek .
Fatih Akın biraz daha anlaşılır , popüler bir yaklaşıma sahip , buna karşın Özpetek daha muhafazakar bir sanatsal amacı benimseyen , dramatik , düşlerle gerçeklerin kesiştiği yarıgerçekçi bir üsluba sahip .
Dürüst olmak gerekirse ticari bir hamleyle medyamızı işgal etmekte olan Kutsal Yürek , yönetmenin Karşı Pencere ve Cahil Periler filmlerinin bir adım gerisinde duruyor .
Yine de sinemasal anlamda güçlü , birtakım düşünceleri yaralayabilecek derecede de keskin bir drama .
