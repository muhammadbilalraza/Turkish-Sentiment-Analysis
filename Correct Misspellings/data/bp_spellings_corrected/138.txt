Faruk Aksoy , iddialı bir film yaptı .
Türk sinemasının en büyük bütçeli işi , yanılmıyorsam .
İçerikte de iddialı olma hevesi var .
Yedinci yüzyılda , Hz .
Muhammed'in evinde başlıyor film .
Daha ne olsun ?
Sonra Sultan Mehmet'in ikinci kez tahta çıkışına gidiyoruz ve çok kısa süre içerisinde , maalesef , karşımızdaki filmin ilkokul düzeyinde bir tarih müsameresinden fazlası olmadığını anlıyoruz .
160 dakikalık Fetih 1453 , bence Türk sinemasında dalga geçilegelen nice tarihi filmin daha büyük bütçeli bir benzeri sadece .
Zevk ve sefa düşkünü , zekadan nasibini almamış Bizanslı soylular sınıfı , karton karakterlerin başını çekiyor her zamanki gibi .
Her milletten insanın Türkçe konuşuyor olmasına takılmıyorum bu arada .
Fakat herkesin günümüz Türkçe'siyle , günümüz ifadeleriyle ve üstüne bu denli de kitabî cümlelerle konuşmasına takılmamak mümkün mü ?
Zaten izlediğimiz film bizi dönemine , karakterlerin 15. yüzyılda yaşayan insanlar olduğuna inandırabiliyor mu ?
Faruk Aksoy , 95 dakika boyunca sadede gelmek yerine dönemi , ilişkileri , siyasal durumu anlatmaya çalışıyor olmasa , " bir aksiyon / savaş filmi yapmak istemiş sadece " diyeceğim ve buna saygı duyacağım .
Ancak Aksoy'un tarihi bir film yapıyor olmak iddiası da var ve işte o zaman , karşımızdaki " Yeni Başlayanlar için Osmanlı - Bizans ilişkileri ve Fetih " tadındaki basmakalıp tarih bakışına , inandırıcı bir dönem çalışması yapılamamasına . kusura bakmayın ama gülüyor insan .
Bütün bunlarda kostüm ve dekorların pırıl pırıl , hiç giyilmemiş veya içinde hiç yaşanmamış gibi gözükmesinin de payı var muhakkak .
Fetih 1453'ün teknik problemleri de var .
Efektlerin çoğu sırıtıyor .
CGI olarak yaratılan mekanlar , green - box uygulamaları pek başarılı değil .
Surat çevrelerinde flu alanlar , efektlerin içinde kaynamalar , bozulmalar yoğun .
Perdede böyle gözüken efektler , televizyon ekranında iyice sırıtacaktır .
Ses miksajı özellikle savaş sahnelerinde sadece gürültüden ibaret ve insanın korkunç başını ağrıtıyor .
Bazı oyuncuların takma sakal bıyıklarla oynaması insanı filmden kopartıyor .
Böyle büyük bütçeli bir filmde mazur görülemeyecek amatörlükler bunlar .
Ancak hepsinden önemlisi , " zayıf " diye niteleyebileceğim senaryo .
Jenerik tarih kitabı bilgileri ve bakışıyla doldurulmuş , bu bir .
Dramatik yapıyı kurarken çeşitli çatışmalar yaratılması gerektiğini bilen , bunları klişe tarafından bile olsa kurmaya çalışan senarist , nedense o çatışmaların bir kısmını tamama erdirmeye gerek duymuyor .
Sultan Mehmet'in yardımcıları arasındaki çekişmeler mesela , son kertede neye yarıyor , nereye bağlanıyor ?
Neden fetihin arkasındaki savaş taktiklerine , yani zekaya daha çok girmeye çalışmıyor senaryo ?
Artık savaşın kaybedilmekte olduğu bir noktada , gemilerin karadan yürütülerek Haliç'e indirilmesi fikri nasıl ortaya çıkar mesela ?
Nasıl uygulanır ?
Sultan Mehmet çevresinden ne tepkiler görür bu fikri üzerine ?
Onları nasıl ikna eder ?
Dramatik malzeme budur .
Ama Faruk Aksoy ve senaristi Atilla Engin ne yapıyor ?
Sultan Mehmet günlerce çadırından çıkmayınca yardıma Akşemsettin çağrılıyor ( gerçekte olduğu gibi köse değil , ak sakallı bir dede bu filmde kendisi ) .
Akşemsettin , Fatih'i yürüyüşe çıkartıyor .
Sen yaparsın diyor .
Yani , gaz veriyor .
Sonra bir bakıyoruz ki kızaklar kurulmuş , gemiler taşınıyor .
Bu kadar basit mi yani ?
Bir kuşatma filminin dönüm noktası laftan mı ibaret ?
Genel olarak daha yaşayan karakterlere , gerçekçi bir tarihsel yaklaşıma yüz vermeyen Fetih 1453 , belki gişe başarısı açısından daha zekice bir tavırla imana bastırıyor .
Fatih'in babasına layık olma gayreti ve imanı , bu filmde her şeyin çözümü .
Vahiy niteliğinde rüyalar gören , imanı kuvvetli bir sultan portresi çizmenin ; zeki bir askeri liderden daha cazip bulunmasını , şu dönemde anlayabiliyor aslında insan .
Yapımcılar , iyi senaryo yazabilecek insanlardan mı korkuyorlar ?
Bu film harcanan parayı misliyle geri döndürebilir belki ama bunca emeğin karşılığının şöyle dört başı mamur , iyi bir film olması beklenmez mi ?
İnsan bunca emeği göz göre göre kötü bir film için niye harcar ?
Yine de Fetih 1453 , Osmanlı mitlerine hayran , yüksek beklentilerinin gazıyla gerçek beğeni arasındaki farkı ayırt edemeyecek çok sayıda insan tarafından göklere çıkartılacaktır muhakkak .
Hiç mi iyi bir şey yok ?
Hakkını vermem gereken kısımlar var elbette .
Örneğin , Bizans surlarının altından geçmek için tünel kazan lağımcıların mini hikayesini gayet etkili buldum .
Her şeyin en görkemlisini , en çoğunu anlatmak yerine bu aşağıdaki insanların öyküsü üzerinden izleyeceğim bir film çok daha ilgimi çekebilirdi .
Oyunculuklar ve oyunculuk üslubu gelen olarak problemli .
Ancak Fatih Sultan Mehmet'i oynayan Devrim Evin kötü değil .
Filmin esas yıldızı ise , Ulubatlı Hasan rolündeki İbrahim Çelikkol .
Yıldız kumaşı olduğunu yadsıyamayız kendisinin .
Ulubatlı ile Giovanni Giustiniani arasındaki uzun kılıç dövüşü sahnesi ise , biraz fazla Kill Bill / Jason Bourne melezi haline rağmen başarılı uygulanmıştı .
Sırf efekt göstermek için tasarlanmış çok sahne izliyoruz Fetih 1453'te .
Ama bazılarının , özellikle de bu gibi ikili kılıç dövüşü sahnelerinin gayet iyi olduğunu kabul etmek gerek .
Bahsetmeyi atladığım detaylar vardır muhakkak ama meramımı anlamışsınızdır herhalde .
İzleyip izlememek size kalmış .
Twitter : aliercivan
