Fransız yönetmen Mona Achache , ilk uzun metrajı ‘Yaşamaya Değer ( Le Herisson ) ’de ‘modern’ bir ailenin içine sokmuştu bizi .
Küçük bir kızın gözünden , ölümle yaşam , mutlulukla mutsuzluk arasındaki dengeyi ve karakterlerinin sınırlarını derinlikli bir anlatımla , ustaca çizmişti . ‘Yaşamaya Değer’de olduğu gibi senaryosuna katkıda bulunduğu ikinci filmi Aşk , Tutku , Dedikodu'da , kadınların dünyasına davet ediyor bu kez seyircisini .
Aynı zamanda senaryo yazarları arasında yer alan başrol oyuncusu Camille Chamox’un stand - up’ından esinlenilerek oluşturulan hikaye , sevgilisinden sıkılan , - aslında - hayatından ve kendinden memnunsuz 30’lu yaşlardaki kentli bir kadının değişim sürecini anlatıyor .
Kağıt üzerinde sorunsuz sayılabilecek bir hayatı var Marie’nin ( Camille Chamox ) : Lise yıllarında başlayan ve 14 yıldır devam eden ‘düzenli’ bir ilişkisi , bekar mesai arkadaşlarıyla arasındaki yazılı olmayan kurallarla ( sürprizsiz hayatın getirdikleriyle öğle yemekleri arasında ofiste durması ya da akşam ofisi kapatması istenen kişi ) geçen ‘düzenli’ de bir işi .
En az yaşı kadar sürecek geri ödemeyle ev sahibi olma girişimi , uzun yıllardır aldığı tek riskli karar belki de .
Değişmeyen hayatını sorgulayan ve işe sevgilisinden ayrılmakla başlayan Marie’nin özelinde , kadınları ve en nihayetinde hayatı algılayış ve ayakta kalabilme biçimlerini anlatan film , romantik komedi kalıplarına hapsolmuyor , ‘ne oldu ? ’ ya da ‘ne olacak ? ’ sorularıyla ilgilenmiyor .
Onun yerine tüm bu değişim sürecindeki evrelere ve sırasında yaşananlara odaklanıyor .
Doğru sıralamayla da ne söylediğinden çok ( ki yeni bir şey söylemiyor belki ) nasıl söylediği önem kazanıyor .
Kadınların renkli ve karmaşık yapılarını daha da belirginleştirmek için Marie’nin karşısına üçüncü kişilerce belki de tek suçu sevmek olarak yorumlanabilecek bir sevgili koyuyor önce .
Nedeni ‘gözünün üzerinde kaşın var’a denk düşecek bir ayrılış ekliyor hemen .
Somut nedenler sıralanamayacak ya da sıralananları yeterli bulmayacak ebeveynler , uzak kalınan gece hayatı , önce bilinçsizce sonra bilinçli yapılan yanlışlar ve pişmanlıkların ardından yolunu bulan döngü , herkesi kucaklayacak türden değil elbette .
Kadınların benzerliklerini , ayrılık kervanında yerini alan ve döngüye henüz eklenen yolun başındaki bir kadına yol haritası çizmenin gereksizliğini ve bekar bir kadınla , bekar bir anne arasındaki sınırları atlamayan Achache , anlatmak istediklerini özetleyen bir finalle noktalıyor filmini .
Erkekleri incitmekten de hiç çekinmiyor .
Kadın yönetmen ya da kadın eli gibi tanımlarla filmleri ayrıştırmak çok doğru bir yaklaşım değil belki , ancak karşımızdaki bu anlatımla bütünüyle örtüşen bir film .
Renkli , hınzır ve hayli gürültülü tonuna rağmen dramatik bir alt metne sahip olan filmin gerçekliği yakalamasındaki en büyük pay kadınlardan oluşan senaryo ekibine ait .
Sevgilisinden ayrılan bir kadının yeni hayatı ve manevraları , sıradan romantik komedileri akla getirse de , sadece eğlenmek ya da sadece romantik komedi izlemek isteyenleri şaşırtabilir .
Kültürel farklılıklara rağmen benzer kadınların seçim ve kararlarında evrenselliği yakalayan Mona Achache , erkeklerin , filme ya da en azından ‘kadınlık halleri’ne sempati duymasını zorlaştırırken , kadınların kendilerinden bir şeyler bulmasını kaçınılmaz kılıyor , ki bu anlamda hedefine ulaştığını söyleyebiliriz rahatlıkla .
Twitter . com / hilalcetinder
