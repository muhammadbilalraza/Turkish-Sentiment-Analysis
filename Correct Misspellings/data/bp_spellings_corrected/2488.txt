Eğer tür sinemasının kıdemli isimlerinden John Carpenter , Lloyd Kaufman’ın ucuz ve eğlenceli korku filmleri şirketi ' Troma ' hesabına bir film çekseydi , herhalde ortaya aşağı yukarı Dehşet Gezegeni gibi bir film çıkardı .
' Grindhouse ' projesinin geç gelen yarısı Dehşet Gezegeni bir Robert Rodriguez filminden çok eğlenceli bir Carpenter parodisi gibi duruyor . Quentin Tarantino , Grindhouse için çektiği Ölüm Geçirmez’in özellikle ikinci yarısında tam bir Tarantino eğlencesi sunmuştu ; Rodriguez projenin ruhuna daha fazla sadık kalmayı tercih ederek katıksız bir istismar sineması örneği ortaya çıkarıyor .
Bu anlamda eksiği yok fazlası var diyebiliriz , midesi hassas olanları şimdiden uyaralım .
28 Hafta Sonra’nın politik göndermeleri ile iyice bir ciddiyet kazanan zombiler Dehşet Gezegeni’nde daha çok Troma gezegeninden fırlayıp gelmiş ıslak canavarlar olarak karşımıza çıkıyor .
Gizemli kahraman , bilim adamı , dansçı , doktor , çocuk bakıcısı , ızgaracı gibi farklı kimliklere ve mesleklere sahip olan bir grup insan , askeri denemelerin kontrolden çıkması sonucu yayılan gazlı bir virüsten kaçmaya çalışıyorlar .
Rodriguez’in türün klişelerini kucaklayan hikayesi George Romero ve John Carpenter klasiklerine sayısız göndermelerle dolu .
Sette yönetmene ilham veren John Carpenter müzikleri filmin soundtrack’inde de ufak değişikliklerle karşımıza çıkarak sürpriz yapıyor .
Eğer Tarantino ve Rodriguez ikilisinin öncelikli amacının izleyicilere nostaljik ve eksantrik bir eğlence sunmak olduğunu kabul edersek , bu görevi Rodriguez’in başarıyla yerine getirdiğini ve ortağına bu açıdan fark bile attığını söyleyebiliriz .
En azından Ölüm Geçirmez sonlara doğru ilginçliğini yitirerek sıradanlaşırken , Dehşet Gezegeni ikinci yarıda filmin aksiyonunu bir hayli yükseltiyor .
Fakat eğlence tarafını bir yana bırakıp iki filmi yaratıcılık açısından karşılaştırdığımızda ; Tarantino’nun istismar sinemasının klişeleriyle oynayan , onları klasik Tarantino diyaloglarıyla süsleyerek farklılaştıran filmi kısmen daha yaratıcıydı .
Robert Rodriguez’in yetenekli bir sinemacı olduğuna hiç şüphe yok , şüphesiz Tarantino’nun da desteği ile yönetmen sinema dünyasında son derece önemli bir yer edindi .
Fakat El Mariachi ( Gitarım ve Silahım ) gibi son derece ilginç ve dahice komik bir filme imza atan yönetmenin , kısaca ' Carpenter - Troma ' karışımı diye özetlenebilecek bir filmle karşımıza gelmesini yadırgamamak da mümkün değil .
En azından yönetmenin sinemasını takip eden izleyicilerin bu filmle tatmin olmayacaklarını söyleyebiliriz .
Grindhouse projesi bundan fazlasını kaldırmaz , yoksa tadı kaçar demek de mümkün ama uzayarak akan vücut organları , bitmek bilmeyen ' Teksas’ın En İyisi ' esprileri ve ucuz bir Carpenter fetişizmi ister istemez bunları düşündürtüyor .
Filmin göze batan , rahatsız eden yönlerini sıralamışken , şu kafa karıştıran Irak meselesine de değinmekte yarar var .
Bu film baştan sona bir ironiyken , işin içine Ladin’i ve Irak savaşını sokmanın ne anlamı var ?
Bu güncel Romero ( ve artık Boyle ) politik tavrı kesinlikle inandırıcı ( ve anlamlı ) değil .
Ölüm Geçirmez yazısında üzerinde durduğumuz bir noktayı burada da tekrarlayalım .
Grindhouse’un ' 2 Film Birden ' mantığında karşımıza gelmemiş olması en başından beri ciddi bir problem .
Uzatılmış versiyonlarını izlediğimiz iki filmi birlikte , esas kurgularıyla izleyebilmek aslında projenin de amacına ulaşmasını sağlayacaktı , bu filmleri çıkış konseptinden ayrı düşünmek çok mümkün değil çünkü .
Her iki yönetmenin de bugüne kadar daha iyi filmlerini izledik , önümüzdeki dönemde daha ilginçlerini izleyeceğimize şüphe yok ; Grindhouse filmleri ise sadece kusursuz birer parti filmi .
Zaten Tarantino’nun yakın dostlarını davet ettiği bir film partisinde temellerinin atıldığını düşünürsek , abartmaya hiç gerek yok diyebiliriz .
Yönetmenlerimizin keşfedilmemiş 25. yeteneği bu filmlerde ortaya çıkmış değil .
