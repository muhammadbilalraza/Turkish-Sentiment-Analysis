Matrix filmleri , sinema salonundan çıkan seyircinin kafasında tekrar tekrar oynatılmak isteyen , onlara sorular soran ve emek isteyen yapıtlar .
" Gerçek nedir ? " , " Kader var mı ? " gibi önemli ve benim çok sevdiğim soruları soran filmler .
Gezegenimizde Andy ve Larry Wachowski adlarıyla yaşayan üstün zekalı yaşam üniteleri , ilk Matrix filmi vizyona girmeden hemen önce aynen şunları söylemişti : " Bu filmde , sordukları sorulara aldıkları yanıtlar karşısında şaşıran bir grubun başından geçenleri anlatıyoruz . Keşfettikleri şeyin bir son değil bir başlangıç olmasını istedik . Bizi asıl ilgilendiren , daha fazla şeyin farkına vardıklarında ne tepki gösterecekleriydi "
Matrix Reloaded ( MR ) bir devam filmi değil .
Aynı hikayenin ikinci bölümü .
Bazıları içi boş deyip aşağılasa , yeterince felsefi değil deyip ahkam kesse de şurası bir gerçek ki , Wachowski kardeşler herkesi şaşırtmayı başardı .
Görsel efektlerden sözetmiyorum .
Kabaca sanal sinematografi diye adlandırılan yeni teknoloji sayesinde filmde neyin gerçek olup neyin dijital olduğunu anlamak mümkün değil .
Tıpkı , Matrix'te hapsolmuş insanların , gerçek diye sahte bir dünyayı yaşamaları gibi .
O apayrı bir konu .
Morpheus - Neo - Trinity üçlüsünün bu filmde başka insanlarla etkileşmelerini ilk başta yadırgadım .
Onlar ulaşılmazdı , başka kimse onlar gibi olamazdı .
Ama filmi biraz izleyince , ilk filmde tanık olduklarımızın , Wachowski'lerin anlatmak istediklerinin çok ama çok az bir bölümü olduğunu anladım .
İlk filmin herşeyi bilen adamı ( ! ) Morpheus'un bile MR'da tıkanıp kaldığına tanık oluyoruz örneğin .
Hani neredeyse seyirci ile film kahramanlarını , aynı çözülmemiş sorularla , aynı noktada bırakan bir yapıya sahip MR .
İlk filmin , nasıl olup da Oscar'la ödüllendirilmediğini bir türlü anlayamadığım eşsiz senaryosuyla , MR'ınkini yanyana koyunca anlıyoruz ki , Wachowski kardeşler ilk filmde son derece minimalist bir anlatım tutturmuşlar .
Ancak bu sayede MR'ın ukala bilgi bankası Merovingian'a o kadar geniş bir bölüm bırakılmasını anlayabiliriz .
Onun , evini özleyen ( ! ) biricik karısı Mersephone'nin filme neden dahil edildiğini de .
Finaldeki sistem mühendisi Mimar'ın niye lafı o kadar uzattığını da .
İlk filmdeki çok önemli bir ayrıntıyı ; Morpheus'un Neo'ya " Beden , düşünce olmadan yaşayamaz " demesiyle geçiştiriveren ( ! ) Wachowskilerin ikinci filmde bazı sahneleri niye uzun tuttuğu iyi incelemek gerek .
İkinci filmde de , öykünün , farklı okumalara müsait yapısı korunmuş .
Bir evrenin yaratılışından çöküşüne kadar yaşayan bir varlık düşünün .
Tüm zamanı ve olayları yaşamış bir varlık .
Zaman çizgisinin ortasına atılan bir insan , onun , evrenin en ulaşılmayacak dönemlerdeki sırlarını bildiğini görse , hiç kuşkusuz ona " kahin " derdi .
Filmde kahin adı verilen eski bilgisayar yazılımı da , geleceği falan görmüyor , sistemin / evrenin içinde zaten herşey olup bitmiş olduğu için , yaşanmışları söylüyor .
İlk filmde Morpheus'un ölecek olmasından , geçmiş zaman gibi sözetmesinin bu yüzden olduğunu öneriyorum .
Tabii bu bir bakış açısı .
Örnekten devam edersek , Neo Matrix'e anılarını / rüyalarını da getiriyor .
Matrix , düşünce düzleminde yol alınan bir yer olduğuna göre buna şaşmamak gerek .
Belki de Neo'nun Matrix'e getirdikleri , tıpkı diğerlerininkiler gibi Matrix İşletim Sistemi'nin temp klasöründe geçici bir bilgi olarak saklanıyordur .
Herşey bir data olduğuna göre Kahin bu klasöre giriyor ve sistemin ön belleğinden düşünceleri yeniden yüklüyor olabilir .
Filmin de atıfta bulunduğu Alice Harikalar Diyarı masalında , kahraman , beyaz bir tavşanın uyandırdığı meraka dayanamaz ve hiç tahmin etmediği yerlere gider .
MR da en az beyaz bir tavşan kadar çekici !
Haydi , şu bilgisayar mantığını biraz daha sürdürelim .
Neo ( ilk filmdekinden daha iyi bir Keanu Reeves ) , finalde Matrix'i tasarlayan Mimar'la sistem odasında / klasöründe karşılaşıyor .
Beyaz giysili adam ( tanınmamış tv filmleri oyuncusu Helmut Bakaitis ) , Matrix'i daha önce defalarca yeniden tasarladığını , Zion'u daha önce 5 kez yıktıklarını anlatıyor .
Daha önce başka Neo'lar çıktığını da .
Burada dikkat edilmesi gereken , Matrix'in yıkılmasıyla Zion'un yıkılması arasındaki ilişki .
Mimar ikisinden de aynı türden yerlermiş gibi sözediyor .
Matrix'i 5 kez yokettiklerini söylerken , bilgisayara 5 kez format atıp temiz sistem kurduktan sonra yeniden aynı sorunla karşılaşan bir PC kullanıcısı kadar da dertli .
Ama tabii Zion'u da daha önce 5 kez yokettiklerini söylemesi ; Zion'u da Matrix'le aynı sistemin bir parçası kılıyor ; ya da Zion'u Matrix'in bir parçası yapıyor .
Morpheus'un gemisi , adını , İncil'de rüyasını unutan Hükümdar Nebuchadnezzar'dan almış .
Babil Kralı Nebuchadnezzar , yeşilliklerle dolu memleketini özleyen eşinin sıla hasretini bitirebilmek için kurak ovanın ortasına Babil'in asma bahçelerini inşa ettirmişti .
Acaba , bu hükümdarla aynı adı taşıyan gemi de , sahibini , sahte bir gerçekliğe taşıyor olabilir mi ?
Acaba Morpheus'tan başka 250 bin insanın daha gerçek dünya zannettikleri yer de sahte olabilir mi ?
Hem Matrix , hem de insanların gerçek sandıkları yer bilgisayar kontrolünde ise , kontrol dışı bir yer yok mu ?
Geçmişte olmadı mı ?
Yeniden varolabilir mi ?
Neo acaba bu gerçeğin farkına varıp üçüncü ve bu kez gerçek bir platformu mu keşfedecek ?
Kahin'in kehaneti beyaz sistem odasında sonlanıyor .
Kahin daha ilerisini göremiyor .
Çünkü zaman ve mekanın başlama noktası orası .
O halde , bir sistemi çökertmek ve sonrasında hayatta kalabilmek için o sistemin dışında olmak gerekmez mi ?
Eğer Zion'un bulunduğu ortam da dijital ise sisteme hangi platformdan müdahale edilecek ?
Yoksa kahramanlarımız üçüncü filmin sonunda , orijinal Maymunlar Cehennemi'nin finali gibi bir sonla mı karşılaşacak ?
Yoksa her şey , filmin sürekli vurgulayıp durduğu bir " seçim " in sonucu mu ?
İnsanlarla yapay zekalar arasında yıllar önce yapılmış bir anlaşma mı var ?
Ulusların mitolojilerini adeta " yutmuş " iki kafadarın filmde kullandıkları isimlerin rastgele olduğunu düşünmek saflık olur .
Reloaded'da Wachowskilerin Zion adını verdikleri son insan kentini görüyoruz mesela .
Aslında son insan kentinden çok , insan türü için bir sığınak burası .
Yerin dibinde dev bir mağara .
Zion , Yahudi inanışında , siyonizmin önde gelenlerinin oturduğuna inanılan dağın adı aslında .
Ancak Wachowskiler'in bu isimle ve filmde kullanılan diğer özel isimlerle " bir şeyin " propagandasını yapmaya çalışmadığı , sistematiklerinin çok farklı olduğu ortada .
İnsan sığınağına bu adı verirken kahramanlardan birine Rüyalarin Tanrısı Morpheus , bir diğerine Yeni anlamına gelen Neo , bir başkasına , kibirliliği yüzünden çocukları elinden alınan ve üzüntüden kayaya dönüşen Tanrıça Niobe ismini koyabiliyorlar örneğin .
Bir yandan da Matrix'i tasarlayan adama Mimar , geleceği bilen kadına Kahin , gemideki operatöre , Matrix'e bağlantı sağladığı için Link ve Zion'un savunma sorumlusuna kilit anlamındaki Lock diyorlar .
Özetle , Wachowskiler'i tekdüze değerlendirebilmek mümkün değil .
Neo ile ilgili Hz .
İsa imaları MR'da iyice öne çıkmış .
Neo , Trinity'yle birlikte asansörden inerken halkın ona bakışı , yardım dilemesi ve bu sırada kameranın bakış açısı , bu imayı ima olmaktan çıkarıp neredeyse açık hale getiriyor .
Aynı planlar , ilk filmde Neo , Morpheus'un gemisini gezerken de kullanılmıştı .
Morpheus , mürettebatını tanıştırırken kameraya / Neo'ya bakmış yani öznel kamera kullanılmıştı .
Neo'nun duran kalpleri hayata döndürme , öldükten sonra yeniden dirilme özellikleri de onun bir tür İsa olduğunu gösteren diğer işaretler .
Keanu Reeves filmin ne anlatmaya çalıştığının sorulması üzerine bir keresinde şöyle demişti : " İlk film Doğumla , ikinci filmle yaşamla , üçüncü film ise ölümle ilgili . "
Yukarıda örnekler verdiğim okuma şeklinden devam edersek karamsar bir noktaya varacağız ki , bu da Reeves'in ima ettiği kötü sonu doğruluyor .
" Elindeki sürekli kaçmaya çalışıyorsa , elde tutmanın en iyi yolu , onu kaçmayı başardığına inandırmaktır " diye bir söz vardır .
Acaba , Zion insanları , tuzağa düşmüş olabilir mi ?
İlk filmde sürekli kaderin önceden yazılıp yazılmadığını sorgulayan Wachowskiler , bu ikilemi , MR'da kadere - alınyazısına inanan Morpheus'un suratına tokat gibi çarpıyor görünüyorlar .
Ama belki de Morpheus , üçlemenin sonunda haklı çıkar .
Hem ne demiş bir filozof ; " Kader , sen ancak ona inanırsan vardır " .
Morpheus bana hep bu deyişi hatırlatıyor .
