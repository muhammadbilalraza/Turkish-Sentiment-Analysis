Ne yalan söylemeli , izlemeden önce Buz Devri için pek umutlu değildik .
Aslında filmden önce perdelere uğrayan fragmanı , pek de boş bir film izlemeyeceğimiz yönünde bir fikir vermişti .
Yine de uzun metrajlı , konulu animasyon filmleri bir noktadan sonra seyirciyi , daha doğrusu yetişkin seyirciyi sıkıyor .
Biz de açıkçası sıkılacağımız korkusuyla koltuklarımıza oturduk .
Fakat ilk beş dakika bizi filmin içine çekmeye yetti .
Daha önce , 1997'de Joe's Apartment isimli filmde animatör olarak çalışmış olan Chris Wedge'in gerçekleştirdiği bu animasyon filminde olaylar , 20.0 yıl önce , buzul çağında geçiyor .
Kaybolan bir çocuğu ailesine kavuşturmak için yola çıkan , bir mamut , bir kaplan ve bir miskinden ( Böyle bir hayvan türü varmış . Biz de filmde öğrenmiş olduk . ) oluşan küçük bir grubun hikayesini anlatıyor film .
Fakat bu öyle çok da birbirini seven bir arkadaş grubu değil .
Tam tersine , zorunluluktan bir araya geliyorlar .
Uyuyakaldığı için , her sene olduğu gibi , göç eden ailesini kaçıran miskin Sid , dev fakat yalnız mamut Manny'nin peşine takılır .
Yolda bir bebek bulurlar .
Fakat bebeğin peşinde bir de kaplan vardır .
Diego .
Bebeğin ailesinin nerede olduğunu bildiğini söyleyen Diego da , asıl niyetini saklayarak , küçük gruba katılır .
Buz Devri'nin aslında çok da çekici bir öyküsü yok .
Filmi zaten başarılı yapan da öyküsü değil .
Aralara sıkıştırılan küçük espriler filmden kopmamazı sağlıyor .
Özellikle arada sırada ortaya çıkan , tek istediği ceviziyle başbaşa kalmak olan sincap Scrat her seferinde gülmenize neden oluyor .
Fakat film başarısını Scrat karakterinden değil , canlandırma teknolojisini olabilecek en iyi şekilde kullanmasından alıyor .
Geriye dönüp baktığımızda , izlediğimiz animasyonların , çizgi filmlerin duygusal sahnelerinde hep bir yapaylık vardır .
Çocukken TRT'de izlediğimiz Cici Kız , Şeker Kız Candy gibi çizgi filmleri hatırlayın .
Dramatik temalar üzerine kurulu olan bu filmlerde duygu yoğunluğu hep ilginç efektlerle verilirdi .
Üç boyutlu animasyon teknolojisinin gelişmesiyle karakterlerin yüzüne ifade verme imkanı da arttı .
Yine de bugüne kadar yapılan hiç bir üç boyutlu animasyon filminde , bu filmde olduğu gibi bir dramatik anlatım tutturulamamıştı .
Filmdeki kahramanların hepsinin ayrı bir karakteri var .
Diego , bir kaplan olması nedeniyle atak ve de zeki bir karakter olarak canlandırılmış .
Kesinlikle aptal değil .
Filmin başında duygusuz bir canlı olarak görülse de , onun da duyguları sonradan ortaya çıkıyor .
Miskin Sid ise tahmin edileceği gibi miskin fakat yeri geldiğinde de diğerlerine göre çok canlı bir karakter .
Özellikle buzların üzerinde diğerleri zar zor yürürken dansettiği sahnede Sid'i sevmemek mümkün değil .
Bir de Manny var .
İşte sırf bu karakterden dolayı filmin teknik kadrosunu tebrik etmek gerekiyor .
Kocaman iki kulak , upuzun dişler ve bir hortumdan oluşan o yüze hüzün yerleştirmek için gerçek bir sanatçı olmak gerekiyor .
Bir aile kurması gerektiğini fark ettiği sahnedeki ifadesi harika yapılmış .
Scrat'den bahsetmeyelim .
O sincabı anlamak için izlemek gerekiyor .
Buz Devri'nin ana karakterlerinin hayvan olması ve öyküsü , Walt Disney animasyonlarını andıran bir film izleyeceğiniz düşüncesini uyandırabilir .
Fakat 20. Century Fox yöneticileri kendilerine ait bir tarz oluşturmak istediklerinden olsa gerek , Chris Wedge'in ve ekibinin çizgileri farklı bir şekilde tasarlanmış .
Çok fazla canlı renk kullanmamaya dikkat etmişler .
Zaten hikayenin buzul çağında geçtiğini düşünürsek bu durum çok da fazla göze batmıyor .
Bir de Scrat ve Sid dışındaki karakterlere , genelde her animasyon karakterinde olan sevimliliği katmamışlar .
Böylece beyazperdede izlediğimiz diğer animasyonlardan farklı bir film ortaya çıkmış .
Ayrıca bazı sahnelerde öyle bir derinlik yakalanmış ki , acaba film ekibi kameraları sırtlayıp buzul çağına mı gitti diye düşünmeden edemiyorsunuz !
