Scott Derrickson , korku türünün son yıllarında yaptığı filmleriyle hatırı sayılır türden bir takipçi kitlesi yaratmış bir yönetmen .
Her ne kadar yakın zamanda tüm zamanların en kötü yeniden çevrimlerinden birini yapmış olsa da ( Dünyanın Durduğu Gün ) , “Lanet” ve “Şeytan Çarpması” ile belli oranda dikkat çekici korku filmleri yaptığını gözardı edemeyiz .
Yaptığı filmlerin –istisnalar kaideyi bozmaz - ortak olarak övgüye mazhar taraflarından biri ise Derrickson’ın atmosfer yaratma becerisi .
Farz - ı misal , senaryo düzleminde değerlendirildiğinde akıl - mantık almaz olay örgüsüyle yerden yere vurulabilecek olan Sinister’ın görsel dünyasıyla belli eşikleri aştığı oldukça netti .
Derrickson’ın yeni filmi “Bizi Kötüden Koru”ya da benzer noktalardan yaklaşmakta fayda var .
Derrickson bu kez önceki filmlerinden farklı olarak katıksız bir korku filmi yapmıyor .
Bunu başkarakterimizin mesleğinden anlamak dahi mümkün .
Ralph Sarchie bir dedektif .
İşin bu tarafı filme hem polisiye bir damar katıyor hem de az sonra yaşanacak olayların bir dedektif tarafından çözülmesi gerektiğini müjdeliyor .
Bu kez meselemiz evini periler basan sıradan insanlar ya da içine kötü bir ruh kaçmış genç bir kadın değil .
New York’ta ardı arkası kesilmeyen tuhaf olaylar baş gösteriyor .
Anlaşılmaz yazılar , simgeler ve daha önce benzeri pek görülmemiş türden bir gizem polisle ‘kötülük’ mefhumunu karşı karşıya getiriyor .
Sarchie ve ortağı da konvansiyonel metotlarıyla çözemeyecekleri bu karmaşıklığın kilidini açmaya çabalıyorlar . “Bizi Kötülükten Koru” uzun bir süre boyunca saf polisiye türüne göz kırpan bir süre sonra da korku türüne bulanan bir film .
Ne zaman ki işin içine rahipler ve şeytan çıkarma seansları giriyor ; işte o vakit işin rengi değişiyor .
Derrickson , önceki filmlerinde olduğu gibi , ilk olarak karanlık bir görsel dil tutturmaya çabalıyor .
Bunu da görsel dili her fırsatta “karartarak” yapıyor .
İki saatlik filmde güneş ışığını gördüğümüz anların sayısı parmakla sayılabilecek denli az .
Derrickson’ın klostrofobi hissini güçlendirme hevesi de filmi iyiden iyiye kapalı mekanlara sıkıştırıyor .
Yönetmen , sinemanın en eski metotlarıyla izleyenini boğmaya ve sıkıştırmaya çabalıyor Ancak iki saat boyunca ‘dayatılmış’ olan bu karanlık , bir türlü ‘korku’ yaratmaktan ziyadesiyle aciz .
Zira filmin görsel dili o kadar basit yollardan hesaplanmış ki , sağlamasını yapmak da bir o kadar kolay .
Daha önce defalarca korktuğumuz , korka korka tükettiğimiz ve nihayet tükendiğimiz “şeytan çıkarma” mevzusunu kullanmak için artık çok daha yaratıcı hamleler gerekiyor belki de .
Derrickson’un filmi mevzusuna onu polisiye bir tabana oturtmak dışında hiçbir şey katmıyor .
Daha fazla adam , diyalog ve koşuşturmaca gördüğümüz kesin ; ancak filmin ‘korkutmak’ ve “kendini taze kılmak” için tasarladığı hiçbir modelin tutmadığı da bir o kadar aşikar .
Peki kariyerini genelde daha majör işlerde oynamak üzerine kurmuş olan Eric Bana’nın her yönüyle vasat altı olan bu filmde yer almasını neyle açıklayabiliriz ?
Cevap basit : Merak .
Eric Bana , filmde de görüldüğü üzere , mistik olayları çözmek üzere atanmış bir dedektif rolünü canlandırmaya oldukça hevesli .
Ancak filmi ciddiye almak konusunda yaşadığımız zorluğu Eric Bana’yı ciddiye almak konusunda da yaşadığımızı söylemeliyiz .
Sözün özü , Eric Bana özel olarak kötü bir performans sergilemiyor ancak filmin fenalığı içerisinde kaybolup gidiyor . “Bizi Kötülükten Koru” , kolayca tüketildiği süre zarfında ne korkutmayı ne de eser miktarda heyecan uyandırmayı başarıyor .
Yine de türün iflah olmaz koleksiyonerlerine önerelim , gitsin .
