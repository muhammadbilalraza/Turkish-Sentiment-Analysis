Hakan Günday’ı okumaktan keyif alıyorum .
Çünkü akıcı , yoğunluğu olan ve okuyucuyu yazdığı farklı dünyaların içine çeken yazarlardan kendisi .
O yüzden kitaplarını filmleştirmek de yürek isteyen konulardan .
Bu anlamda Onur Saylak’ı tebrik etmek lazım .  Sonbahar filminin yürek burkan Yusuf’u Onur Saylak oyunculuğun serin sularında rahatça kulaç atmanın yanında kendi filmini çekmenin derdinde .
Kısa filmi Orman’la mülteci meselesine bakışımıza göz atan Saylak , Daha ile meseleyi denk gelmiş bir konuyla boynundan kavrıyor .
Kırmaya ramak kala da bırakıyor .
 
Film öncelikle bize , hepimize sunulan / dayatılan gelecekten ilham alıyor .
Kiminin hayatı babasının ona biçtiği yolda , kiminin hayatı da çok uzaklardan gelen emirlerle bir anda paramparça olup yollara saçılıyor .
Bir büyüme hikayesinin yanında bir baba oğul çatışması , nasıl biri olacağına dair kurduğun tüm hayallerin , bir bodrum katına kilitlenen tüm insanlıkla birlikte buharlaşıp uçmasına dair .
Sert , hareketli , kimi zaman çarpıcı , bir yandan da seyirciyi ve kendini zorlayıcı bir paradigma çiziyor .
Filmin kahramanı 14 yaşındaki Gaza . ( kitapta dokuz yaşında ) Karakterin çarpıcı olmasının yanında adeta Gaza’nın içine giren oyuncusu Hayat Van Eck’in katkısı da tartışılmaz .
Babasını oynayan Ahmet Mümtaz Taylan’la olan fiziksel benzerlik kafalarda yaşanan çatışmanın ete kemiğe bürünmesine yardımcı oluyor .
 
Film duygu olarak içe işleyen , oradan ilerleyen filmlerden .
Bir süre sonra size daha fazlasını vermesini beklediğiniz bir şeye dönüşüyor , film de onu yapıyor .
Çatışmaların , kişisel isteklerin , döngünün ve belirlenen sonun dozajı artıyor .
Mültecilerle dolup taşan bodrum katı küçük bir hükümdarlığa dönüşüyor ve Gaza’ya o hükümranlığı babasından aldığı mirasla daha sert bir şekilde içselleştirmek ve tekrarlamak kalıyor .
 
Filmin çok iyi akışının arasına , arada farklı parçalar kaçmıyor da değil .
Örneğin Gaza’nın okuma hayali yaşadığı dünyanın sertliğinde açan bir çiçek gibi çabucak solup gidiyor .
Kendini kurtarma azminden o kendine bilenme azmine tanıklık ediyoruz .
Bu bilenme o kadar fazla tavan yapıyor ki gerçekliğin dışına taşıyor .
Orada filmin hep tutturmaya çalıştığı dozu kaçıyor .  Gaza’dan küçük bir kötülük çiçeği yaratıyor film , babasından daha kötü , ondan daha acımasız .
Hatta onu yerinden yurdundan eden ‘düşman’dan bile daha acemice bir kötülüğün pençesine düşüyor .
Bu dönüşümün ayak seslerini film boyunca duyuyoruz ama bir anda karşımızda bulunca da çok inandırıcı gelmeyen bir hal bu !
 
Zaman zaman aşağıda bodrum katında yaşananlarda da bir absürdlük yok değil .
Belki de bu kadar katı , kuralcı , kötülükle dolu , kaosun kol gezdiği ve insanların bu kadar sivrilmiş yaşam savaşımıyla karşı karşıya kaldığımız için afallamış da olabiliriz , ‘yok artık bu kadarı olmaz’ da demiş olabiliriz .
Ama film zaten her şeyiyle taşmıyor mu , üzerimize kadar gelip bizi sonrasında bir bodrum katına kilitlemiyor mu ?
Tam taşacakken , kilitliyor , tam bağıracakken bir deliğe tıkıyor Organize olmuş bir suç dünyasında bir çocuğun oyununa dönüşüyor tüm sistem .
Yükle boşalt sistemi …
 
Filmin mekanı , her şeyden koparılmış hali başarılı bir gerilim filmi havası yaratıyor ve filme fazlasıyla artı bir değer katıyor .
Babasıyla orada yaşayan , onun yaşamın zorluğu üzerine dayattığı mavalları dinleyen , ( belki de babasına da onun babasından kalan hayat dersi bu ) kendilerine teslim edilen mültecilere önceleri ‘konuk’ statüsünde yaklaşan , sonrasında onları fazlalık , hayatına , geleceğine taş koyan bir azınlık , fazlalık olarak gören ( ülkedeki genel bakış gibi ) Gaza’nın intikam yeminine tanıklık ediyoruz .
Arada zayi olan babanın esamesi bile okunmuyor .
İki motorlu marjinal kardeş ise filmin ince çizgisi kıvamında .
Hesapsız , ayarsız işlerin onlardan çıkacağı beklentisi var filmin bir yerlerinde .
Ama onlar hadlerini bilen ve Gaza’nın iyi dünyasının ( tarafının ) başında nöbette duran iki marjinal .
Onların temsil ettiği sınıfın her şeyi anlama çabası , beklentisi ve sonrasında dolan sabırları belki büyük patlamaları getirir umudu taşıtıyor gibi geldi yönetmen Saylak’a …
Kimbilir …
 
Ben Daha’yı potlama yapan yerleri dışında çokça sevdim .
Bir kere yetkin bir sinema dili var Saylak’ın ve bu etkiyi her yönetmen ilk filmiyle her zaman yaratamıyor .
İlk filmiyle yaratamayınca sonrası da pek olmuyor zaten .
Oyuncu seçimi ve yönetimindeki başarı filmin genelini kapsayan bir şeye dönüşüyor .
Bir baba oğul arasında yaşanan bir büyüme hikayesi , kişisel zincirlerini kırıp toplumsal bir döngüye dönüşüyor .
Herkes kendi iktidarını yaratmanın derdinde diğerinin belini büküyor .
Gaza tüm bu hayat derslerini hap yapıp ağzına atıyor , yutuyor ve sindiriyor .
Romanın devamı var , Gaza’nın 24 yaşına kadar ki kötücül yükselişini takip ediyor ama film onu mültecilerin başındaki çoban olarak bırakmayı tercih ediyor .
Tabii başında bekleyen daha büyük çobanlarla .
 
İnsanın karmaşık dünyasına sonradan çocukluğa inmek yerine çocukluktan bakarak giriş yapmayı tercih etmiş bir anlatım karşımızdaki .
Böylesi daha doğru ve inandırıcı bir akış .
O yüzden film bu kadar etkileyici bir hale geliyor , bir büyüme hikayesinin tam pençesine düştüğümüz için .
Kişisel meseleyi sadece toplumsal bir sorunla halletmek yerine daha da karmaşıklaştırdığı için Daha'dan etkileniyoruz .
O yüzden hep Daha'sını isteyen bir kotülük dünyasının gözlemcisi olmak istiyoruz .
 
Dediğim bazı hızlı detaylar dışında gayet etkili bir uyarlama olmuş Daha !
Çocuk dünyasına etki eden detayları başarılı bir şekilde yerleştirilmiş , etki tepki meselesinin karşılıklı yansımasına yer vermiş önemli bir ilk film .
Kendi adıma kayıtsız kalmam imkansız !
