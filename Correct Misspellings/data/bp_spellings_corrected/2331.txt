Amerikan sineması " tehdit " kavramını sinemaya iliştirmeye devam ediyor .
Sinemaseverlerle buluşacak olan Komando Dadı bu ulusal ve bireysel tehdit merkezli yaklaşıma iyi bir örnek teşkil etmekte .
İyi ( vatansever ) asker - kötü ( hain ) asker ayrımı , Uzakdoğulu / çekik gözlü komşular / düşmanlar , eskiden komando olan bayan okul müdürleri , kung - fu ( Çin dövüş sanatı ) yapayım derken bir Amerikan askerine yenilen art niyetli öğretmen , iyi niyetli , vatanperver bilim adamı .
Başka bir grubun tehdidi altındaki izci kız grubunun savaşarak / dövüşerek kurtulması hatta çocukları etkisiz hale getirme biçimleri hemen hepsi bir şeylere dikkat çekiyor .
İşin ilginç yanı , bunların bir aile komedisi formatında sunulmaya çalışılmış olması .
Senaryoda yapılan bu tip düzenlemeler filmin zayıflamasına ve izleyicinin hevesinin kırılmasına neden oluyor .
Filmi izleyip de masumiyetine alkış tutmak , politik propaganda kokusu almamak zor .
Öte yandan Komando Dadı ; açılışından hareketle çağdaş bir dramatik yapı kuramadığı gibi insanı kahkahalara boğan bir sinema dilini de asla yakalayamıyor .
Filmin açılışında genç profesör ve askeri ekip katledilmeseydi iyi bir aile filmi , aynı iz üzerinden gidilseydi iyi bir aksiyon filmi olabilirdi lakin yazarların içine düştüğü bu kararsızlık filmi güçsüz kılmaya yetmiş de artmış .
Babalarını yeni kaybetmiş bir yığın çocuğun net bir biçimde gözlemlenebilir travma izleri taşımaması , dramdan komediye ve aksiyona yapılan sert giriş Komando Dadı'nın zayıf yönleri .
Filmin yakaladığı en güzel anlar ise 1953 yılında çekilen Shane filmine yapılan güzel atıflar .
Küçük çocuğun gözünde kahramanlaştırdığı , hatta babasının yerine koymaya çalıştığı Shane ile ilişkisi efsane mertebesine ulaşmış filme çok hoş bir gönderme niteliği taşıyor .
Ama Alan Ladd'in Shane'ini seyretmemiş olanlar için filmdeki çözümlemelerin herhangi bir anlam taşımadığını da itiraf etmek gerekir .
Çocukların güvenini ve saygısını kazandıktan sonra usul usul baba motifi yerine oturmaya başlayan Wolfe'ün anne ile olan " ilişkisizliği " , cinsellik kullanımının en alt düzeyde olması hikayenin herhangi bir bozuluma uğramamış yanları olarak göze çarpıyor ve filmi tam anlamıyla " aile filmi " statüsüne oturtmayı başarıyor .
Aksiyon filmlerinin gözde yıldızı Vin Diesel'in yadırgatıcı olmayan sakin oyunculuğuna ilaveten Everybody Love Raymond'taki rolüyle belleklere kazınan Brad Garrett'in muhteşem performansı filmin diğer önemli kozları olarak sayılabilir .
Filmin yaratmaya çalıştığı tehdit algılamasını ve gizli manipülasyonu bir kenara bırakacak olursak , Komando Dadı'nın vasatın biraz üzerinde aksiyon ve komedi içeren sıradan bir aile filmi olduğunu söylemek mümkün .
