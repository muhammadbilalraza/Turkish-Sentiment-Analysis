Sinemada bir filmi izlerken hayal kırıklığına uğrayıp , o an elimden hiçbir şey gelmemesinin acısıyla pozisyondan pozisyona girmeyeli çok zaman olmuştu sanırım .
Ancak Sinema Bir Mucizedir'i izlerken gerçekten üzüldüm .
Çünkü bir Türk Filmi vizyonda her hafta karşılaşılabilecek bir şey değil , altyazı okumaktan hoşlanmayan herkes özensiz de olsa Türk Filmi görünce sinema salonlarını dolduruyor nasılsa gibi bir tavırla karşılaştım filmde .
Seyircisini fazla ciddiye almayan bir film sanki diye düşünüp durdum .
Bu fikir filmin başından sonuna dek beni rahat bırakmadı bir türlü .
Sinemacı bir adamla küçük bir çocuğun arasında geçen hikaye , Tunç Başaran'ın seneler önce kafasında tasarladığı bir proje .
Uzun zaman sonra Memduh Ün tarafından sahip çıkılan bu proje , senaryo aşamasında yapılan birkaç değişikliğin ardından Sinema Bir Mucizedir isimli bir filme dönüşüyor .
Ün'ün çekimlerin tam ortasında rahatsızlanması sebebiyle de hikaye esas sahibine geri dönüyor ve film Tunç Başaran tarafından tamamlanıyor .
Ancak hem görsel hem de kurgusal olarak Başaran'ın masalsı tarafı ile Ün'ün gerçekçi olma iddiası birleşince ortaya kendi içinde çelişen bir film çıkıyor .
Güneydoğu Anadolu'da ilk defa sinema salonu açan , sinemasını öğrencilere bedava yapan , halkın eğitimine son derece önem veren bir Kurtuluş Savaşı gazisi Nakip Ali .
Günümüzde dahi efsaneye dönüşmüş bir isim .
Sinema Bir Mucizedir'in de baş karakterlerinden biri olan Nakip Ali'nin , bütün filmi sırtında taşıyabilecek kadar güçlü , ayakları yere basan , iyi tasvir edilmiş bir karakter olması beklenirken sadece " baş karakterlerden biri " olarak kalmasının sebebi ise filmde kimin veya neyin öyküsünün anlatıldığının belli olmaması .
Zaman zaman 50'li yıllarda Türkiye'de yaşanan siyasi değişiklikleri ve sosyal yaşamı , zaman zamansa küçük bir çocuğun bir sinema patronuna beslediği hayranlığı ve bir komşu kızına duyduğu saf aşkı konu edinen film kendi hikayesi içinde kaybolan bir yapıya sahip .
İçinde barındırdığı hiçbir hikayeyi tam olarak anlatmayan , her birine şöyle bir ucundan değinen film , böylelikle öykülerde öne çıkan hiçbir karakteri de tam anlamıyla tanıtmıyor .
Karakterlerin kendi dünyalarına ve içlerinde yaşadıkları çatışmalara bir türlü ulaşamayan bizler de , filmle duygusal bir bağ kurmakta oldukça zorlanıyoruz .
Bir yerden sonra da böyle bir bağ kurma çabasını bir kenara bırakıyoruz .
Filme uzaktan bakıp , niçin bir türlü karakterlerin içinde olduğu , hikayenin akıp gittiği boyuta ulaşamıyorum diye düşünmeye başlıyoruz .
Tam bu noktada sesle ve oyunculukla ilgili aksaklıklar gözümüze çarpmaya başlıyor .
Karakterlerin yaptıkları her hareketin nedenini sorgular oluyoruz .
Aramızda kurulması gereken duygusal bağın yerini içten içe bir sinir olma hal , alıyor .
Yavaş yavaş filmden kopuyoruz .
Ekranda gördüğümüz hiçbir şey bize inandırıcı gelmemeye başlıyor .
Eğer hikayenin masalsı ve mitik tarafı görsele ve karakterlerin davranışlarına yansıtılabilseydi , gördüklerimiz bizlere inandırıcı gelmese bile içimizde bir duygu yoğunluğu oluşabilir ve bu durum filmden kopmamıza engel olabilirdi belki .
Çünkü gerek şehrin sakinlerinin gerekse hikayesinin içinde filmin ihtiyacı olabilecek tarzda bir masalsılık var .
Ancak hikayeye katılan tüm gerçekçi öğeler görselleştiğinde filmden bu özelliği çalıp götürüyorlar .
Filmlerden kaçmışçasına giyinmiş ortada dolaşan veya doğal halleriyle bile yan yana geldiklerinde bir film sahnesini hatırlatan davranışlarda bulunan tüm karakterler gerçekçi bir atmosferin içinde sadece komik duruma düşebiliyorlar .
Sinemanın gerçekten de bir mucize olabileceği duygusu bizlerden koparılıyor .
Bu duygu sadece bir güldürü unsuru olabiliyor .
Üzerimizde iz bırakacak bir duygu yoğunluğu yaşatamıyor maalesef .
Sinemanın bir şehrin tek eğlencesi olabileceği , şehrin insanlarını hem duygusal hem kutsal hem de hayal gücü bakımından besleyebileceği , onları eğitebileceği fikrine gönülden inanıyoruz .
Bu sebeple sinemanın zaman zaman bir insanın tek kurtarıcısı olabileceğini de biliyoruz .
Ancak bu fikre Sinema Bir Mucizedir'i izledikten sonra kapılamıyoruz .
Daha önce belki kendi yaşamımızda , belki de filmlerde deneyimlediklerimiz hissettiriyor bizlere bunu .
Ve yine aynı deneyimler bu filmin sahiciliğine gölge düşürüyor ve sadece eleştirel bir gözle baka kalmamıza neden oluyorlar .
