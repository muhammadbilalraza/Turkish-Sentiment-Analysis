Bazı güzel senaryoların popülist filmlerce ( ya da prodüktörlerince ) yazık edilmesi üzücü bir durum .
İçindeki Yabancı da buna iyi bir örnek .
Bir nevi süper kahraman hikayesi ile örülü senaryosu ile bize çok şey sunabilecek durumda iken , sınırları aşmak için yeterince cesareti olmayan bir film .
Batman - var hikayesini taşımayı becerememiş bir film İçindeki Yabancı .
Belki de birazdan bu yüzden , başrol oyuncusu Jodie Foster'ın omuzlarında büyük bir yük izliyoruz tüm film boyunca .
Jodie Foster'ı izlemekten bıkmayanlar için iyi bir fırsat olsa bile .
Filmin baş kahramanı Erica Bain , şehrin seslerini kaydederek ondan hikayeler yaratan ve bu hikayeleri radyo programı ile anlatan şehirli bir kadın .
Evlenmek üzere olduğu adam ile parkta dolaşırken bir sokak çetesinin saldırısına uğruyor .
Şiddetli bir şekilde dövülüyor , ama kurtuluyor .
Nişanlısı ise hayatını kaybediyor .
Bu noktadan sonra suçluları karşısına alan , geceleri dolaşan , dediğim gibi bir dişi Batman oluveriyor .
Batman'in ailesinin öldürülmesi üzerine deneyimlediği hüzünden ve öfkeden kurtulamaması gibi , Erica Bain de tüm film boyunca kendi acısı ile hesaplaşıyor .
Belki süper güçleri yok ama korkusuz , kararlı , güçlü hali ve geçirdiği olağanüstü dönüşüm ile bir süper kahramanı andırıyor .
Erica'nın bir değişim geçirdiğinin ve kendisine yabancılaştığının sürekli altına çizen film , bu süper kahraman benzetmesini sürekli destekliyor .
Filmin ya da yönetmenin cesaretinin tükendiği nokta da tam olarak burada .
Bu kadar bariz bir şekilde görünen benzetmenin üzerine gitmektense , kendisine daha yüzeysel bir yol çiziyor .
Batman serisinin son filminde Christopher Nolan'ın Batman'in değişimini canlandırırken yakaladığı karanlık tonu hatırlayın .
Neil Jordan'ın İçindeki Yabancı'sını yokuşa süren ise bu tonu yakalayamamış olması .
Daha çok Foster'ın performansına , replikler ya da diyaloglarda verilen mesajlara dayalı bir atmosfer kurma çabası , bu filmi başarısız kılıyor .
Zaten şiddetli bir travma yaşattığınız karakterin doğal bir şekilde içine gireceği karanlık dünyayı vurgulamak için Foster'ın yüzüne her seferinde yakın plan yapmak yüzeysel bir yaklaşım .
Duygusal açıdan bazı şeyleri hissettirebilmek için güçlü bir yönetmen misyonuna ve de o misyonun filmin her yerine yayıldığını görmeye ihtiyacımız var .
İçindeki Yabancı'da ise filmin ruhuna sinmiş bir yönetmen vizyonundan çok , birçok yere çekilebilecek konseptler var .
Mesela Bain kahraman mı , yoksa bir anti - kahraman mı ?
Kanunlar bizi koruyamazsa ne yapmalıyız ?
Travmatik bir olay yaşadığınızda ve sevdiğiniz birisini kaybettiğinizde bize neler olur ?
İşte bu gibi soruların cevapları aranıyor filmde .
Peki bunları daha önce yeterince tartışmadık mı diye filmin yönetmenine , Neil Jordan'a sormak gerekiyor .
Jordan'ın İrlandalı kökenleri ile bu senaryodan daha karanlık , insanı daha içine çeken bir film yapmasını beklerdim .
Oldukça trajik olan bir öyküyü içimizi burkan bir şekilde anlatmasını dilerdim .
Ama bu film buram buram Hollywood yapaylığı kokuyor .
Adeta bir duygularımızı keşfedelim kılavuzu gibi işlev gören , insanın tenine dokunmayan bir duygusallığı var .
Bu filmlerin hala kimler için yapıldığına anlam vermiş değilim .
Sanki bir prodüktörler ekibi bir masanın etrafında oturup , izleyicilerinin duygusal ve de entelektüel profilini olabildiğince primitif bir şekilde çiziyorlar .
Sanki duyar gibiyim , " anlamaz onlar bundan , ne gerek var abartmaya " dediklerini .
Korku , kayıp , öfke , güç , intikam , aşk gibi duyguların ön plana çıktığı bir filmin izleyicisini çok boyutlu öngörmesinden kazanacağı çok şey vardı kanımca .
Foster gibi iyi bir oyuncu da filmin zayıf dramatik cephesinden etkileniyor ve yeterince parlayamıyor bu rolü ile .
Ancak bir aksiyon kahramanı olarak kendisini harika bir şekilde temsil ediyor ve hatta bu aksiyon kahramanına canlılık kazandıran film değil , Foster'ın yeteneği .
İçindeki Yabancı birbiri ardını takip eden olayları akıcı ve estetik bir bütünlük içinde aktarabilen bir film .
Yani iyi işlenmiş bir aksiyon filmi .
Daha fazlasını beklemek yanlış olur .
