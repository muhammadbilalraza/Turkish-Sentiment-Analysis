Striptiz Kulübü ( Magic Mike ) , fragmanlarında görüp izlemeyi beklediğiniz film değil .
Erkek striptizcileri anlatan bir komedi hiç değil .
Sonuçta bir Steven Soderbergh filmi ve beklenenden daha gerçekçi bir atmosfer yaratması sebebiyle de guilty pleasure'ınız ( suçlu zevk ) olmaya aday .
Ama bunun ötesine geçebileceğini söylemek zor .
Mike 30 yaşında hayalindeki işi kurabilmek için para biriktiren , bu yüzden de gündüzleri inşaat işlerinde , geceleri ise bir striptiz kulübünde dans eden yakışıklı bir adam .
Bir gün inşaat işinde 19 yaşındaki Adam ile tanışıyor .
Adam iş bulursa günde 10 dolara inşaat işlerinde çalışan ve ablasıyla yaşayan genç bir delikanlı .
Bu iki adamın yolları Dallas'ın işlettiği Xouisite adlı , sadece erkeklerin , birbirinden seksi danslar sergiledikleri ve kadınların çığlık çığlığa onları izlediği bir revü kulübünde kesişiyor .
Adam bu büyülü dünyaya balıklama dalışını ise , dans grubunun en yaşlı üyesi Tarzan'ın o gece sahneye çıkamayacak olması ile bozulan akışı kurtarmak adına yapıyor ve dalış o dalış .
Gruba gelen taze kan herkesi memnun ediyor ve başta Mike olmak üzere , işi büyütmeyi ve Tampa'dan Miami'ye atlamayı düşünen Dallas ve diğerleri , Kid ( çocuk ) diye seslendikleri Adam'a işin inceliklerini öğretmeye başlıyorlar .
Adam kısa sürede çıktığı sahnenin hakkını verecek bir dansçı haline gelirken , ablası Brooke , Adam'ın yaptığı işi onaylamasa da hayalini yaşayan , iyi para kazanan ve her gece bir başka kızın yatağında yatan kardeşini durduramayacağını biliyor ve Adam'ı Mike'a emanet ediyor .
Kurda kuzu emanet etmekten farkı olmayan bu girişin ardından Mike ve Adam adeta kanka oluyor ve alemlerin dibine vuruyorlar .
Brooke bu dünyanın çok dışından biri ve belki de kardeşinin çalıştığı yerin varlığından bile o ana kadar haberdar olmamış .
Mike ile tanıştıkları andan itibaren aralarında bir şey olmasını bekliyoruz doğal olarak , ancak film bize sadece Brooke'un Mike'ın alması gereken önemli karar anında bir rol oynadığını gösteriyor ama bunu nasıl yaptığına dair mantıklı cevaplar alamıyoruz .
Zira Mike ile Brooke arasında olmayan bir çekimi de görmemiz de imkansız zaten .
Velhasıl Adam , hayallerini yaşarken bu dejenere dünyanın suyunu çıkarıyor , Mike ise Brooke'a verdiği sözü tutamamanın ezikliğini yaşıyor ve sonunda elini başına koyup düşünüp taşınıp hayatının gidişatı hakkında bir karar vermesi gerekiyor .
Magic Mike , Çapraz Ateş ( Haywire ) ' in ardından Soderberg ve Tatum'un ikinci buluşması , hatta Soderberg'in bir sonraki filminin başrolü de Tatum'un .
Yönetmenle aralarında bir uyum olduğu aşikar .
Kaldı ki film zaten Channing Tatum'un hayatından yola çıkılarak yazılmış .
Tatum bir oyuncu olmadan önce , tıpkı filmdeki gibi bir striptiz dansçısıymış .
Oyuncunun neredeyse kendini oynadığı filmde ( neredeyse diyorum çünkü aslında Tatum'un yaşadıkları Adam karakteri ile resmediliyor ) dans sahneleri dışında çok da parlak bir performans sergilediğini söyleyemek zor .
Performansın yanı sıra , Mike'ın o sözde tutkuyla yapmak istediği iş olan el yapımı mobilyalar için de yanıp tutuştuğunu gösterebileceği pek şansı olmuyor .
Filmin parlak bir performansı varsa , o da ( benim için şaşırtıcı ama gerçek ) kulübün sahibi Dallas rolüyle Matthew McConaughey'den geliyor .
McConaughey Magic Mike'daki rolüyle , şimdiye kadar canlandırdığı karakterlerin arasına hatırlanacak bir isim daha eklemeyi başarıyor .
Bunun dışında , birçok dizi severin belki de filmi çekici bulma sebebi olabilecek Joe Manganiello ( True Blood ) ve Matt Bomer'ın ( White Collar ) filmde neredeyse figüran gibi yer almaları hayal kırıklığı yaratmıyor değil .
Adam'ı oynayan Alex Pettyfer o kadar sempatik ki , ne yapsa gözünüze batmıyor .
Kadın başrol olan Cody Horn'a ise hiç değinmek istemiyorum .
Filmin başından sonuna , aynı kasıntı surat ifadesiyle arz - ı endam eden Horn , bir Soderberg filminde ne işi olduğunu kendi de anlamamış gibiydi .
Bu olumsuzlukların yanı sıra , dans koreografilerinin , şarkı ve kostüm seçimlerinin oldukça başarılı olduğunu söylemek gerek .
Bu pek de bilinmeyen dünyanın kapılarını aralayan Magic Mike , Soderberg'in ayrıntılı gözlemleri ile zenginleşse de senaryoda sınıfta kalıyor ve gösterdiği bol kas ve baştan çıkarıcı dansları ile bir " guilty pleasure " olmaktan öteye gidemiyor .
Son olarak , filmin ikincisinin çekileceği yönünde duyumlar olduğunu , hatta Channing Tatum'un bu kez yönetmen koltuğunda da oturmak istediğini de söyleyerek , seneye Miami sahillerine uzanabileceğini de ekleyelim .

twitter : simulationone
