Geçtiğimiz günlerde Postacı Kapıyı İki Kere Çalar'ın 1946 yılında çekilen Lana Turner'lı versiyonunu izlerken garip bir hüzne kapıldım .
Filme damgasını vuran Cora ve Frank ikilisinin ilk kez bir araya geldiği mutfak sahnesinde Cora'yı canlandıran Lana Turner ruj sürmekteydi .
Sahne ilerledikçe Turner dudaklarını kibirle boyuyor ancak siyah beyazın azizliğine uğrayan ben , o dudakların gerçekte ne renk aldığını göremiyordum .
Bu durum garip bir şekilde içimi acıttı .
Dudaklarını kırmızıya boyuyor olmalı diye düşünüp , kendi hayalimde renkli bir Lana Turner görüntüsü yaratsam da siyah - beyaza hapsolmuş Turner'ı sahici renkleriyle görememekten doğan hüzün aklımın bir köşesine kazındı .
Birkaç gün sonra izlediğim neo - noir ( kara filmin çağdaş hali ) örneği Hollywood Ülkesi aklıma kazınan o hüzne tokat gibi bir açıklama getirdi .
Aslında merak ettiğim o renkli Lana Turner görüntüsünü hayalimde yaratmak onu benim için olduğundan çok daha güzel , çekici ve gizemli kılıyordu .
Kara filmlere konu olan fettan güzellerin siyah - beyazlığını , gizemli dedektifler için saplantıya dönüşen öykülerin tekinsizliğini kendi renklerimizle boyayabilmek bu türün en can alıcı noktasıydı zaten .
Kara filmlerde anlatılanların iç yüzünü bilmek , olanları gerçek renkleriyle görmek hoşumuza gitmeyebilirdi .
Gerçek renklerini bilirsek , nefret ettiğimiz içten pazarlıklı kadın karakterlerin aslında sadece " aşkı aradıklarını " veya gizemli dedektiflerimizin kendi bilinçaltlarının esiri olup , araştırdıkları cinayetlere sebebiyet verdiklerini öğrenebilirdik .
Bu da izlediğimiz kara filmlerin bütün büyüsünü ortadan kaldırmaya yeterdi .
Hollywood Ülkesi , bizi aynanın diğer tarafına geçirip , kara filmlerde anlatılan tekinsiz hikayelerin renkli yüzleriyle tanıştıran bir film .
Aynanın bu yüzünde gördüğünüz kırmızı rujlu fettan kadınlar aslında sadece aşkı arıyorlar .
Aynı ortamda yer alan fötr şapkalı , takım elbiseli erkekler ise esasında sandığımız gibi gizemli birer dedektif değiller .
Sex and the City , The Sopranos ve Millennium gibi daha birçok tanınmış dizinin farklı bölümlerinde yönetmenlik yapan Allen Coulter , Hollywoodland'de çizgi roman karakteri Superman'i ilk kez ekran karşısında ete kemiğe büründüren aktör George Reeves'in esrarengiz ölümünü anlatıyor .
Hollywood'un bu tarz öyküleri anlatırken çoğu zaman ana karakterini olmadık yere yücelttiği ve insanlıktan uzaklaştırdığı malum .
Reeves'in hayat hikayesi de , Hollywood sinemasının tipik anlatım oyunlarına başvurulduğu takdirde , Oscar heykelciğine göz kırpan , dramatik ve bir o kadar da klişe bir yitip gidiş öyküsüne dönüşebilirmiş .
Reeves , insani özellikleri ağır basan samimi bir karakter olmaktan çıkıp , gerçekten de Superman olabilirmiş .
Ancak Coulter'ın kara film türünün karakteristik özelliklerini ters yüz ederek gerçekleştirdiği ilgi çekici anlatımı , Reeves'in öyküsünün çok yönlülüğünü besleyerek , filmi akılda kalıcı , özgün ve içten hale getirmiş .
Filmde zaman zaman geriye dönüşlerle zaman zamansa dedektif Louis Simo'nun kendi hayalinde yarattığı görüntülerle ve başka kişilerin sözel anlatımıyla dile getirilen Reeves'in öyküsünü birçok farklı bakış açısından izlemek mümkün .
Coulter , film ilerledikçe Reeves'in ölümündeki gizemi değişik karakterlerin ürettiği farklı hikayelerle çözmeye çalışıyor .
Kara film türünün karakteristik özellikleri nedeniyle daha filmin en başından suçlu ilan ettiğimiz karakterler yavaş yavaş tanıtılıyor , hikayeleri anlatılıyor .
Ölümünün bir cinayet mi , yoksa bir intihar mı olduğu hala tartışılan ve başından geçenlerle ilgili hala doğruluğu belirsiz birçok senaryo üretilen George Reeves'in hikayesinin bu şekilde farklı karakterlerin farklı yorumlarıyla anlatılması filme çok yakışmakta .
Bununla beraber , gerek anlatılan bu hikayeler gerekse Simo'nun hayalinde yarattığı cinayet sahneleri Reeves'in başından geçenleri çözmeye uğraşan bizleri hep farklı bir yöne çekip , farklı bir senaryonun doğruluğunu kanıtlamaya uğraşıyor .
Bu uğraş heyecanımızı ve merakımızı film boyunca ayakta tutmamıza oldukça yardımcı .
Filmin ortalarına doğru temposunun biraz düştüğünü ve kısa bir süreliğine sıkıntı verdiğini kabul etmek gerek .
Ancak bu sıkılma anını bir kenara bırakıp , izlemeye devam ettiğiniz takdirde yavaş yavaş her taşın yerli yerine oturmaya başladığını anlayabiliyorsunuz .
Yerli yerine oturan bu taşların sizi uzun zamandır izlediğiniz en etkileyici son sahnelerden birine sürükleyeceğini de rahatlıkla söyleyebilirim .
Daha önce de bahsettiğim gibi , dramatik başarı veya başarısızlık öykülerinde ana karakteri canlandıran oyuncuların Hollywood'un takdirini kazanıp , önce Altın Küre'ye ardından da Oscar'a aday gösterilmesine yabancı değiliz .
Nitekim de bu filmde canlandırdığı George Reeves rolüyle En İyi Yardımcı Erkek Oyuncu dalında Altın Küre'ye aday gösterildi .
Affleck'in performansı geçmiş oyunculuk işleri ile kıyaslandığında gerçekten de başarılı .
George Reeves'in oyunculuk işinden hala ümidini kesmediği , hırslı ve girişken zamanlarını yansıtırken tatminkar bir performans sergiliyor .
Ancak oyunculuk kariyeri çıkmaza giren Reeves'in düşüş yıllarını canlandırırken Affleck'in performansı bana kalırsa yer yer klişeleşiyor ve filmde oyunculuk açısından öne çıkan isimler Bob Hoskins ile Diane Lane oluyor .
Hollywoodland'in oyuncu kadrosunda yer alan popüler isimlere rağmen henüz ülkemizde vizyona girme fırsatı bulamamış olması gerçekten de üzücü .
Kara filmin karakteristik özelliklerini kendine has anlatımını beslemek için kullanarak hem 40'lı yıllara damgasını vuran bu tür hakkında yeni sözler söyleyen , hem de hikayesini ikircikli bir kurgu üzerine oturtmayı başaran Hollywoodland mutlaka şimdiden izlenmesi gereken bir film .
