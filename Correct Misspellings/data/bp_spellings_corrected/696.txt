Gişe sinemasına düşmanlık beslemeyen bir eleştirmen olarak gişe komedilerine kritik yazmaktan da çekinmiyorum , aslına bakarsanız bu konuda “harika olmuş” diyebileceğim filmi yakalamak için çekilenlerin tamamını seyrediyorum ancak umudumu kaybetmeye çok yakınım .
Pek çok dizide görüntü yönetmenliği , Selena dizisinde de yönetmenlik yapan Burak Kuka’nın ilk sinema filmi olan Can Tertip de maalesef “hap yap para kap” ekolünden bir gişe komedisi .
Basın gösterimi yapılmayan filmi seyircili gösterimde izledim .
Açıkçası fragmanı pek umut vermese de filmin başrolündeki Ümit Erdim ve yetenekli oyuncu Cengiz Küçükayvaz beklentimi iyice alçaltmama engel oluyordu .
Askerlik anılarımız çok özeldir .
Acı tatlı bir sürü şey yaşarız , otorite tarafından iyice ezildiğimiz için bunlar yetişkin halimizle yaşadığımız ilkokul hatıralarıdır .
Şımarıktır , komiktir , arsızdır ama içinde arkadaşlık , dostluk vardır .
Can Tertip filmi de Ersen ve Dadaşlar’ın kült şarkısından yola çıkıyor ve şarkıyı fona yerleştirip biri beyaz , diğeri siyah iki karakterin gözünden bizi taburun içine sokuyor .
Tezatlardan oluşan , işin içine mafyanın vs. girdiği hareketli bir komedi Can Tertip ancak olmamış tarafları daha fazla …
Gişe komedilerimizin temel problemi şu , senaryo bazı anahtar kelimeler üzerinden çalakalem yazılıyor ve filmin bütün yükü başroldeki isme kalıyor .
Burada da filmi yüklenen kişi Ümit Erdim , çok da yetenekli bir oyuncu ancak Ferhan Şensoy’u andıran mimikleri filmi kurtarmaya yetmiyor .
Senaristlerin unuttuğu bir başka şey ise , Türk seyircisinin naif karakterleri izlemekten hoşlandığı …
Şafak Sezer’e yakışan “bitirim komedisi” neredeyse gişe filmlerinin tamamına hakim oldu ancak bu filmler sanıldığı kadar sevilmiyor .
Bu tuzağa düşmeyen Cem Yılmaz ve Ata Demirer ise naif , saf karakterleri oynamaya devam ediyorlar , bir zamanlar Kemal Sunal’ın , İlyas salman’ın yaptığı gibi …
Daha iddialı bir söylemle ; Recep İvedik bile ruhundaki çocuğu öldürse gişede sürünür .
O yüzden bir askerlik macerasına mafyayı bulaştırmak iyi fikir değil .
Filmin en çok süründüğü sekanslarda işin içine mafyanın girdiği sahneler , yoksa koğuş - içtima skeçleri askerlik yapmış herkesin yüzünü güldürmeye yetiyor ama işte bu da bir sıkıntı .
Can Tertip skeçlerden oluşturduğu modülleri birbirine ekleyerek oldukça dağınık bir kompozisyon ortaya çıkarıyor .
Sosyal medyada bunlardan birini izlediğinizde gülebilirsiniz ancak filmin tamamını izlemek sıkıcı bir deneyime yol açıyor .
Filmin dizi standartlarında bir görüntü yönetmenliği ve zayıf bir sanat yönetimi var .
Sinemacılarımız , dev bir perdede gösterilecek filmler çektiklerini unutalı çok oldu .
Hikayeyi toparlayamayan zayıf kurgudan zaten bahsetmiştim .
Geriye yetenekli oyuncuların ( araya karışan ünlü ama rol yapamayan simalara rağmen ) yarı doğaçlama performansları kalıyor .
Bir koğuş komedisi çekmek için doğru zaman değil ama ülkenin durumu malum , 5 dakikada değişiyor bütün işler …
Doğudan gelen şehit haberleri sebebiyle askerlik şu an üzerinden pek komedi yapılacak durumda değil .
Uzun lafın kısası ; Can Tertip hakkında uzun uzadıya yazılıp alt metin okumaları yapılacak bir film değil , tek vaadi güldürmek ki bu sözünü tutması benim için yeterli olurdu ancak gişe komedileri sağanağında kafamıza damlayan bir yağmur damlasından fazlası değil .
Seyret unut ! murattolga@otekisinema.com
