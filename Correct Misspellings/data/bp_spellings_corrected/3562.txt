Oyuncuları hazır bir senaryo ile yönlendirmeden tamamen özgür bırakan " doğaçlama " tekniğinin film üretim sürecindeki en ilginç ve tartışmalı tercihlerden biri olduğu söylenebilir .
Bazı sinemacılar tarafından yedinci sanatın en büyük günahlarından biri olarak kabul ediliyor .
Özellikle filmin kağıt üzerinde bittiğini savunan klasik ustaların bir çoğu için bu böyle .
Hitchcock'un mesela sette asla ve asla önceden planlamadığı bir sahne çekmediği söylenir .
Masa başındayken filmi yazan ve kafasında çeken sinemacı için set aşaması , rüyaları kayda dökmek gibidir .
Aslında genellikle sinemacılar sette serbest çağrışımlara sırtını dönmez ; özellikle bizim gibi " son anın " mucizesine inanan bir toplumda galiba böyle .
Fakat bilinçli olarak , bir tercih olarak beliren doğaçlama yöntemi ile bizim sinemacıların zamansızlıktan veya tembellikten senaryo kısmını sete , hatta çekime ertelemeleri durumunu karıştırmamak gerekiyor .
Epey zaman önce Bursa'da festivalde izleme imkanı bulduğumuz Bahtı Kara'nın en orijinal yönü bu doğaçlama ' kafası ' .
Sinemacılardan öğrendiğimiz ve acayip oyunculuklardan hissettiğimiz kadarıyla , ortada matematiksel formüllere göre yazılmış bir senaryo yok .
Elbette karakterlerin kimyasına yön verecek bazı fiziksel notlar vardır tabii .
Ama herhalde Türkiye'de üreten Amerikalı yönetmen Theron Patterson'ın senaryo desteği almak için bir yerlere gönderebileceği ciddi bir metinden söz edemeyiz .
Öncelikle sinemamız açısından farklı bir deneme olan Bahtı Kara'yı cesaretinden dolayı tebrik etmek gerekiyor galiba .
Karakter odaklı bir filmde oyunculara haliyle epey iş düşüyor ve oyuncuların karakterlerini diyaloglar esnasında istedikleri yerlere götürebilmelerinin kolay olmadığı bir gerçek .
Bu noktada galiba film tiyatro tekniklerinden faydalanıyor , fakat asla sinema duygusundan uzaklaşarak bir sahne çalışmasına dönüşmüyor .
Zaman zaman diyalogların gürültücü , tutuk ve amaçsız olduğunu düşünebilirsiniz .
Fakat her şeye rağmen bir karakterin ne yöne gideceğine şahit olmak , önceden planlanmamış bir yolculuğu izlemek anlamına geliyor ve bunun tadını çıkarmanızı tavsiye ederiz .
Bahtı Kara , dediğimiz gibi öncelikli olarak keyifli bir karakter incelemesi .
Pek çoğumuzun akrabaları ve arkadaşları arasında benzerlerini yakalayabileceği , hatta yakınlık kurabileceği , iyilik düşünüp kötülük yapan bir kaybedeni ; işini kaybettikten sonra çocuğunu sırtlayıp ayakları üzerinde duramayan , yakınlarının yanında bir sığıntı gibi yaşayan , yırtmaya çalışan ama çalıştıkça daha çok yırtan , yıkan Adnan'ı anlatıyor .
Adnan'ın traji komik yaşam tökezlemeleri zaman zaman trajik boyutunu yitiriyor ve düpedüz bir komediye dönüşüyor ve bu da filmin yüzeyselleşmesine neden oluyor .
Filmin niyeti kadar türü üzerinde de uzun uzun düşünülmediğini hissediyorsunuz .
Ama uzun uzun düşünülecek bir film değil bu , haliyle doğaçlama .
Ve biraz meraklısına .
