Çizgi romanları severim , çizgi roman okumanın yasaklanmadığı şanslı evlerden birinde büyüdüm ancak çizgi romanların , özellikle de Marvel neşriyatının beyaz perde uyarlamalarına ise mesafeliyim .
Çizgi roman uyarlamalarının yolu yol değil .
Bundan 25 yıl önce Alex Proyas taş gibi The Crow çekebiliyorken şimdilerde bu filmler bir lunapark eğlencesinden ötesi değil .
Daha fazla bilet satabilmek için püre kıvamına getirilen bu hikayelerden pek etkilenmiyorum .
İtiraf edeyim ; Avengers’ın son filminin ikinci yarısını izlemedim !
Yüzlerce sayıda hikayesi dallanıp budaklanan tekinsiz karakterler , varoluş sorgusuyla dolu metinler , karanlık , şiddet ve acı yüklü bir evren .
Bunların hiçbirine filmlerde rastlamıyorum .
Bazı süper güçlü insanlar sürekli espri yaparak dünyayı ( ve evreni ) süper kötülerden koruyorlar .
Her seferinde aynı hikâye …
Galaksinin Koruyucuları serisini ve bu serinin kahramanlarının diğer Marvel filmlerinde göründüğü sekansları alıp gerisini bırakmak istiyorum .
Shang - Chi and the Legend of the Ten ring gibi Eternals da kahramanların ya da ekibin hikayeleri bizde yayınlanmadığı için sürpriz yumurta gibi duran filmlerden biri .
Shang - Chi oldukça eğlenceli ve bir yan hikâye için fazla ihtişamlıydı .
Doğrudan Çin pazarını hedefleyen ( ve Çin’de yasaklanan ) Shang - Chi tecrübesi Marvel’ın canını fena sıkmıştı .
Gişe gelirlerinin %20’sini Çin’den sağlayan Marvel’ın iştahlı bir şekilde bu pazara yöneldiğini görüyoruz ancak evdeki hesap Pekin’deki çarşıya uymuyor !
Yazının bu kısımdan sonrası filmle ilgili bazı sürprizbozanlar ( spoiler ) barındırmaktadır .
Eternals , Shang - Chi ile aynı kaderi paylaşacak gibi duruyor , bunun sebebi de filmin yönetmeni Chloe Zhao’nun 2013 yılında verdiği bir röportaj .
Çin’de geçen gençlik yıllarını bir yalan olarak niteleyen ve komünist partiyi kötüleyen açıklamalar yapan Zhao’nun röportajı Marvel’ın yeni yasaklanma sebebi olacak .
Üstelik filmin başkahramanını ( Sersi – Gemma Chan ) Çinli yapmış ve çizgi romandaki Japon karakteri ( sırf Çinliler Japonlardan nefret ediyor diye ) Hintliye ( Kingo ) çevirmişken .
Ah be Marvel !
Çizgi roman özellikle de Marvel işleri , bir zamanlar Amerikan sağcı ahlakının tohumlayıcısı ve yayıcısıydı .
Marvel sinematik evreni de bundan nasibini aldı ancak şirket , Eternals ile politik doğrucu bir yola giriyor .
Daha doğrusu , “şurada bilet satamadığımız birileri var , filmi ödüllü bir bağımsız yönetmene çektirip , hikâyeye eşcinsel bir süper kahraman koyarsak buralar da bizim olur” gibisinden bir pazar genişletme taktiği güdüyor .
Fakat Dimyat’a pirince giderken evdeki bulgurdan olmak var , Marvel filmlerine bilet alan kitle bu filmdeki bazı dokunuşlardan etkilenmeyebilir , daha da fenası nefret edebilir ve bu Çin’le sınırlı olmayan bir tepki dalgasına yol açabilir .
Bunlar Marvel’ın dertleri deyip geçelim ve Nomadland gibi bir filmi olan Oscarlı yönetmenin çektiği kadın kahraman odaklı bir süper kahraman filmi nasıl olmuş sorusuna dönelim .
Bana sorarsanız , bu kadar büyük bütçeli stüdyo işlerinde , hele de bir süper kahraman filminde yönetmen bir set amirinden ötesi değil ancak Zhao’nun filmin senaryosunda da imzası var .
Bu da karşımıza köklerinden epey uzağa düşmüş bir uyarlama getiriyor .
Eternals çizgi romanlarını okumadım , kahramanları tanımıyorum ancak filmi izledikten sonra internette yaptığım tarama tahrifatın büyüklüğünü anlamama yardımcı oldu .
Japon’u Hintli yapmaktan ötesi var .
Çizgi romanlarda Phastos eşcinsel değil .
Sprite kız değil erkek çocuğu görünümünde ve ilhamını Tinker Bell’den değil doğrudan Peter Pan’den alıyor .
Deviant’lar böyle Kaiju benzeri yaratıklar değil , Ork gibi şeyler .
Birliğin yöneticisi konumundaki karakter olan Ajak ( Salma Hayek ) çizgi romanda erkek , Gilgamesh Koreli suratına sahip değil , gayet anglo saxon bir tip vs.
Bundan fenası , Zhao’nun filmde ideal bir Yeşilçam ailesi gibi gösterdiği Eternal’lar çizgi romanlarda o kadar da sevimli değiller .
Bazılarının Thanos’a yardım etmişliği bile var .
Gerçekten , o neydi öyle !
Sersi ve İkaris’in düğününde ekibin geri kalanlarının Arzu Film kadrosu gibi dikilip sevindikleri sahne tüylerimi diken diken etti .
Çizgi romanda , özellikle de Marvel’ın pulp işlerinde vardır böyle çizilmiş anlar ama karşımıza “politik doğruculuğun kitabını yazdık” çalımıyla çıkan bir iş var .
Bu mudur ?
Üstelik film bitmek bilmiyor !
2 saat 40 dakikalık süresi boyunca bir Celestial ( göksel varlık ) olan Arishem tarafından yaratılmış yapay zekalı Eternal’lar gerçeği öğrendikleri an her şeyi sorgulayan canlılara dönüşüyorlar .
Sonra gelsin sıkıcı , gerçeğe ulaşma - sorgulama - kabullenme ve isyan etme sekansları .
Bunun alt metninde tanrı bağından kurtulmak , özgürleşmek fikri yatıyor ama dedim ya , her şey mama kıvamında .
Hani finaldeki Celestial’ın ( Tiamut ) doğduğu kısımda sağlam bir kapışma izleriz diye düşünüyor insan , gözler Wrath of the Titans’ın finalindeki gibi bir şeyle karşılaşırız diye seviniyor ama sonuç yine hüsran .
Üfledik dondu !
Peki …
Daha da affedilmez olanı , bu uzun süresine rağmen Eternal’ların yedikleri haltlardan sonra Arishem’in karşısına çıktıklarında , “bir daha yapmayın” deyip salınmaları .
Bir dakika bile sürmeyen bir bölüm , ayıp çok ayıp !
Eternals , zorlu bir sınav , Avengers’taki solo filmleriyle tanıdığımız kahramanlar birliği gibi değil , her tuğlanın tek tek konulması gerekiyor , hangi kahramanın gücü ne , uçan hangisi , kaçan hangisi onu bile bilmiyoruz .
Üstelik Zhao’nun bu mite eklemek istediği bir sürü yeni tuğla var ve bu yüzden de Eternals kafası karışık bir film .
Eternals’ın bazı anları çok başarılı , Malick tarzı anlar , geniş ıssız manzaralar , Nomadland’ı anımsatan kırsal planları vs. ama stüdyo soruyla konulduğunu düşündüğüm , kapışmadan sonra birlikte havalı poz vermeler gibi bazı anlarıyla da epey piyasa bir iş .
Filmin senaryosu , bir yandan insanın kendisine inanmasını ve tanrı bağını koparmasını öğütlerken öte yandan insanların bazı tanrıların - titanların yardımı olmasa mal gibi gezeceğini ve hala taş yontmakla uğraşacağını ima ediyor .
Sağolasın Phastos !
Eternal’lerin dünyasında insanlar ya Deviant yemi ya da Celestial maması , ötesi yok .
Tamam , çizgi romanda da öyle ama hani devrimci senaryo ?
Phastos’un partnerini saymazsak filmde süper olmayan tek kişi var , Harish Patel’in canlandırdığı , Kingo’nun uşağı Karun .
Karun göründüğü her sahnede diğerlerinden rol çalıyor ve muhtemelen filmdeki en sevdiğiniz karakter olacak .
Sersi’nin sevgilisi de var diyeceksiniz ama burası DC değil , Spiderman’i saymazsak ki kendisi buradaki gibi bir tanrısal süper değil , örümcek ısırınca süper güçlere kavuşmuş ergendir , süperler sıradan insanlarla takılmaz .
Kit Harington’ın oynadığı Dane Whitman - Black Knight’ın hikayesini ikinci filme saklamışlar , arkadaşın siyahlara bürünmesine daha var .
Son cümle ; herkes bildiği işi yapsın , Salma Hayek bir daha hiçbir süper kahraman filminde oynatılmasın , Chloe Zhao da mümkünse bağımsız sinemadan kopmasın .
M. Night Shyamalan’a , vizyonuna güvenip Avatar : Son Hava Bükücü’yü çektirmişlerdi ya hani , Zhao’nun Eternals’ı onun kadar kötü olmasa da onun gibi bir şey .
