Altın Koza ve Malatya Film Festivali’nden ödüllerle dönen Çağıl Nurhak Aydoğdu’nun kamera arkasında yer aldığı “Yarım” ülkemizin kanayan yaralarından biri olan çocuk gelin olayını merkeze alıyor .
Bunu yaparken hikaye örgüsünü biraz daha farklı bir açıdan kuruyor .
 
Malatya’da babası ve iki kardeşi ile yaşayan 15 yaşındaki Fidan’ın annesinin hayatını kaybetmesiyle , Ege’nin bir kasabasına çocuk gelin olarak gönderilmesi ekseninde başlayan film , ilk etapta çok tanıdık gelen ve hemen hergün gerçek hikayelerini duyduğumuz bir mevzuyu ele alıyor .
Ancak hikayenin ilerleyen kısımlarında farklı etkenleri de içerisine alarak olaylara ekstradan farklı bir anlam katıyor .
 
Evine geldiği yeni ailede 15 yaşındaki Fidan’ın evlendirildiği adam 35 yaşında , zihinsel engeli bulunan Salih oluyor .
Annesi ve babası ile yaşayan Salih’in bir de abisi ve yengesi var .
Fidan içine girdiği bu yeni ortamda hem korkuyor hem de şaşırıyor .
Çekingen , annesine düşkün zihinsel engelli kocasıyla ne yapacağını bilemiyor .
Böyle bir durumda kendisine destek olan ve onu anlamaya çalışan görünürde sadece yengesi var .
O da bir yere kadar .
Kayınvalidesinin sürekli oğlunu koruması , sanki birşey yokmuş herşey normalmiş gibi davranması göze batıyor .
Fidan ile empati kurmaya başladığımız anda birden bire gelişen ailevi olaylar sanki sıradan günlük bir aile mevzusuymuş gibi şaşırtıyor .
 
Filmin ilk yarısında ağır , travmatik bir hava hakimden ikinci yarıda Fidan’ın duruma alışması , Salih ile yakınlaşması hatta gelin - kaynana çekişmesine kadar giden bir sürece tanık oluyoruz .
Bu da hikayenin sürükleyiciliği ve içine çekiciliğine ufaktan balta vuruyor denebilir .
 
Filmin sinematografik yönündeki sıkıntılar ise daha önce televizyon dizilerinde yönetmen yardımcılığı yapmış olan Aydoğdu’nun ilk deneyimi olması sebebiyle belki bir miktar mazur görülebilir .
Bazı hızlı geçişler , yavaşlatılan sahneler kimi zaman gözü tırmalayabiliyor .   
 
Bunun yanında henüz 15 yaşında olan Diyarbakır doğumlu genç oyncu Ece Tatay’ın ilk performansı olarak düşünüldüğünde gayet iyi bir iş kotarıyor denebilir .
Hatta daha ayakları yere basan bir hikaye olsaydı çok daha iyi bir performans sergileyeceğinin sinyallerini veriyor .
Karşısında oynadığı Serhat Yiğit'in Salih performansını da es geçmemek gerek .  
 
İlk uzun metraj denemesi açısından oldukça riskli bir konuya parmak basan Çağıl Nurhak Aydoğdu belli ki sıkı bir giriş yapmak istemiş .
Ancak ortaya çok iddialı bir iş çıkmamış .
İleride ortaya koyacağı işlere bir nevi hazırlık turu dersek aksak da olsa ilk adımını bu bağlamda atmış denebilir .
