" Savage Ailesi " nin eleştiri yazısında , son dönemde Amerikan Bağımsız Sineması'nın iyice kan kaybettiğini yazmıştık .
Önce o yazıdan kısa bir bölümü buraya alalım , sonra " bağımsız korku filmi " denilen tartışmalı alanda yürümeye başlayabiliriz : " Amerikan Bağımsız Sineması son yıllarda Hollywood'un kahraman merakından uzaklaşırken , başka bir problemin kucağına düşüyor . Sinema izleyicisinin Hollywood'a alternatif hikayeler , kahramanlar beklediğini bildiği için , daha sıradışı ve tuhaf karakterlerle karşımıza çıkıyor . Fakat zaman zaman seçtiği bu tuhaf karakterler , Hollywood'unkilerden farklı olmayı başarsa da , sahici olmayı başaramıyor . Bir tür tuhaf ( weirdo ) ve takıntılı cool ( gerek ) fetişizmi yapılıyor . Son dönemin çok övülen , absürt ve sınır tanımaz bir mizah içeren gençlik filmlerinden tam bu nedenle keyif alamadığımı belirtmem lazım . "
" Savage Ailesi " yazısının giriş cümlelerine bir ayrıntıyı daha eklemek lazım .
Sadece tuhaf ve cool fetişizmi değil ; aynı zamanda emo'culuk da yapılıyor .
Şüphesiz evden kaçan kızların veya banka önlerinde tüm gün içen gençlerin " emo " olarak lanselendiği bir ülkede , bu kavramı bir eleştiri yazısında kullanmak çok da doğru olmasa gerek .
Öte yandan kavramın bizdeki karmaşalarını bir yana bakıp , emo'nun batıdaki yükselişine göz atmak lazım .
Çünkü , çekik gözlü kıyamet masalı " İçten Gelen " i bu kadar acayip yapan başka bir " moda " değil .
Adını , kökleri seksenli yıllara dayanan bir müzik türünden alan emo ( emotional ) kültürü bugün popüler kültürde modanın bir uzantısı olarak ele alınsa da , bir gençlik alt kültürü olarak da kabul ediliyor .
Giyim kuşam anlamında bazı görsel kodlara ve markalara sahip olsa da , daha çok hayat ritmi düşük , kalıcı bir depresyonu çağrıştırıyor .
Bir yandan son derece apolitik ve duyarsız gözükmekle birlikte , hayatın yorucu ritmine katılmayı kabul etmeyen ve sürü halinde şehrin popüler buluşma noktalarını içmek ve ayılmak için kullanan gençlerin politik bir tercihte bulundukları da söylenebilir .
Kısaca içten gelen bir isteksizlik ve sürekli acı hali .
Gelip geçici bir moda , amaçsız gençliğin yeni kılıfı demek işin kolayı oluyor , çünkü emo çevrelerinde aşırı hassasiyetin ve acının kutsandığı oranda intihar da çekici kılınabiliyor .
Şimdi artık filmimize gelebiliriz .
" İçten Gelen " in emo alt kültürü için yapılmış bir film olduğunu söyleyecek değiliz ; öte yandan filmi yazan / çeken ekibin sadece korku sever gençleri değil ; toplumsal yaşama ve dinsel kurallara uyum sorunu yaşayan , erken yaşta kendini yalıtmış melankolik bir gençliği de hedeflediğine şüphe yok .
Din ve gündelik işlerin çok fazla ayrılmadığı , inancın önemli bir yer tuttuğu bir kasabada gençler sırayla intihar etmeye başlıyor .
Bunun sorumlusu olarak emo modeli , yakışıklı , melankolik , zeki bir gencin ailesi suçlanıyor .
Çocuğun ailesi alternatif dinler ve törenlere meraklı .
Bu gözü yaşlı poster çocuğuna gönlünü kaptıran bir kız da intihar etmemek için ( ! ) , kişisel cinayetlerin sırrını araştırıyor .
İçten Gelen'in çekik gözlü korku filmlerini örnek alan dehşet sahneleri etkili olmaktan öyle uzak ki , bazı yerlerde gülmeden edemiyorsunuz .
İntiharı korkunç ben'in zavallı ben'i öldürmesiyle simgeleştiren cinayetler oldukça zayıf çekilmiş .
Film korkutmayı başaramıyor ama depresif atmosferi nedeniyle germeyi başarıyor .
Bağımsız sinemanın son dönemdeki en büyük günahlarından biri , yüzeysel bir melankoyi dayatma çabası .
Yerseniz etkilenebilirsiniz , yoksa ironi eksikliğinden saçlarınız dökülebilir .
" İçten Gelen " bir korku filmi değil ; zaten başka daha anlamlı bir şey olmayı deniyor , ama o çabasında da yenik düşüyor ve güldürüyor .
Gençlerin intihar etmesi , dinsel mahalle baskısı , dışlanmak , yalnızlık .
Şüphesiz önemli konular .
Hepsini alıp ortaya önemsiz bir film çıkarmak da ayrı bir başarı olsa gerek .
Belki emo'lar sever .
