Kafamda iki ayrı David Goyer var .
İlk David Goyer , Batman Başlıyor , Kara Şövalye ve ilk iki Blade filmi gibi karanlık çizgi roman uyarlamalarını kaleme almış , benim için gelmiş geçmiş en başarılı bilim - kurgu filmlerinden biri olan Karalık Şehir'in senaryosuna yardım etmiş , Hollywood'un en yetenekli en çok aranan senaryo yazarlarından biri .
İkinci David Goyer ise Blade 3 ile serinin en katlanılmaz örneğine imza atmış , ara sıra mantık dışı düşük bütçeli korku filmleri yöneten acemi ve kafası karışık yazar / yönetmen .
Goyer'in kaleme aldığı filmlerle yazıp yönettiği filmler arasındaki kalite farkı göze alındığında akla bir soru geliyor : Bu adam yazdığı filmlerin setlerini ziyaret ettiğinde Christopher Nolan ve Guillermo DelToro gibi dehalara nasıl film yönetildiğine dair hiç mi tavsiye sormamış , sette hiç mi not almamış ?
Peki Goyer'in yönetmenliğindeki şaşırtıcı başarısızlığını nadir bir yönetmenlik disleksizmine yoralım .
Peki ya yönettiği filmlerin senaryolarına ne demeli ?
Goyer , yönetmen koltuğunun arkasına oturunca kısa dönem hafıza kaybından mı yakınıyor , birden muazzam bir detay ve incelikle yazdığı senaryoları yazdığını unutuyor mu ?
Bu ilginç fenomenin tek açıklaması şu : David Goyer , çift kişilik hastalığından yakınıyor .
Kara Şövalye gibi bir modern şaheser ile Doğmamış kadar mantıksız , klişe dolu ve acemi bir korku bombasının aynı zihinden nasıl çıktığını açıklamanın başka bir yolu yok .
Nereden başlamalı ?
İlk olarak Doğmamış , bin bir türlü korku alt - türünü spastik bir blender misali umarsızca karıştıran , seyircisini ne olursa olsun her ucuz yoldan korkutmak için bütün alışılagelmiş teknik yöntemi deneyen çaresiz bir yapıya sahip .
Casey isimli genç bir kızın ( Odette Yustman ) doğumda ölen ikiz kardeşinin vücudunu ele geçirmeye çalışması etrafında gelişen hikaye , Halka tarzı uzakdoğu korkusundan David Cronenberg ve David Lynch tarzı sürreal rüya korkusuna , Cadılar Bayramı tarzı slasherlardan Şeytan taklidi din bazlı doğaüstü gerilimine ileri geri zıplıyor .
Korku sineması ele alındığında Goyer'in görsel bakımdan yetenekli olduğu kesin .
Doğmamış'ta kafası ters köpek ve böceklerle dolu tuvalet gibi ucundan sürreal görüntüler seyircinin aklında kalıyor .
Bu görüntüler korkutucu , itici ve grotesk olabilir , ki bu tarz bir korku filminin seyircide yaratmaya çalıştığı hislerle birebir gidiyor .
Fakat sadece görsel bakımdan bir kaç saniyeliğine koltuğumuzdan zıplamamız yeterli mi ?
O görselliği destekleyecek , kendi kurallarını açıkça ortaya koyan , kendi dünyası içinde mantıklı bir hikaye olmadığı , tehlikede olan karakterler , birbirinden ayırt edilemeyen karbon kopyalara benzediği sürece bu korku ve gerilim hissi ne kadar uzunlukta korunabilir ?
Şeytan gibi bir filmin otuz beş yıl sonra bile halen korkutabilmesinin sebebi sadece Linda Blair'in makyajının başarısı veya yeşil kusmuk makinasının hızı ile birebir değil , kendi doğaüstü dünyası içinde belli kurallar oluşturması ve kişisel bakımdan bağlantı kurabileceğimiz karakterler yaratması .
Doğmamış , sonlarına doğru benzer bir şeytan çıkarma sahnesine sahip .
Fakat David Goyer deliklerle dolu hikayesini ve boş karakterlerini örtbas edebilmek için türlü ışık ve gürültü efektine başvuruyor .
Sonuç olarak sette kullanılan fanların ne kadar güçlü olduğuna şahit oluyoruz , o kadar .
Doğmamış'ın hikayesi her adımında kendini sil baştan tanımlayan mantık dışı açıklamalarla dolu .
Mesela korkunun kaynağı olan kötü ruhun tek amacı içine girebilecek her hangi bir vücut bulmak ise , kötü ruh daha filmin başında küçük bir çocuğun vücudunu ele geçiriyor , yani amacına ulaşıyor .
O zaman ruh neden halen Casey'nin peşinden gidiyor ?
Eğer ruh istediği her vücuda istediği her an girebiliyorsa neden filmin başında Casey'nin vücuduna girmiyor , biz de seyirci olarak boşa harcadığımız iki saatimizi geri kazanmıyoruz ?
David Goyer , lütfen bir sonraki yöneteceğin film için kolları sıvamadan önce Christopher Nolan'ı bir ara ve yönetmenlik üzerine birkaç tavsiye al .
