Yazı filmin öyküsüne dair ipuçları ve sürprizbozanlar ( spoiler ) içerebilir .
1982 doğumlu yönetmen Zübeyr Şaşmaz'ın ismini daha önce duymuş olmalısınız , kendisi oyuncu Necati Şasmaz , ' ın kardeşi olup ,  Kurtlar Vadisi : Filistin ve Muro : lanet Olsun İçimdeki İnsan Sevgisine adlı sinema filmlerinin yönetmeni .
Bildiğim kadarıyla Kurtlar Vadisi dizisinde de mutfaktaki isimlerden biri kendisi .
İşletme mezunu olmasına rağmen dizi ve sinema setlerinde pişerek başarılı bir yönetmene dönüştüğünü söyleyebiliriz Şaşmaz'ın .
Açlığa Doymak enteresan bir film .
Basın bültenlerinde okuduğum dramatik konusuna rağmen , aslında gündemi yakalamak adına açlık grevlerini konu alan politik ve yanlı bir filmle karşılaşacağım önyargısı vardı bende , ne yalan söyleyeyim .
Fakat izlediğim film beni epey şaşırttı .
Her şeyden önce uzun bir film Açlığa Doymak , iki saatten fazla sürüyor .
Fakat uzun süredir ilk kez bir Türk filminin uzun sürmesi beni rahatsız etmedi , boş yere uzatıldığını düşünmedim , bu hikayeyi ben de çekiyor olsam , böyle uzun uzun anlatmak isterdim diye düşündüm .
Zira hikayede , aslında artık sinemada epeyce karşılaşmakta olduğumuz farklı hayatların kesişmesi durumu mevcut .
Birbirinden bağımsız devam eden üç hikaye birleşiyor filmde ve üç hikaye de kendi başlarına tek bir film çıkaracak kadar derin hikayeler aslında .
Hem karakter çözümlemeleri açısından , hem dönem , hem yapı itibariyle derin , üstelik sert ve cesur üç hikaye izlemekteyiz .
Hikayenin ilki 90'lı yılların sonunda Sivaslı bir ailenin İstanbul'a okumak için gelen iki kardeşinin başına gelenleri konu ediyor .
( 90'lı yılların sonu olduğunu kullanılan paralardan , cep telefonlarından , ve sonunda 20 yılına geldiklerini dillendirdiklerinden anlıyoruz fakat bunların dışında 90'lı yıllara dair pek de ipucu yok . ) Sena üniversitede tıp okurken , abisi ise sol örgüt üyesidir ve başı devamlı belaya girmektedir .
Abisinin ölümüyle sarsılan Sena ( Hazar Ergüçlü ) , kendisini bu örgütün içinde bulur ve cahilce bir intikam hırsıyla bombalı eylem gerçekleştirecek kadar kendisini kaybeder .
Daha sonra ise örgütle birlikte ölüm orucuna katılır , günden güne erir .
Öte yandan başka bir hikayenin içine giriyoruz , gazeteci  Eyüp ( Mete Horozoğlu ) iki çocuk babası , evli , işinde gücünde bir adamdır fakat aniden işinden kovulur ve eve kapanıp kitap yazmaya devam eder .
Sena'nın gerçekleştireceği bombalı eylemde tüm ailesini kaybedecek ve o da intikam duygusunun pençesine düşecektir .
Son hikayede ise sevgilisi tarafından terkedilen Burcu'nun ( Didem Balçın ) acısını dindirmek için alkol ve yemeğe sığınmasını , daha sonra da aldığı kiloları vermek için başvurduğu sayısız yolu , sağlığını nasıl tehlikeye attığını izliyoruz .
Bu üç kişinin yolları kesişiyor ve ortaya bambaşka bir tablo çıkıyor aslında .
Senaryosu da Şaşmaz'a ait olan bu hikayede " açlık " teması farklı farklı durum ve şartlarda tezahür ediyor ve bana kalırsa bir yanda açlık grevinde eriyip giden Sena , diğer yandan acısı ve vicdanıyla yüzleşmek için tekkede " halvet " eden ( 40 gün girdiği hücreden çıkmayan ) Eyüp ve öte yandan yaşadığı depresyon sonrası vücuduyla barışamayan Burcu'nun hikayelerini bu şekilde birleştirmek müthiş bir zeka işi .
Film kurgu anlamında da hiç teklemiyor , bu kadar dolu dolu üç hikayeyi biraraya getirirken , geri dönüşler , içiçe geçişler tam da yerinde olmuş .
Müzikler Erkan Oğur'a emanet olduğundan oldukça etkileyici .
Karakterler de doğru kişilere emanet edilmiş .
Filmin en başarılı kısmı ise şüphe yok ki makyaj ve sanat yönetimi .
Ölüm orucunda günden güne eriyen Sena , halvette aşırı zayıflayan Eyüp ve yeme bozukluğu neticesinde kilo alan Burcu karakterlerindeki kilo değişimleri makyaj sayesinde son derece inandırıcı bir hale gelmiş .
Özellikle Hazar Ergüçlü'nün zayıflık durumuna inanamayacaksınız .
Filmle ilgili bahsedilmesi gereken bir diğer konu ise izlemesi zor sahneleri .
Yanmış beden parçaları , kadavralar , liposuction ameliyatının en detaylı görüntüleri ve benzeri sahneler , gözlerinizi zaman zaman perdeden çekmenizi sağlayacak ve sizi epey sarsacak !
Yönetmen bu konuda epey sert , gerçekçi ve cesur olmayı tercih etmiş belli ki , izleyicinin gerçeklerden kaçamamasını istemiş , yüzümüze yüzümüze vurmuş yaşananları .
Senaryoda " ama böyle olsa böyle olmaz mı " diyeceğiniz bazı yerler mevcut .
Örneğin bir cinayetin hiç soruşturulmamış olması , ölüm orucuna gidenlerin zindana düşmeleri .
Fakat genel anlamda filmin gücünü bozan detaylar değil bunlar , sineye çekebiliyorsunuz .
Şaşmaz kardeşlerin imza attığı her işte , dini öğeler , zikir meselesi ve bunları çağrıştıran mekanlar , dokular mevcut oluyor sanki , bu filmde de bundan kaçınılmamış .
Dini anlamda konuyu oturtmak istediği bir yer vardıysa bilemiyorum , ben konuya o açıdan yaklaşmadım .
Konuyu politik bir şekilde ele alıp eleştirmektense hayatın içinden , gerçek olabilecek kadar inandırıcı karakterler ve hikayelerle meseleye yaklaşmasını ve " kurunun yanında yaş da yanar " deyimini hatırlatacak biçimde meseleye farklı yerlerden bakıp taraf tutmamasını sevdim .
Haftanın şans verilmesi gereken filmlerinden .
Twitter : @blossomel
