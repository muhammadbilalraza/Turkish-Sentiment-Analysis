Finlandiya menşeli Rovio Entertainment'ın 2009'da akıllı telefonlara soktuğu , dünya çapında fenomen haline gelen Angry Birds , biraz geç olsa da sinemaya uyarlanan oyunlar arasında yerini alıyor .
süper Mario broş , Street Fighter , Mortal Kombat vb. gibi ' hikayesi olmayan ' eğlencelikleri perdede büyük fiyaskolar olarak izlediğimizden - animasyon olsa dahi - kızgın kuşlarımıza nasıl bir gidişat belirleneceğini merak ediyorduk .
 
Korktuğumuz kadar abuk bir olay örgüsüyle karşı karşıya değiliz Angry Birds'te .
Kanatsız kuşların mutlu mesut yaşadıkları tropik adalarına neon yeşili domuzların arz - ı endam etmesi ve ilk etapta dostane görünen bu domuzların ' yumurta sevdası ' üzerinden ilerliyoruz .
Adaya ayak bastıklarından beri davetsiz misafirlerine güvenmeyen Red , kontrol edemediği öfke patlamalarından dolayı pek de sevilen bir arkadaşımız değil .
Yanına kattığı Chuck ve Bomb'la birlikte kaptırılan yumurtalar için ellerini taşın altına koymaları gerekiyor .
Anlayacağınız ciddiye alınmayan Red'ten ' bir kahraman doğuyor ' .
 
Animasyon kalitesi olarak fazla kusur barındırmayan Angry Birds , olabildiğine eğlence vaat eden atmosferini kurmakta güçlük çekmiyor .
Red'in öfke kontrolü mevzusunu hikayenin temel taşı haline getirmek zekice bir hamle .
Mesele şu ki ' uçamayan bir kuşun gel gitlerinden ' çıkarılabilecek mizah ve ortaya koyulabilecek materyalin zenginliği filmin hiç bir anında işlemiyor .
Birazcık üzerine gidildiğinde kendine hakim olma duygusunu yitiren ana karakter , yanına kattığı ' hızlı ' ve ' patlayan ' ekürileriyle daha eğlenceli bir takım olmayı hakediyor .
 
İlk yönetmenlik deneyimlerini yaşayan Clay Kaytis - Fergal Reilly ikilisi , anlatımda amiyane tabirle ' karambol ' seçeneğini işaretliyor .
Renk patlamalarıyla birlikte süregelen manik karakterler , hikaye her zora girdiğinde şarkı söylemeye , bağırıp çağımaya ve dans etmeye başlıyorlar .
Çocuklara mı yetişkinlere mi seslenmesi gerektiği konusunda kafası karışık olan film , domuz ve kuşların bir sağa bir sola popo sallamasına bel bağlıyor böylece .
 
Final bölümünde sadede gelinip sapanlarla kuş fırlatılmaya başlandığında tempo artıp eğlence bir tık üst seviyeye çıksa da Angry Birds vasatı aşamıyor .
Çok ciddi bir sektör haline gelen animasyon marketinde ' niteliksizliğiyle ' sınıfta kalıyor .
