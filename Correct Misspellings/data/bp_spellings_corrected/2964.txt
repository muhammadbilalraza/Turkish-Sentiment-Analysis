İtiraf edelim , neredeyse hiçbir çalışan , ne derece yapıcı bir işvereni olursa olsun onunla iyi anlaşamaz , içten içe ona karşı kötü duygular besler .
İstisnai örnekleri bir kenara bırakacak olursak , akıllara durgunluk veren sömürü teknikleri ile çalışanlarına ya da mesul olduğu kişilere kök söktüren patron ya da yöneticiler iş hayatının tepesinde dikilirler .
Duygusal baskılar , sert imalar , toplum karşısında aşağılama ve muhtaçlık durumundan faydalanılarak yapılan ego tazeleme seansları da çalışan kesimin patronlardan nefret etmesine sebep olur .
Peki ya o nefret edilen patron tipinden kurtulabilsek , özgürlüğümüze kavuşsak , o her daim arzu ettiğimiz intikamı alabilsek ?
Seth Gordon tarafından yönetilerek 2011 yılında vizyona sokulan Patrondan Kurtulma Sanatı filmi işte tam bu konuya eğiliyordu .
Nick ( Jason Bateman ) , Dale ( Charlie Day ) ve Kurt ( Jason Sudeikis ) adlı üç ahbap çavuş farklı yerlerde , farklı patronların hükmü altında hayatlarını ikame ettirmeye çalışan birbirinden orijinal karakterler olarak karşımıza çıkmışlardı .
Kevin Spacey’nin de kötü patronlardan birini oynadığı projede “intikam nasıl alınır” ya da “alınamaz” gibi soruların cevaplarına erişmiş , bolca kahkaha ile mutlu bir sona varmıştık .
Bu kez de kendi işinin patronu olmak isteyen üçlümüzün yine bir başka kapitalist canavar ile olan mücadelesine tanık oluyoruz .
Patron olmak mı istiyorsunuz ?
Kötü adam olmayı öğrenin !
Nick , Kurt ve Dale henüz prototip halindeki bir duş setini pazarlamak için ilk TV şovlarına çıkar ancak küçük bir “ırkçı” tema yüzünden her şey berbat olur .
Sonumuz geldi , yine birer çark olarak sisteme geri döneceğiz , patronlara bizi kabul etmeleri için yalvaracağız derken hiç beklenmedik bir davet alırlar , Amerika’nın en büyük katalog ürünleri şirketlerinden birinin sahibi Bert Hanson ( Christoph Waltz ) tarafından karşılanırlar .
Geleceğin şeytani patron adayı genç Rex Hanson’ın ukalaca teklifini reddeden kahramanlarımız , baba Bert’in şefkatli kollarına onay verirler , büyük bir kredi ile birlikte seri üretim için düğmeye basarlar .
Bilmedikleri bir şey vardır ; Bert Hanson eski patronlarına kök söktürecek kadar “sıkı " bir yöneticidir . Yedikleri yeni kazıkla yıkılan dostlarımız ilk filmdeki cinayet teşebbüslerini , bu sefer adam kaçırma ile şereflendirmeye karar verirler ancak işler kelimenin tam anlamıyla sarpa sarar . İlk filmde ağırlığı karakterlerin takıntılı halleri üzerinden yürüten hikaye bu kez daha çok durum komedisine ağırlık vermiş , Waltz gibi bir ustaya ilk filmdeki Spacey , Jamie Foxx ve Jennifer Aniston eşlik etmiş . Jason Bateman’ın şaşırtmayan oyunculuğuna Sudeikis ve en önemlisi de Charlie Day’in sinema tarihi ahmaklara taş çıkartacak Dale karakteri destek çıkmış . Kıssadan hisse , işin oyunculuk tarafı bir hayli doyurucu . ( Charlie Day’in size saç baş yoldurtacak eski cinsel taciz mağduru yorumuna hayran kalacaksınız ! ) Geçtiğimiz yıl yine Jason Bateman ile Kimlik Hırsızı filminde çalışan ve yanına son yılların en iyi kadın oyuncularından Melissa McCarthy’i alan yönetmen Gordon , 2013 tarihli çalışmasına göre bir hayli yol kat etmiş . Durum komedisinin işlenmesi zor spot esprileri o kadar ustaca kullanılmış ki , üçlünün bitmek bilmez rabarba sekanslarına maruz kalan seyirci bırakın sıkılmayı , o anlamsız karmaşadan ziyadesi ile keyif alabilir olmuş . Bunda oyuncu kadrosunun da büyük bir paya sahip olduğunu ikinci kez not düşmüş olalım . Cinsel saplantılı karakterlerin arınma seansı bölümünde zirveye oynayan film , adam kaçırma planları , eski sapık patronumuz Julia’nın otel baskını , hemen ardından gelen bir başka dost kazığı ile birlikte yokuş yukarı , ivmesini kaybetmeden , tırmanışına devam ediyor . İşin güzel yanı ise yapmacık bir final yerine , “asla gerçek mutlu son yoktur , umut dolu keriz vardır” teması ile sonlanan hikayenin inandırıcılığını kolay kolay kaybetmemesi ! Usta oyuncular , başarılı bir yönetim , zekice espriler , arada bir düşen tempo derken karşımızda belki epik değil ama yüzleri güldüren bir komedi filmi var . Yine de söylemeden es geçmeyeceğim ; Christoph Waltz gibi büyük bir isimden bu kadar az faydalanmak , filmin adına ( ve ilk filme ) yaraşır şekilde her şeyin merkezine onu oturtmamak kocaman bir hata olmuş . Bu eksikliği göz ardı ederseniz , keyifli bir serüven sizleri bekliyor demektir . Burçin Aygün burcinaygun@gmail.com
