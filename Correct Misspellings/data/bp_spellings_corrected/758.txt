Erkekler zor büyür , hangi yaşta olursa olsun , Playstation görünce ¨hadi oynayalım ! ¨ demeyecek bir tanesini bulmanız zordur .
Bazıları ise hiç büyümezler , büyümek de istemezler .
Onlara sorarsanız ; ¨çocukluk hayallerimizi satmadık , bisikleti büyüttük sadece¨ derler ve bu yüzden , eve kurdelasıyla gelen Pinokyo bisikletine binen çocuklar gibi , hava atarak binerler o motorlara .
Ama şunu da bilecek kadar büyümüşlerdir ; kadınlar motora binen erkeklere bayılırlar !
En azından bazıları .
 
Kaybedenler Kulübü Yolda , motora binen ve büyümek konusunda sıkıntılar yaşayan adamlarla , onlara kapılıp giden kadınların hikayesi .
Aslına bakarsanız filmde hikayeden yana matah bir şey yok .
Senaryo , Kaybedenler Kulübü’nün kurucu üyeleri Kaan ( Nejat İşler ) ve Mete’yi ( Yiğit Özşener ) aşağıda bir yerlerde yakalıyor .
Uzun sıcak bir yazla birlikte biten bir tatilin sonunda , sahilden takıla takıla İstanbul’a dönme telaşında ( telaştan yana da pek bir şey yok aslında ) olan iki kafadara , bu iki gizemli adamı çözmeyi kafasına koymuş , abayı da Kaan’a yakmış olan genç - güzel bir kadın , Sevda ( Hande Doğandemir ) ekleniyor ve macera başlıyor .
Maceradan ziyade bu bir yol tribi .
25 yıllık bir motosiklet sevdalısı olarak yazıyorum ; motor işi biraz böyledir , araba gibi değildir motor .
Bir yere götürmez , sadece yolda tutar .
Araba en kısa rotadan en konforlu şekilde ulaşma vasıtasıdır .
Motor ise yolu uzatma bahanesi .
 
Kaybedenler Kulübü Yolda da öyle yapıyor , filmin derdi giriş - gelişme - sonuç düzleminde hikayeyi bir yerden alıp bir yerde bırakmak değil , bizi yola çıkarmak ve bunun iyi bir şey olduğuna ikna etmek .
Bu anlamda ne çekseler seyredilir elbet ama filmi alıp yerden yere vurmak isteyenleri ikna etmek için atılan yemler var .
İyi işlenmemiş bir Mete’nin alkol sorunu , Kaan özelinde iyi işlenmiş bir ¨ihtiyarlara yer yok¨ farkındalığı .
İlk filmde düzenden kaçan Kaan’ın , düzen kurmaya gönüllü olduğu anda biriktirdiği şeylerin bir kadına yetmeyeceğini anlayıp dağılması da finalin hediyesi oluyor .
Kaybedenler Kulübü Yolda , ilk filmdeki gibi içip sevişmekten ibaret bir hayat yaşayan kahramanlarına övgüler dizmek yerine hayatı , seçim yapmalarına mecbur bırakacak şekilde önlerine getiriyor .
Bir devam filmi için oldukça tatmin edici bir seyir deneyimi .
 
Peki , bunu yaparken eski moda cinsiyetçi bakış açısından kurtulabilmiş mi ?
Hayır , motorun gidonuna yapışanlar yine erkek eli .
Kadınlar ise o serserilere sıkıca sarılıp memelerini yapıştırarak güçlü hissettiren artçı karakterler .
Ama hayat motora binmekten ibaret değil .
Film bu kadınlardan birini kurtarıcı ( Mete’nin sevgilisi ) , diğerini ise zalim ilan ederek bitiyor .
Mete’nin adını koymaktan hep kaçtığı sürekli ilişkisi , onu yaşayacağı zorlu sınavda destekleyen yegane şey olacak .
Kaan , kendisi de sıkı içtiğinden Mete’ye lanet okumaktan fazlasını yapamıyor ama kadınlar her şeyi düşünür .
Doktorlar , hastaneler , tedaviler .
Kaybedenler Kulübü Yolda , kendi evrenindeki ideal kadını Mete’nin sevgilisi olarak gösteriyor .
Çağırıldığında gelen , sorgulamayan , erkek düştüğünde kaldırmaya çabalayan güzel kadın .
Kanatsız ve dırdırsız bir melek .
Filmdeki erkek çocukları ise ağaçtan düştüğünde bisikletine atlayıp kaçarken ağladığı gibi yine hep masum .
Ağaçları deviren baltalar gibi kendi aldıkları darbelere üzülüyorlar .
Ne diyelim ; onca romantik komedi kadınlar için çekilirken , bırakın bir de böyle testosteron sağanağımız olsun !
İyi bir filmde hikayenin gidişine ya da finaline etki etmeyen planlar yoktur ya da azdır .
Oysa Kaybedenler Kulübü Yolda’nın hikayeye hizmet etmeyen sekanslarını atsak elimizde 15 dakikalık seyir malzemesi kalır .
Filmin İstanbul’a bağlanma çabaları , 6:45 Yayınevi ve oradaki iki düşman kardeş olan Alper ( Sarp Akkaya ) ve Murat ( Rıza Kocaoğlu ) üzerinden yapılıyor .
Bu sekansların üstlendikleri mizah yükünü taşıyabildikleri söylenemez .
Arada gözüken Murat Menteş , Tuna Kiremitçi gibi isimler bilet sattırır mı bilinmez ancak izlerken en sıkıldığım yerler bu atışma sekansları oldu .
Radyo günlerine dönüldüğünde bir masal gibi anlatılan Çiçek Mustafa’nın hikayesi ise filmin görsel açıdan en etkileyici kısmı .
Kaan’ın dramına finalde ustaca eklemlenen bu hikayeyi çok sevdim .
 
Kaybedenler Kulübü Yolda özel bir iş .
Çoğu eleştirmenin burun kıvırıp hata aramalara doymayacağı ( ve bir sürü de bulacağı ) bir iş ama eğer Kadıköy sokakları , rock müzik , motor patırtısı ve asfalt kokusu size herkese olduğundan farklı hisler taşıyorsa fena özdeşlikler yakalayabilirsiniz .
Film beni de buradan yakaladı ve tavladı .
Filme eşlik eden score etkileyici , drone görüntüleri havalı ama yönetmen Mehmet Ada Öztekin en güzel görselleri kullanacağım havasını atmamış , kamera çoğunlukla gerekli yerlerde duruyor .
İlk filmin yönetmeni Tolga Örnek de Devrim Arabaları üzerinden yapılan bir şakayla anılıyor .
İlk filmdeki kadar güçlü bir soundtrack yok ama Nur Yoldaş’ın sesinden Mihrimah’ı duymak iyi geldi .
Bu parçanın bestecisi olan , ansızın terk ettiği eşi Ergüder Yoldaş’ın aşkı yüzünden Büyükada’da inzivaya çekilmesine yol açan hikayesini de bilince insan .
Bu şarkı seçimi oldukça manidar .
Devam filminin en net çığlığı bu ; en masum olduğu anda öldürülebilir bir erkek .
Son söz ; amaçsızca yola çıkmak iyidir çünkü amaç sadece yolda olmaksa hayat netleşir ve hafifler .
Hiç değilse biraz hafiflemek için seyredin derim .
İyi seyirler .
 
murattolga@gmail.com
