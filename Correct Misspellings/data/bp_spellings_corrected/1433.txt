Bir Lego setiyle en fazla ne yapabilirsiniz ?
Bir ev , aile , bir mahalle , bir uzay gemisi , savaş tankı …
Şahsen benim şehirler , hatta ülkeler yaratacak kadar çok Lego setim olmadı ; en fazla yeşil panjurlu sevimli evler , uzun boyunlu zürafalar yapardım , elimdeki parçalar bitince , bozar bozar aynı şeyi yeniden inşa ederdim .
Kısa bir süre sonra çift katlı , bahçeli , müstakil bir ev yapmakta ustalaşmıştım , tıpkı Lego Filmi'ndeki “usta yapıcılar” gibi .
Bu Cuma ülkemizde de gösterime giren Lego Filmi , tam da ithal oyuncak ürünlerin Türkiye’de tavan yaptığı dönemde yaratıcı çocukluğunu geçirmiş ’80 doğumlulara hitaben , hatta ithafen bir yapım .
Oyuncaktan sinemaya uyarlanıyor ve en nihayetinde masumane bir hikaye anlatıyor diye aldanmayın , büyüklerin de keyifle , hatta kahkahalarla seyredeceği bir film karşımızdaki .
Her ikisi de animasyonun mutfağından gelen Phil Lord  ( Köfte Yağmuru serisi ) ve Chris Miller’in ( Şrek serisi ) Köfte Yağmuru ve Liseli Polisler’den sonra beraber imza attıkları bu son filmde , özgün senaryo da aynı ikiliye ait .
Baştan aşağıya , sinema tarihindeki pek çok kült filme ve karaktere göndermeyle bezeli olan film , kötücül bir güç olan Bay Başkan’ın iyilerin tarafındaki büyücü Vitruvius’ü dize getirip , yıllarca kovalanacak bir kehanetin önünü açmasıyla başlıyor .
Kehanete göre farklı ülkelerden oluşan Legolar dünyasını Bay Başkan’ın zulmünden kurtarabilecek tek bir kişi vardır , o da seçilmiş , “özel olan” ; yani “neo : the one” , Matrix’e hoş geldiniz !
Aslında sıradan bir Lego inşaat işçisiyken tesadüfen ”özel” olana dönüşen Emmet’ı tüm hikaye boyunca bu kehaneti gerçekleştirmeye çalışırken izliyoruz .
Yanında da ona yardım eden usta yapıcılar Çılgın Stil Lucy’yi , Batman ve kâhin Vitruvius çekirdek ekibi oluşturuyor .  Anlamlı bir çerçeve hikayeye hizmet eden bu macerada Abraham Lincoln’den , Korsan Metal Sakal’a , Gandalf’tan  NBA yıldızı Shaquille O'Neal’a kadar , Lego karakterlerden oluşan , hem popüler kültür hem de insanlık tarihinden önemli figürler bir görünüp bir kayboluyor .
Filmin senaryo açısından dile getirdiği bariz bir detay var : Hepimiz birileri tarafından inşa edilmiş aynı tek düze hayatları yaşayıp , her gün aynı yönergelerle hayatlarımızı tüketiyor , bize sunulanları gerçekten sevip sevmediğimizi bile sorgulamadan tüketiyoruz .
Bu kadar “fast food” yaşayınca da , hayatlarımızda herhangi bir kahramanlığa yer olmayan sıradan Lego işçilerine , makinenin parçalarına dönüşüyoruz .
Hatta mesai arkadaşlarımız tarafından bile fark edilmiyoruz , içimizdeki cevher de keşfedilmeden bizimle birlikte ölmeye mahkum ediliyor .
Kapitalizmin “benim istediğim gibi olacaksın , ben ne veriyorsam onu tüketeceksin” mottosunu , yine aynı dinamiğin yarattığı bir oyuncak markası üzerinden eleştiriliyor olması da ayrı bir ironi .
Filmin tüm bu karakterleri ve hikâyeyi kurgulayan esas öyküsü ise sorunlu bir baba - oğul ilişkisi .
Kendi hobisi olan Lego koleksiyonuna oyuncağın hedef kitlesi olan iki çocuğunu yaklaştırmayan bir babayı , oğlunun yaratıcılığı ve hayal gücü karşısında afallatıyor Phil Lord  ve Chris Miller ikilisi .
Bu noktada da film , çocuk seyirci kitlesini kendi cephesine çekip , Legolar ile kendisine bambaşka bir evren kurmuş olan çocuk kahraman ile özdeşlik kurmalarını sağlıyor .
Filmin Türkçe dublaj yönünden de kısaca bahsetmek gerekirse , küfürsüz esprilerin hafif argo tadı çeviride korunmuş , ama günümüz fırlama çocukları için engel teşkil etmeyecek bir düzeyde .
Hatta karakterlerin başlarından geçen pek çok olay eğitici diyebileceğimiz deyimlerle süslenmiş .
Sercan Gidişoğlu , Mazlum Kiper , Uğur Taşdemir , Arda Aydın , Umut Tabak gibi deneyimli ve animasyonda aşinası olduğumuz dublaj sanatçıları ise filmin seyirlik keyfini artırıyor .
Filmin akılda kalan tek olumsuz yanı , bazı sahnelerin çok hızlı geçişlerle ilerliyor olması .
Elbette bir kovalamaca sahnesinin hızına alışkınız ama , ben sinemaya ‘teşne’ bir yetişkin olarak yetişemediysem , yanımdaki ufaklıkları hayal bile edemiyorum .
Öte yandan ‘3 dakika sonra’ , ’ 15 saniye sonra’ gibi ekran yazıları yaratıcı biçimde kullanılmış .
Geniş bir teknik kadronun elinden çıkan Lego Filmi , çocukluğumuzun 2 boyutlu oyuncaklarının , 3D animasyon teknolojisiyle beyazperdede ' can bulmuş ' hali .
Oscar adaylığı olmasa da haftanın keyifli seyirliklerinden .
