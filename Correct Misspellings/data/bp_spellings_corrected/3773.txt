Gothika ve Ölümcül Kargo gibi filmlerin senaryolarında imzası bulunan Sebastian Gutierrez adlı yönetmenin elinden çıkan Diriliş : Vampir Avcısı adlı film , vampir mitini kendine malzeme eden küçük ve iddiasız bir yapım .
Emma Thompson ile Alan Rickman'ın dedektifleri oynadığı 1998 yapımı Judas Kiss adlı filmi , Gutierrez'in sinemada yönetmenliği denediği diğer örnek olarak referans verebiliriz belki .
Diriliş'in öyküsü , bir haberi takip ederken kendini aristokrat vampirlerin akşam yemeği olarak bulan ve öldükten sonra yeniden vampir olarak dirilen bir bayan gazetecinin intikam çabası üzerine .
Kendisini o hale getiren vampir grubunun peşine düşen gazeteciyi Lucy Liv canlandırıyor .
Liu'nun performansı temiz ama seyircide bir duygu uyandırmak için fazla donuk ve mesafeli .
Kendisi tek tek sorumluları ortadan kaldırırken her şey hesapladığı gibi gitmiyor elbette .
Bu sırada , kızı da aynı kültün kurbanı olan bir polis dedektifiyle yolları kesişiyor .
Özellikle Liv ava çıktıktan sonra fazla hızlı gelişen ve klişeleri aşamayan senaryonun zaaflarını tabii ki biçim numaralarıyla kapatmaya çalışıyor yönetmenimiz .
Neyse ki ( ve her nasılsa ) yanında çok başarılı bir görüntü yönetmeni var .
İhtiras Rüzgarları ve Cesuryürek ile 2 kez Oscar ödülü kazanmış olan , yakın zamanda Son Samuray , Elizabethtown gibi filmlerdeki işlerini izlediğimiz usta isim John Toll'un böyle bir projeyi neden kabul ettiğini anlamak mümkün değil ama Gutierrez'i bir nebze olsun kurtardığı kesin .
Yine orijinal herhangi bir şey sunamasa bile , Diriliş görsel açıdan kalburüstü bir film .
Vampir filmlerini seven bir izleyici için Diriliş'in meziyetlerinden birisi de , ele aldığı mite bir masal malzemesi gibi yaklaşmaması .
Ultra dayanıklı , uçan zıplayan , fantastik film kahramanları değil buradaki vampirler .
Gutierrez'i detaylarda gerçekçi bir vampir filmi yapma çabasından dolayı tebrik edebiliriz en azından .
İnsanlık tarihi boyunca güçle birlikte çeşitli vahşi sapkınlıkları da benimseyen aristokratlar olduğunu biliyoruz .
Vampir mitinin kökeninin aslında buralarda olduğunu da .
Diriliş , bu vurguyu kaçırmıyor .
Vampir edebiyatının ve sinemasının has bir takipçisi için bu açıdan tatmin edici olması muhtemel , en azından .
Amerika'dan bu gibi vasatın etrafında dolaşan çok fazla film çıkıyor .
Son derece zayıf senaryolarını birkaç klip - var numarayla izleyiciye yutturmaya çalışan niteliksiz genç yönetmenlerin Hollywood'a ne gibi bir katkı sağlayıp da hala finansman bulabiliyor olduklarını anlamakta güçlük çekiyorum .
Diriliş de fazla dikkat çekmeden unutulup gidecek bir film .
Yaratıcısı için bir sınama olarak görülebilir belki ama Gutierrez'in performansı onu ömür boyunca bu tür filmler yapmaktan kurtaramayacak cinsten .
