Altın Portakal Film Festivali , bu yıl da birçok güçlü ve sıra dışı filmi izleyicilerle buluşturdu .
Bu filmler arasında " Almanya " kesişim noktasına sahip filmlerin sayısı hiç de az değildi .
Bunlar içerisinden izlediğimiz farklı türde iki filme bir göz atalım istedik : Jerichow ve Bunu Gerçekten Yapmalı Mıyım ?
Jerichow , adını Almanya'nın kuzey doğusundaki bir şehirden alan , sadeliğiyle ve sağlam anlatısıyla etkileyen bir film .
Yönetmeni Christian Petzold da çağdaş Alman sinemasına yeni bir soluk getiren en önemli yönetmenlerden biri olarak görülüyor .
20'li yılların başına kadar televizyon odaklı işler çıkaran Petzold'un adı artık Yeni Alman Sineması dahilinde özel bir yere koyuluyor .
Jerichow'un öyküsü oldukça yalın : Afganistan'daki askeri görevinden ayrılan Thomas , annesinin ölümünün ardından ondan kalan eve yerleşir .
Ekonomik sıkıntılar ve işsizlik sadece Thomas özelinde değil , ülke genelinde de belirgindir .
İş arama döneminde şans eseri hayatını kurtardığı Türk göçmeni Ali'yle hayatı büyük ölçüde değişir .
Ali , yıllardır Almanya'da yaşayan , belli bir çevre ve başarı elde etmiş , üstelik bir Alman'la evli bir tüccardır .
Alkollü araç kullanma suçundan ehliyetini kaptırınca , Thomas'tan istediği iyilikle ona bir iş kapısı açmış olur .
Ancak kısa bir süre içerisinde Ali'nin işlerinde sağ kolu konumundaki eşiyle Thomas arasında kaçınılmaz bir çekim gerçekleşecektir .
Ali , kıvrak bir ticari zekaya sahip , zengin ve oldukça çalışkan bir Türk'tür .
Güzel bir eşi , evi , tüm bu ekonomik belirsizlikte ayakta durabilen geniş ölçekli bir işi vardır .
Ancak mutsuzdur ve sürekli şüphe içindedir .
Çünkü evli olduğu kadın da dahil olmak üzere tüm bu sahip olduklarının tek kaynağı parasıdır .
Filmde Ali karakteri görünüş , tutum ve davranışları bakımından oldukça klişe bir Türk imajı oluşturuyor .
Ancak bu imaj kesinlikle oryantalist ve abartılı değil .
Öyle ki Ali'nin Almanya'nın herhangi bir yerinde , mesela Jerichow'da karşılaşabileceğiniz bir tüccar olduğuna kolayca ikna olabilirsiniz .
Filmin işsizliğe ve patron - çalışan ilişkilerine sağladığı tersine bakış , aslında bu bilindik hikayedeki en önemli farklılığı oluşturuyor .
Artık Almanya'nın , kendi vatandaşlarına bile kolayca iş sağlayamayan bir ülke olduğu göze sokulmadan vurgulanıyor .
Göçmenler arasında çoğunlukta olan Türklerin konumuna ise böyle incelikli bir öyküyle farklı tarafından yaklaşılıyor .
Filmin odağı tüm bu tartışmalar olmasa da , karakterlerin inşası sürecinde edindiğimiz bu türden görüşler filme ustaca yedirilmiş .
Filmdeki aşk üçgenine gelince ; varacağı mecrayı tahmin ettiğimiz bir seyirde , ancak Ali'nin finaldeki yaklaşımıyla izleyiciyi ters köşeye yatırmakta .
Jerichow , her şeyin parayla satın alınmış olmasının , Alman , Türk , patron ve sevgili olmanın çelişkilerini ağdalandırmadan anlatan temiz bir film .
İsmail Necmi'nin ilgi çekici çalışması Bunu Gerçekten Yapmalı Mıyım ? , yine tersten bir yerleştirmeyle , İstanbul'da yaşayan bir Alman'ın hikayesini gözler önüne seriyor .
Film , saç tasarımcısı Petra'nın renkli ve karmaşık yaşantısının 2004-2007 yılları arasındaki dönemini ele alıyor .
Hem de " Hayat kurmacadan daha ilginç olabilir mi ? " gibi bir soruyla .
Filmi izlerken yaşantısına ortak olduğumuz Petra'yla bunun haksız bir iddia olmadığını anlıyoruz .
Maskeli psikiyatrist Herold'la geçen seans görüntülerinin oluşturduğu iskelet üzerine yerleşen kesitler , gerçek yaşamın kurduğu öyküleri oluşturuyor .
Herold da yüzünden hiç çıkarmadığı maskesi ve sorduğu kışkırtıcı sorularla oldukça özgün bir kişilik .
Film , Petra'nın İstanbul'da sürdürmeyi seçtiği yaşantısıyla koşulların onu geri getirdiği Hamburg kırsalında , doğup büyüdüğü toprakların birbirinden keskin biçimde farklı ritmi , ilişkileri ve bu farklı yaşantıların algılanış biçimleri üzerine sorgulamalarla ilerliyor .
İstanbul renk , hareket , uyuşturucu anlamına geliyorken ; Hamburg artık ona uzak , geleneksel ve durağan bir ziyaret mekanı oluveriyor .
Petra'nın trajik bir gelişmeyle altüst olan bu anlam dünyası , onu yaşam ve ölüm hakkında daha derin değerlendirmelere itiyor .
Gerçekten de , Petra'nın hikayesinde yer yer ancak bir kurmacayla sağlanabilecek etki söz konusu .
Geçen 3 yıl içinde yapılan seçimleri , zaafları ve yaşanan incelikleri görüyor , gerçek anlamda bir değişime şahit oluyoruz .
Bu değişim dramatik ve abartılı değil , samimi ve insani .
Filmle ilgili yapılabilecek eleştiri kimi sarkmalar ve dağılmalar olarak tanımlanabilir .
Yine de oldukça planlı olduğu anlaşılan böylesi bir projeyle gerçek hayatı yansıtmak hiç de kolay bir iş değil .
Bunu Gerçekten Yapmalı Mıyım ? akıcı deneysel yapısı içerisinde birçok renk barındıran , ilgi çekici bir yapım .
Zehra ZıramanDEÜ Sinema - TV , doktora öğrencisi
