Vahşi batının asayişinden sorumlu kahramanımız Red Kit'in serüvenlerinde aslında olacaklar bellidir .
Kahramanımız karşılaşılan sorunları bir şekilde çözer , zorlukları bertaraf eder , kötüleri kendi tarzıyla cezalandırır , yani her macerada su akar yatağını bulur .
Bu da çok yadırganacak bir durum değildir elbette .
Bizim için Red Kit kendine özgü esprileriyle , durumların ortaya çıkardığı komediyle ve renkli karakterleriyle farklıdır .
Bu gerçeklerden yola çıkarak izlemeye koyulduğumuz Red Kit kendisini her şeye rağmen izletse de , maalesef daha çok yadırganan taraflarıyla dikkatleri çekiyor .
Öncelikle peşinen söyleyelim , Red Kit severler için maceranın en kötüsünün bile izlenebilir bir tarafı vardır .
Bu gerçeği cebimize koyalım , yani izlenecek film ne olursa olsun pişman ettirmiyor .
Ama sanki yılların Red Kit'i de zamana , düzene uymuş gibi .
Niye mi ?
Çizgi hamaratlığı ve emeği , yerini daha çok animasyonun kolaycılığına ve pratikliğine bırakmış .
Yıllarca izlediğimiz o çizgilerden ödün verilmiş .
Efektler aşırı derecede abartılmış .
Kahramanların mimikleri bir çizgi film için bile fazla mübalağa edilmiş .
En büyük hayal kırıklığı da müzikleri .
Bir western parodisi olan Red Kit'in müziği çizgi filmin ruhunu yansıtmak konusunda çok önemli bir unsur .
Yıllardır kulağımıza oturmuş o karakteristik western müziği terk edilmiş ve modernize edilmek adı altında yenilenmiş , bambaşka bir hale gelmiş .
Yıllardır Red Kit'in maceralarını izleyen birisi için kolay alışılabilecek durumlar değil bunlar .
Zaten en son , televizyonda yayınlanan bölümlerinde de görmüştük bu durumu .
O zaman da yadırgamıştık .
Yaratıcıları bu durumdan memnun kalmış olmalılar ki fikirlerini değiştirmemişler .
Filmde bu tür olumsuz yaklaştığımız durumlar olunca , bir Red Kit macerasında klişe olarak tabir edebileceğimiz durumlar biz tutucu izleyicilere sıcak geliyor .
Red Kit'in sarı gömleği , siyah yeleği , kot pantalonu , kırmızı fuları ve beyaz kovboy şapkası bile perdeyi fazlasıyla doldurmaya yetiyor .
Daltonların dinmek bilmeyen haylazlıkları , aptallıkları ve şanssızlıkları , tüm Red Kit serüvenlerinde ayrı ayrı maceralarda gördüğümüz tiplemelerin çoğunun bir filmde toplanması keyif veriyor .
Zaten Red Kit'in bu kadar ilgi görmesinde yan kahramanların ilgi çekici karakterler olmasının da payı var .
İzleyiciye konuşarak Red Kit'e yönelik açıklamalar yapan , çoğunda da onu ti'ye alan atı Düldül mesela .
Düldül bu macerada Red Kit'le pak uğraşmıyor , daha çok romantik ve ağzı flört ettiği dişi ata laf yapan bir at görüntüsünde .
Şerif köpeği Rin Tin Tin de sanki biraz daha az aptal , ama bu azalan aptallığı da saçmalamasına engel değil elbette .
Boyundan posundan utanmadan güdük kardeşi Joe'dan dayak yiyen Avarel , salaklığından ve önüne geçilmez iştahından bir şey kaybetmemiş .
Joe Dalton her zamanki gibi zaman zaman Red Kit'in bile önüne geçerek ondan rol çalmaya devam ediyor .
Ortadaki iki silik kardeş formalite gözüken ama olmazsa olmaz olarak nitelenebilecek enteresan varlıklarıyla her zamanki gibiler .
Her şey bir kenara , maceranın sonunda güneşle yeryüzünün birleştiği noktadaki belirsiz noktaya doğru atıyla sakince yürüyen Red Kit'i ve Pat Woods'un ağzından dökülen " Poor Lonesome Cowboy " şarkısını dinlemek istedim .
O muhteşem müzik eşliğinde Red Kit'in uzaklaşmasını izlemeye o kadar hevesliydim ki !
Yaklaşık beş dakika süren şarkıyı bitene kadar izler ve çocukken yaptığım gibi Red Kit'in asla o görüntüde kaybolmadığını , ufak bir nokta olarak gözükene kadar , uzaklaştıkça yok olduğu anlarda onu mutlaka göreceğime inanarak perdeye mıhlanabilirdim .
Ama hayal kırıklığı yaşadım .
Keşke bu ritüeli yaşamama izin verselerdi .
Melankolik Red Kit'i dışlayan o garip ve gürültülü müzik eşliğinde salondan çıktım .
