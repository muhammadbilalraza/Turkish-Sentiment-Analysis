François Ozon mucizeleri sever .
İnsanların hayatını güzelleştiren , onlara güzel rüyalar gördüren mucizelerle işi yoktur ; daha çok , anlamını kaybederek sıkıcılaşmış , tehdit verici bir şekilde kurumsallaşmış hayatlara karışıp onları içerden patlatan / yıkan ‘küçük’ mucizelerle ilgilenir .
Festivalin ardından sinemalara gelen Evde filminde kalemi ve bakışı kuvvetli bir delikanlı olarak karşımıza çıkıyor mucize .
Daha ilk filmi Sitcom’da Ozon , bir burjuva ailesinin eve gelen bir fare sonrasında yaşadığı değişimi , acımasız ve iğneleyici bir dille ortaya koyuyordu .
Ozon şüphesiz çağdaş sinemanın burjuva düşmanı yönetmenlerine çok şey borçlu .
Özellikle de ; Sitcom’dan Evde’ye pek çok filminde izlerini gördüğümüz , Teorema’nın müthiş yönetmeni Pierre Paolo Pasolini’ye .
Evde filminde yönetmenin fantastiğin ( hatta büyülü gerçekçiliğin ) kıyılarında gezdiği , hafif filmlerinden Ricky’deki çocuk gibi bir mucize yok .
Bu defa çevresindeki insanların hayatını yazdıklarıyla etkileyen bir genç var .
Has bir edebiyatçı olamamanın verdiği hayal kırıklığını gizleyebilen ama onunla hesaplaşmasını yapamamış ; isteksizce yazıyla çiziyle işi olmayan öğrencilerle zaman geçiren bitik bir öğretmen keşfediyor onu .
Genç , bir sit - com ailesini andıran orta sınıf bir aileyi , en yakın arkadaşının evindeki gündelik hayatı kağıda döküyor .
Bunu yaparken ironik , dikkat çekici yorumlarını da hikayelere katmayı ihmal etmiyor .
Yetenekli delikanlı özlemini çektiği türde bir aile sıcaklığına sahip olan bu yuvanın tadını çıkarmakta ama aynı zamanda aileye dışardan bakarak orta sınıflara özgü yaşam tarzının bayağılıklarını , saçmalıklarını görebilmektedir .
Bu aileye dair yazdıkları ‘arkası yarın’ gibi devam ederken , hem öğretmeni hem de onun galerici eşi yazılanların takipçisine dönüşür .
Evin mahreminin kağıda dökülmesi , o kağıdın elden ele dolaşması , hikayeci dışında herkesin hayatını etkileyecektir .
Günün sonunda kazanan hikaye sanatı ve onlarca pencere karşısında yeni hikayesini arayan genç anlatıcı olacaktır .
Ozon filmleriyle ' ne kadarı gerçek ne kadar kurgu’ diye düşündürmeyi , filmlerini birer bulmacaya dönüştürmeyi  sever .
Genellikle bu yöntem hikayelerini sonlandıramayan sinemacıların elinde ekşi bir kurtuluş reçetesine dönüşmüş olsa da , Havuz ( Swimming Pool ) filminden beri Ozon’un bunu hikaye sanatının imkanlarını sergilemek , izleyiciyi de hikayenin içine almak ve onun kendi yolunu bulmasını sağlamak için yaptığını biliyoruz .
Çok fazla hikaye sanatından bahsettik ama belirtmek lazım , Evde edebiyatın ne olduğunu veya olması gerektiğini tartışan bir film değil .
François Ozon , hikaye sanatına , hikaye anlatıcılığına tam da ondan bekleyeceğimiz türde mucizevi bir anlam yüklüyor .
Bir fare veya Ricky’nin kanatlı bebeği gibi .
Ozon filmlerinde mucizelerin gelişi ve etkisi farklıdır ama anlamı çok değişmez .
Fransız yönetmen , yeni yeni kamera arkasına ısınan ve yeteneklerini göstermeye çalışırken heyecanını da gizleyemeyen genç bir yönetmen gibi çekmiş filmini .
Bu bitmeyen heyecanın Fransız sinemacılara özgü olduğunu söylersek abartmış olur muyuz ?
Yaşlandıkça heyecanı , şevki artan sinemacıların ülkesi Fransa .
Ozon filmin eğlenceli kurgusu içinde , iş yerinde ezilen bir beyaz yakalının ve galeri yöneticisinin de hikayesini paylaşıyor bizimle .
Hatta çaktırmadan çağdaş sanat dünyasının tartışmalı yönlerinin de altını oyuyor .
Tıpkı filmdeki genç yazarın platonik duygular beslediği ‘kahramanını’ şiirle mutlu etmeye çalışması gibi , Ozon da bizi hikayeleriyle mutlu etmeye çalışıyor .
Mutluluğun leşe dönmüş hayatları bozmadan , parçalamadan gelmeyeceğini de hatırlatarak .
Yıkıcı mucizeler onunkiler , bir tür devrim gibi .
Ozon , nefis bir tiyatro oyunundan , oyunbozan bir sinema çıkarmasını bilmiş !
