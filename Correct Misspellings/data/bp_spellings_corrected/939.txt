Her ailenin içinde sırlar vardır .
Karı koca arasında mesela veya kardeşler arasında .
Kimi zaman müşterek hayatlarımızda kendimize özel bir alan açmamıza yardımcı olurlar .
Kimi zamanda gündelik rutinin bir parçası olurlar .
Birbirimizi kırmaktan korkarız belki .
Kendimize saklarız düşüncelerimizi .
Susmayı seçeriz .
Ancak söylenmeyenler soruna dönüşür zamanlar .
Büyürler , kocaman olurlar gözlerimizin önünde .
Doug Liman yönetmenliğindeki Bay ve Bayan Smith ( 2005 ) belki de bu yazın en çok konuşulan filmlerinden biri olacak .
Brad Pitt ve Angelina Jolie gibi iki yıldız oyuncuyu kadrosunda barındıran film , daha vizyona girmeden iki oyuncu arasında başlayan aşk dedikoduları ile kendinden bahsettirmeyi aylar öncesinden başardı ne de olsa .
Fakat kalitesiyle kendinden söz ettirip ettiremeyeceği biraz şüpheli .
İki insanın aynı evi paylaşmaları zordur .
Hele bir de sıradan ev arkadaşları gibi sadece ev ile ilgili sorumlulukları paylaşmıyorlarsa .
Birbirlerine karşı duygusal yükümlülükler altında olan insanlar , aynı çatı altında olma baskısını daha da şiddetli yaşayabilirler .
Filmde de , yaklaşık beş yıllık evli John ve Jane evlilik danışmanına gitmeye başlarlar .
Çünkü birbirlerine karşı duydukları tutkulu aşk son bulmuştur .
Aralarındaki iletişim azalmış ve neredeyse hiç konuşmadan aynı evde yaşayan iki ev arkadaşına dönüşmüşlerdir .
Ve aralarındaki sorunları tartışmayıp kendilerine saklayarak uzun bir süre idare edebileceklerini düşünmektedirler .
Gerçek hayatta da çiftler birbirlerini ne kadar çok sevseler de bir süre sonra yaptıkları her hareket birbirlerine batmaya başlar ; diş macununu ortadan sıkma , kirli çorapları ortada bırakma gibi basit problemlerden birbirlerini boğazlayabilecek hale bile gelebilirler .
Yaşamın çok içinde olan bu ayrıntıyı seyirciye verme açısından Bay ve Bayan Smith gerçekten çok başarılı bir film .
Çünkü karakterler zaten meslekleri itibariyle şiddete eğilimli .
Ve öldürmek onlar için karnın acıkması kadar doğal bir iç güdü .
Sinirlerini bastıramama ve karşıdaki insana şiddet uygulama dürtüsü , Jane ve John gibi iki insan için bize ifade ettiğinden çok daha az şey ifade ediyor belki .
Evli bir çift arasında yaşanan sinir savaşını bu tarz mesleklere sahip iki insana yakıştırmak ve olay örgüsünü birbirlerini öldürmek zorunda oldukları bir görevle bağlamak gerçekten başarılı bir düşünce .
Ortaya altında binlerce metaforik anlam taşıyan bir film çıkarabilecek bir hikaye .
Ancak " Bay ve Bayan Smith " , ne yazık ki kendini karşılıklı çekilen silahlar , aniden patlayan bombalarla aksiyonun büyüsüne kaptırdığı için esas güzel olan bu ayrıntıyı atlıyor .
Öykü aksiyon sahneleri boyunca John ve Jane'in evlilik problemlerinden kopmamak için dengeyi diyalogların yardımıyla korumaya çalışıyor .
Fakat bunu yaparken televizyon dizilerine özgü esprili konuşmalarla sahneleri süslüyor .
Ve o an seyircinin ilgisi ister istemez kimin yara alıp almayacağında olduğu için bu küçük ayrıntılar kaçırılıyor .
Seyircinin dikkati otobandaki kovalamaca sahneleri arasında dağılıp gidiyor .
Brad Pitt ve Angelina Jolie , film boyunca uyumlu ve tutkulu bir oyunculuk sergiliyorlar .
Ancak özellikle Angelina Jolie'nin seksapelinin üzerine o kadar fazla gidiliyor ki bir süre sonra her iki oyuncunun da güzel olmalarının bir anlamı kalmıyor .
Aralarındaki ilişki , gizemini ve çekiciliğini kaybediyor .
Sanıyorum ki , filmdeki en büyük problem yönetmenin nasıl bir seyirci kitlesine hitap etmek istediğini bilememesi .
Çünkü bir filmle , hem romantik komedi sever evli çiftleri , hem aksiyon hayranı erkekleri , hem de Hollywood yıldızlarını görmek isteyen gençleri hedef almak isterken filmin atmosferi bozuluyor .
Filmden , Jennifer Aniston hayranlarına da hitap etmek amacıyla çıkarılan sevişme sahneleri de kurgunun başarısızlığı sonucu seyirciyi sinemada değil de bir televizyon kanalında film izliyormuş gibi hissettiriyor .
Tonlarca para yatırılarak çekilen bir film daha , yapımcıların ticari kaygılarına yenik düşüyor belki de .
Ve ne Brad Pitt ne de Angelina Jolie görsel güçleriyle hikayedeki boşlukları kapatıp , filmi kurtarmayı başaramıyorlar .
