San Francisco'nun sis ve nem dolu acımasız sonbahar gecelerinden biri .
Şehir merkezinin turistik tantanası içerisinde saklanan labirentimsi ara sokaklarının birinden uzun boylu topluca bir adam , etrafına dikkatle bakarak ulaşmaya çalıştığı yere tam gaz yürür .
Sanki bir güç kendisini sinsice takip etmektedir , ama nedir bu güç , veya kimdir ?
Adam sonunda ulaşmaya çalıştığı yere varır ve rahat bir iç çeker : Bir kilisenin önündedir .
Adam , dikkatle kiliseye girer ve hemen günah çıkarma kulübesine koşar .
Aşağıdakiler adamın hayatındaki son konuşmadan alıntıdır : OKTAY EGE : Merhaba Peder .
Affet beni , itiraf etmem gereken günahlarım var .
PEDER : Devam et evladım .
OKTAY EGE : İlk olarak dürüst olmam gerekirse ben Katolik değilim .
PEDER : Peki nesin o zaman ?
Protestan mı ?
OKTAY EGE : Peder o meseleye girmesek ?
Uzun hikaye .
PEDER : Tamam evladım , sorun değil .
Tanrı bütün kullarını sever .
Günahın nedir ?
OKTAY EGE : Peder , ( Dudakları titreyerek ) hani şu Şeytan denen film var ya ?
PEDER : 1973 yapımı Excorcist mi ?
Kalite filmdir .
O film sayesinde Katolik kilisesi milyonlarca üye kazandı .
Severiz o filmi .
OKTAY EGE : Hayır Peder , bu yeni bir film .
orijinal adı Devil .
Hani " M. Night Shyamalan'ın Beyninden " diye reklamı yapılıyor .
PEDER : ( Katıla katıla güler ) " M. Night Shyamalan'ın Beyninden " !
Hollywood hala anlamadı mı bu adamdan artık bir hayır çıkmayacağını ?
Tamam anladık , bir zamanlar Altıncı His ile gayet başarılı idi , Hollywood'un altın çocuğu idi .
Ama Altıncı His'in üzerinden ne Lady in The Water'lar , ne Village'lar geçti .
Hadi onları anladık , Son Havabükücü'ye ne demeli ?
O rezaletten sonra bile hala derslerini almadılar herhalde .
OKTAY EGE : Evet Peder , işte o Şeytan , " M. Night Shyamalan'ın Beyninden . "
PEDER : Eee , itirafın nedir evladım ?
OKTAY EGE : Şey , Peder , ben .
PEDER : Söyle evladım , merak etme .
Ben neler neler duydum 60 yıllık pederliğim süresince ?
Bir film mi keyfimi bozucak ?
OKTAY EGE : Demem odur ki , ben Şeytan'ı sevdim .
Hem de çok sevdim .
PEDER : Ne !
OKTAY EGE : Sakin ol Peder .
PEDER : Nasıl sakin olayım evladım !
" M. Night Shyamalan'ın Beyninden " diye pazarlanan bir filmi nasıl seversin !
İşaretler'in M. Night Shyamalan'ının , The Happening'in M. Night Shyamalan'ının Beyninden !
OKTAY EGE : Tamam da peder bekle bir saniye .
Filmin bütün reklamlarında her ne kadar Syhamalan'ın ismi geçse de aslında Shyamalan sadece filmin konseptini yazmış , bir de prodüktörlüğünü yapmış , o kadar .
Yani daktilo arkasında - veya daha gerçekçi olmak gerekirse laptop arkasında - ve kamera arkasında değişik , daha genç , daha taze , daha azimli isimler var .
Filmin yazarı Ellen Page'li Hard Candy ile 30 Days of Night uyarlamasını kaleme almış Brian Nelson .
Yönetmeni ise İspanyol zombi klasiği ( REC ) ' in başarılı yeniden çekimi Karantina'yı yönetmiş olan John Erick Dowdle .
Bu isimler nasıl etkileyici bir korku filmi çekmeleri gerektiğini biliyor .
PEDER : Ne fark eder ?
İşin içinde Shyamalan var ya , hikaye yine aynı .
Yine 25 dakikalık bir Alacakaranlık Kuşağı bölümü 90 dakikaya uzatılıp , bariz ahlaki amaçlı din mitolojilerinin hafiften metafiziksel konseptler ile birleşerek oraya buraya serpiştirildikten sonra , sonunda ise " akıllı " bir sürpriz son twist ile bitmiyor mu ?
OKTAY EGE : Valla , ne diyeyim Peder , haklısın .
Ama bu sefer Shyamalan'ın diğer filmlerinin aksine ortalama bir Alacakaranlık Kuşağı yerine , gayet akılda kalır bir Alacakaranlık Kuşağı bölümü izliyoruz .
Yazar Brian Nelson , aralarından birinin Şeytan olduğu 5 kişinin bir asansörde kapalı kalması konseptinden bayağı yaratıcı numaralar çıkarıyor .
Yönetmen Dowdle ise , usta oyuncu seçimini gayet etkileyici , fazla CGI efektlerine kaçmayan kamerası ile destekliyor .
Filmin şehri tersten gördüğümüz jenerik sahnesi bile kendi başına o kadar iyi ki , ne diyeyim , Hitchcock görse gurur duyardı .
PEDER : Doğru konuş evladım , Hitchcock'un ismini sakın Shyamalan ile aynı cümlede kullanayım deme !
OKTAY EGE : Biliyorum Peder , özür dilerim .
Ve Peder , bir şey daha var ki , filmin " akıllı " sürpriz sonu , gerçekten de akıllı ve ilginçti .
PEDER : Hadi be oradan !
Signs ile " Beyzbol sopasını salla ! " kadar gerzek bir twist son yaratan Shyamalan mı akıllı ?
OKTAY EGE : Demem odur ki , Şeytan kesinlikle yılın en iyi filmlerinden biri değil .
Ama gayet ustaca elden geçirilmiş bir tempoya sahip , gayet başarılı bir korku filmi .
Filmin sonu dedin ya , belki de twist son Nelson'a ait .
Kim bilir ?
PEDER : Ben bilirim .
OKTAY EGE : Peder ?
PEDER : Ben Peder değilim .
En büyük kabusunum .
Peder sonunda yüzünü gösterir .
O bir Peder değil , M. Night Shyamalan'ın kendisidir .
OKTAY EGE : Olamaz , hayır , olamaz !
SHYAMALAN : Düştün tuzağıma !
Cehenneme gitmenin zamanı geldi !
Sonsuzluk boyunca Son Havabükücü'yü üst üste izlemeye hazır ol !
OKTAY EGE : Hayır ! oktayegekozak@hotmail.comTwitter : egekozak
