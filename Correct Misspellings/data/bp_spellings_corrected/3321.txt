Türk sinema izleyicisinin Darkness ile tanıdığı İspanyol yönetmen Jaume Balagueró'nun 2005 yapımı ikinci filmi Kırılgan ( Frágiles ) , oldukça gecikmeli olarak bizim sinemalarımızda da yaz sezonu kontenjanından gösterime çıktı .
Yine uluslararası bir oyuncu kadrosunun yer aldığı filmde , televizyonun Ally McBeal'i Calista Flockhart ile Moulin Rouge ! ' un kötü adamı Richard Roxburgh başrollerde .
Tarihı bir binadaki çocuk hastanesinde cereyan eden bir hayalet öyküsü anlatıyor Kırılgan .
Tahliye edilmeye hazırlanan hastanede , yaşadığı tuhaf olaylar sebebiyle işi bırakan gece hemşiresinin yerine geçici olarak Flockhart'ın canlandırdığı Amy gelir .
Bahsi geçen tuhaf olaylar , Charlotte adında bir kız çocuğunun hastanede dolaştığı rivayet edilen hayaleti ile kimi hastaların vücutlarındaki çeşitli kemiklerin sebepsiz yere kırılmasıdır .
Geneli itibarıyla gayet şık çekilmiş bir film olmasına rağmen , baştan aşağı türün klişeleri üzerine kurulmuş senaryosu , Kırılgan'ı sıradan bir film haline getiriyor .
Bir çocuğun iki dünya arasında sıkışmış ruhu ile yaşayanlara rahat vermeyen öfkeli ve ürkünç hayalet , Japon sinemasından Hollywood'a kadar çok fazla örneğini izlediğimiz bir klişe zaten en baştan .
Buna , geçmişindeki travmatik deneyimlerin etkisini üzerinden atamamış , hüzünlü ve anaç kadın kahramanımız , hayaletlerle iletişim içindeki çocuk ve hatta hoş sohbet , muzip bir siyah arkadaş da eklenince tamam oluyor .
Aşağı yukarı her adımı önceden tahmin edilebilen yapımın başrol oyuncusunun filmi taşımakta yetersiz kalması da bir başka problem .
Daha perdede gözüktüğü ilk saniyelerde , karakterinin ruhsal bir çöküntü içinde olduğunu adeta haykıran Calista Flockhart , ağlak surat ifadesi ve abartılı oyunu sebebiyle , sempati duyulabilir bir karakter olamıyor .
Lüzumlu lüzumsuz küfretmesi ve bu küfürlerin oyuncunun ağzına pek yakışmaması da cabası .
Aslında oyunculukların geneliyle ilgili bir inandırıcılık problemi var .
Aktörlerin sürekli yanlış ya da gereğinden büyük ifadeler ve tonlamalar veriyor olmalarının sebebi yönetmenin yanlış yönlendirmesinden başka bir şey olarak görülemez bu durumda .
Sanki kimse karakteriyle ilgili doğru vurguları yapamıyor .
Filmin en yükseldiği anlarda , karakterlerin durup gereksiz konuşmalar yapmaları da sahnelerin etkisini azaltıp ritmi düşürüyor .
Filmlerinde , A sınıfı olmasalar bile şaşırtıcı sayılabilecek ölçüde uluslararası çeşitlilik gösteren oyuncu kadrolarını biraraya getirebilen bir yönetmenin , oyuncu yönetimi ve dramaturji konularında aslında böylesine zayıf olduğunu görmek şaşırtıcı .
Uyuyan Güzel masalını , Amy'den önceki hemşire Susan'ın , olayları çözmek için doğaüstünü inceleyen öğretilere yöneldiğini anlatmak amacıyla ustaca kullanan ve aynı masala yapılacak göndermelerin filmin geri kalanında da karşımıza çıkacağını hissettiren yönetmen , bunun altı yeterince doldurulmamış bir romantik yakınlaşmaya zemin hazırlamak için yeterli olacağını düşünüyor .
Fakat doğrusu yanılıyor .
Masalla filmin finalleri arasında kurmasını beklediğimiz paralellikleri de pek beklemediğimiz bir şekilde kullanıyor .
Normalde uygunsuz karşılanabilecek bir çözümü , duygusallık kisvesi altında seyirciye yutturmayı deniyor .
Jaume Balagueró , bir Alejandro Amenabar değil .
Kırılgan da , benzer bir kulvarda yarıştığı Diğerleri düzeyinde bir film değil .
İğrençliklerle dolu Hollywood korku filmlerine kıyasla , daha duygusal ve atmosfere dayalı bir yapım olması tercih sebebi sayılabilir kimi seyirci için .
Kendi türü içinde tümden başarısız bir örnek de sayılmaz .
Son on beş dakikası içinde kısmî heyecanlar yaratmayı pekala başarıyor .
Fakat genelinde iyi çizilememiş karakterleri , yönetmenin yanlış kullanımından kaynaklandığı belli başarısız oyunculukları ve klişelerin üzerine tek bir taş koymayan yapısı sebebiyle , önemsiz bir film olarak kalıyor .
