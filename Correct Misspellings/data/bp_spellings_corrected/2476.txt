Birkaç yıl önce ülkemizde de yayınlanan Freaks and Geeks dizisinin prodüktörlerinden ve yazarlarından biri olarak anmayı tercih ettiğim Judd Apatow'un Yeni komedisi Kaza Kurşunu bu yaz Amerika'yı gerçekten de salladı .
Vizyona girdiği ilk hafta Box Office listelerinde ikinci sıraya yerleşen filmin , hatırı sayılır bir hasılat elde ettiğini de söyleyebiliriz .
Bu hararetli vizyon macerasının ardından Amerika'da son zamanların en başarılı komedisi ilan ediliveren Kaza Kurşunu'nun niteliği bana göre biraz fazla abartılıyor .
Filmin izleyicilerini oldukça güldürdüğü ve onlara anlık bir eğlence yaşattığı kesin .
Başarıyla karikatürize edilmiş , pasif erkek tiplemeleri ; " geyik " düzeyindeki esprili diyalogları ve kadın - erkek birlikteliğinde yaşanan birçok gündelik probleme değinen dinamik konusuyla film , gerçekten de izlenmeye değer .
Ancak abartıldığı kadar etkileyici bir film olup olmadığı konusu benim fikrime göre biraz muğlak .
Öncelikle , Kaza Kurşunu'nun izleyicileri farklı yönleriyle cezbeden birçok filmi içinde barındırdığını söyleyebiliriz .
Film , bir yanıyla Bak Şu Konuşana , Dokuz Ay ya da Gelinin Babası II tarzı alışıldık bir hamilelik komedisi .
Diğer yanıyla ise Mallrats gibi kült Kevin Smith filmlerini hatırlatan bir hali var .
Freaks and Geeks ile karakter yaratmadaki başarısı hakkında küçük ipuçları veren Judd Apatow , Kaza Kurşunu ile bu becerisini açıkça kanıtlıyor denebilir .
Apatow'un sorumsuz bir komün hayatının içine hapsolmuş , bütün gün kafa bulup , önemsiz konulardaki ulvi fikirlerinden bahseden ve büyümemekte direnen erkek tipini karikatürize ediş tarzı gerçekten de oldukça eğlenceli .
Dahası Kaza Kurşunu , çocukluk ve yetişkinlik arasında kalmış bu karakterlere benzerlerinin aksine sadece birer güldürü unsuru olarak bakmayan bir yapım .
Filmde karşılaştığınız her karakterin ne kadar karikatürize edilirse edilsin size yakın çevrenizden birilerini hatırlatan sahici bir tarafı var .
Bu yüzden de filmdeki karakterlerin tüm gülünç yanları fazla çaba harcanmaksızın , kendiliğinden ortaya çıkıyor sanki .
Buna ilaveten filmin en enteresan tarafının , daha önce hemen hemen hiçbir hamilelik komedisinde görmediğimiz bir anı görünür kılması olduğunu söyleyebilirim .
Beyazperdede doğum esnasında çığlıklar atıp , etrafına öfke saçan anne görüntüsünü izlemeye oldukça aşinayız .
Bu tarz filmlerde de genel olarak doğum anının nasıl olduğunu anlayamadan bebeğin bir anda annesinin kollarına verilmesiyle sonlanmasını bekliyoruz istemsizce .
Kaza Kurşunu'nun beklenmedik olanı gerçekleştirerek çok kısa bir an için de olsa kamerasını doğum yapan annenin bacakları arasına yöneltip , doğum anını az da olsa sahicileştirmesi filmi etkileyici kılan bir özellik .
Diğer yandan bakıldığında , Kaza Kurşunu hem süresinin uzunluğu , hem içerisinde barındırdığı karakterlerin ve konuların çok çeşitliliğiyle birden fazla filme konu olabilecek olayların bir filmde özetlendiğini duyumsatmakta .
Hem bağımsız ruhlu bir romantik komedi , hem bir hamilelik parodisi , hem de gülünç karakterlerin yardımıyla oluşturulan bir durum komedisi olmaya çalışan filmin , eli yüzü düzgün bir harman yarattığını söyleyebiliriz .
Ancak içinde birçok farklı konudan azar azar bulunduran Kaza Kurşunu'nun , esasında seyredenlere kısa zamanda birden fazla deneyim yaşatmayı arzuladığını itiraf etmemiz gerek .
İzleyiciyi iki saat içinde beş film seyretmiş gibi bir ruh haline sokmayı amaçlayan bu arzu , filmin kimi izleyiciler üzerinde olumsuz bir etki yaratmasına neden olabilir .
Çünkü film boyunca farklı farklı karakterler ve olaylarla karşılaşan bir izleyicinin hikayenin sonunda seyrettiği birçok şeyi unutup , " evet , güldüm eğlendim ama bu film nasıl başlıyordu yahu ? " cümlesini kurması gerçekten de oldukça olası .
Oyuncu kadrosunun renkli performansları ile beslenen Kaza Kurşunu izleyenlere eğlenceli bir iki saat vaat ediyor .
İçerisinden birden fazla konu , karakter tipi ve problematik barındıran filmin , uyumlu bir harman yarattığı da açık .
Teker teker bakıldığında doğum anına ufak bir bakış fırlatması dışında yeni hiçbir şey söylememesine rağmen birbiriyle alakasız gibi görünen farklı konuları ve karakterleri yan yana getirmesi filmi ilgi çekici kılıyor .
Amacınız sadece eğlenmek ve iki saat boyunca aklınızı önemli konularla meşgul etmemekse Kaza Kurşunu sizin için doğru tercih olabilir .
