İtiraf ediyorum ; çocukluğum okulu kırıp kaçtığım “2 film birden” salonlarında dövüş filmlerini izlemekle geçti .
Eleştirmenlerin genellikle görmezden geldiği bu filmleri izlemeye hala bayılıyorum ancak tür açısından pek de verimli zamanlarda değiliz .
70’lerdeki Wuxia furyasından sonra 80’lerde video piyasasını kasıp kavuran Hong Kong dövüş aksiyonları artık anılarda kaldı ama Bruce Lee’nin efsanesi o öldükten onlarca yıl sonra bile devam ediyor .
Bruce Lee , biri dublör desteğiyle tamamlanabilmiş dört filmle dövüş filmlerine uluslararası ilgi kazandırmış bir aktör …
Ondan önce de bu filmler çekiliyordu ama o türü tamamen yeniledi ve günümüzde de devam edecek bir şekilde etkiledi .
Ünü öylesine büyüktü ki Lee’nin mirası fırsatçı klonları vasıtasıyla yaşatılmaya devam etti .
Aktör , on yıllar sonra CGI marifetiyle bir viski markasının reklamında oynadı !
Bu da dünya sinemasında pek eşi benzeri görülmemiş bir durum .
İşte biz buna Brucemania diyoruz !
Ip Man filmi fikri de Lee’nin dijital zamanlarda yenilenen şöhretinden nemalanma hevesiyle ortaya atılmış olabilir , filmin başkarakteri Usta dövüşçü Ip Man , aynı zamanda Bruce’un hocası …
Ancak , ilk iki filmin öykü ve aksiyon açısından hiç fena olmadığını ve Herman Yau’nun yönettiği Bir Efsane Doğuyor ( The Legend Is Born : Ip Man , 2010 ) ve Son Dövüş ( Ip Man : The Final Fight , 2013 ) gibi kendi taklitçilerini oluşturduğunu da ekleyelim .
Ne diyorduk ; Ip Man , Wing - Chun ekolünün büyük ustası ve Bruce’un hocası …
İlk filmde bize sadece bu bilgi yetiyor ve Ip Man’in kendi efsanesine odaklanıyorken yönetmen Wilson Yip devam bölümlerinde , özellikle çekim öncesi süreçte Bruce Lee beklentisini arttırdı ama her seferinde olduğu gibi ağza bir parmak bal çalmaktan ibaret bir durum var ortada .
Bu filmde de değişmiyor .
Ip Man 3’ün çekimleri henüz başlamışken filmde CGI bir Bruce Lee izleyeceğimizden bahsediliyordu ama daha filmin başında onu gerçek bir aktör tarafından canlandırılırken görüyoruz ve bu konuda boşuna meraklanmıyoruz .
Bu sekansın hikâyeye bir katkısı da yok .
Ayrıca CGI bir Bruce için henüz çok erken …
Her ne kadar son Terminator macerasında izlediğimiz CGI Arnold epey tatmin edici olsa da Asyalı sinemacılar bu teknolojiyi kullanırken sık sık doz aşımı tecrübeler yaşatıyorlar .
Bknz : Stephen Chow filmleri …
Ip Man 3’ü izlerken basit dramatik yapısını peşinen kabul ettiğimden olsa gerek , epey eğlendim .
Batının en güçlü yumruklarından birini Asyalı bir kung fu hocasıyla kapıştırmak güzel fikir …
Orijinal bir buluş değil elbette , Bruce Lee bunu The Way of the Dragon ( Dünyada Benden Büyük Yok ) filminde o dönem Dünya karate şampiyonu olan Chuck Norris’i döverek yaptı .
Daha sonra yüzlerce kez taklit edilse bile Asyalı sinema seyircisine perdede verilmiş en büyük ödüldür bu kapışma .
Batı medeniyetinin simgesel merkezi Roma’nın yine simgesel değeri büyük Kolezyumunda , ufak tefek Asyalının dev gibi bir batı savaşçısını evire çevire dövmesini , tadını çıkara çıkara göstererek , sarı tenlerin altında birikmiş acı dolu yüzyılların intikamını alan bir kapışma …
Filmin tamamı bu sahneyi çekmeye adanmıştır .
Lee bu kutsal savaşı yüceltmek adına filmin ilk 30 dakikasında hiç dövüşmemiştir ki bu o dönemde çekilen bir dövüş filmi için çok sıra dışı bir durumdur .
Ip Man 3 seyirciye , en azından fragmanda , benzer bir katarsis vadediyor ama film yatırımını Donnie Yen ile Mike Tyson’ın yapacağı dövüşe yapmıyor .
Bunun bir sebebi de Mike Tyson’ı filmde oynamaya zar zor ikna etmişken onu gömmeme gayreti olsa gerek .
Ne de olsa kendisi The Way of the Dragon zamanlarındaki Chuck Norris gibi ünvanlı ama ünsüz biri değil . Wilson Yip , filmine bu uluslararası şöhreti biraz sırıtır şekilde ekliyor , biraz da mecburiyetten hikâye içinde hikâye anlatarak katmanlı bir yapı oluşturuyor ve Yen vs. Tyson mücadelesini “devlerin aşkı büyük olur” duygusallığında bir dövüş sekansıyla geçiştiriyor .
Biraz Bruce , biraz Tyson derken filmin asıl hikâyesi raydan çıkacak gibi olmuyor değil .
Filmin görüntü yönetmenliği ve kurgusunda ise geçmiş dönem dövüş filmlerine bilinçli bir özenme hali var .
Korku sinemasını giderek etkisi altına alan 80’ler ruhu Ip Man filmlerine de bulaşmış gibi görünüyor .
Bu haliyle Ip Man 3 eski dönem Hong Kong dövüş filmlerini sevenlere hayli tanıdık gelecek , özellikle rıhtımdaki dövüş sekansı bu amaca hizmet eder gibi görünüyor .
Ip Man 3 , serinin hayranlarına ki onlar aynı zamanda iflah olmaz dövüş filmi meraklıları olsa gerek gönül rahatlığıyla tavsiye edebileceğim oyalayıcı bir seyirlik .
Evet , daha önce defalarca izlediğimiz hikaye ama Donnie Yen ilerleyen yaşına karşın formunun zirvesinde ve fazla fiziksel çaba gerektiren bu maceradan yüzünün akıyla çıkmayı başarıyor .
O bir dönemin zirve ismi Jet Li’den farklı olarak içinde gerçek bir usta dinginliği yaşıyor ve bunu da seyirciye geçiriyor .
Filmin dövüş koreografileri de serinin diğer filmlerinde olduğu gibi göz alıcı …
Mike Tyson’ın aktörlüğünde pek işi yok ama o filmde pastanın süsü olduğu için bunu hoş görüyoruz . murattolga@gmail.com Twitter . com / murattolga
