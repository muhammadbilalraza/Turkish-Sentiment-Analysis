Çocukluk yılları tam tamına kusursuz geçmiş kaç tane insan sayabilirsiniz ?
Kusursuzluk belki çıtayı çok yükseğe taşımak gibi geldiyse , huzurlu , sevgi dolu bir ortamda , sıcak bir ailenin içinde , sağlıklı ve ümit dolu yıllar geçiren kaç çocuk var da diyebiliriz .
Sosyal statüler , ailenin yaşadığı ülke ve parçası olduğu kültür fark etmeksizin , değişmeyen tek bir şey var ; ufaklıkların çok azının gerçekten de mutlu şekilde başlarını yastıklarına koydukları .
Bilinç sahibi bir insanoğlu olarak yaşama adım attığınız bu süreçte şiddetini tahmin edemeseniz de , acı olduğunu bildiğiniz olaylar da yaşıyorsunuz .
Hayat size merhaba demek için büyümenizi beklemiyor .
Siz de o küçük bedene sıkışmış , minik ruhunuzla kendinizce ayakta duruyor , savaşıyorsunuz .
Eğer gerçek acılar ile çarpışmaya giremiyorsanız , hayali kötülüklere karşı kuşanıyorsunuz kılıcınızı .
Anders Walter’ın ilk uzun metraj filmi olan Dev Avcısı , bu eksenin etrafında gezinen , zorlu bir çocukluk dönemine sıkışmış , bocalayan , kendince hayatta kalabilmek için “yel değirmenleri” karşısında mızrak sallayan bir kızın hikayesini anlatıyor .
Hem gençler için , hem de yetişkinlerin canını acıtabilecek söylemleriyle gerçek ve hayali bir arada paylaşıyor .
Joe Kelly’nin 2008 tarihinde yayınlanan ve büyük ses getiren I Kill Giants adlı çizgi romanından uyarlanan film , yıllardır izlediğimiz süper kahraman maceralarından çok farklı .
Çünkü izledikleriniz bir açıdan sonuna kadar gerçek , diğer yandan bir o kadar hayal mahsulü .
Hepsi de sizin bakış açınıza , Pan’ın Labirenti’nin olası gerçekliğine bağlı .
Sorunlu bir hayata sahip , küçük bir kız çocuğu olan Barbara’nın , kötücül ve bir o kadar da ölümcül monolitik devlere karşı savaşında kararı siz veriyorsunuz .
Barbara ( Madison Wolfe ) ebeveynlerinin eksikliği , ağabeyi ile yaşadığı kavgalar , okulda uğradığı manevi şiddet derken kendini bir tür savaşçıya dönüştürmüş bir kızcağız .
Ablası Karen ( Imogen Poots ) ’ın çabalarıyla ayakta kalmaya çalışan aile , maddi sıkıntılarla yüz yüze , karanlık bir geleceği seyre dalmış .
Barbara ise bu ağır yüklerden kurtulmanın yolunu , insanların varlığına inanmadığı devlere karşı  hücumda buluyor .
Sisli ormanlar , ürünler , karanlık günlerin yutacağı geleceğin dünyası .
Bunları engellemek de kahramanımızın elinde .
En azından küçük kızın inancı bu .
Dev Avcısı , nefes alma aralığı yaratmak için başka bir dünyaya kaçan bu kızın gerçekliğini sorgulatıyor .
En azından yönetmen Walter’ın hedefi bu .
Barbara gerçekten de devlerin var olduğuna inanıyor mu , kafasındaki tavşan kulakları , elindeki silahı ile kötülüğü yok edecek mi , yoksa bunlar sadece basit bir kaçış mı , peki daha beteri , bu çocuk şizofreniden muzdarip bir hasta mı ?
Siz filmin belli bir bölümünde bu soruları geçiriyorsunuz kafanızdan .
Zoe Saldana’nın canlandırdığı , okulun psikoloğu Molle’nin gözlerinden bakıyorsunuz , sonra Barbara’nın omzunun üstünden izliyorsunuz karanlığın çöküşünü , daha sonra okulun yeni öğrencisi Sophia ( Sydney Wade ) ’in dostluğu ile bulutlar bir parça dağılıyor , büyümenin sancılarından biraz uzaklaşıyorsunuz .
Ne olursa olsun , ölümcül monolit devler gelmeye devam ediyor , çizgi roman uyarlamalarından beklenen büyük katarsis ve huzur bir türlü önünüze serilmiyor .
Karanlıklarda saklanan yok edici tehditler , sorunlu bir zihnin ürünü veya hepimizin hayatı küçük bir kızın ellerinde .
Seçenek ne olursa olsun “gerçek” suratınıza koca bir tokat gibi çarpıyor .
Genç yaşta bir sinema seyircisi ya da yaşını başını almış bir izleyici fark etmeksizin , hissedeceğiniz şey üç aşağı , beş yukarı aynı .
Olan bitenin tamamı bir düşse bile göğsünüze çöreklenen karanlık gerçek .
Genel sinema seyircisinin alıştığı çizgi romanlardan çok daha farklı , Marvel ya da DC filmlerinden ayrı bir kulvarda ilerlemiş , başroldeki Madison Wolfe’un tek başına kendisini sürükleyebildiği bir yapımdan söz ediyoruz .
Sophie ile olan arkadaşlığın biraz daha dallanıp budaklanması hikayeye daha fazla şey katardı , belki devlerin varlığı ile daha çok sarsılsaydık diye düşünebileceğiniz ama neticede keyifle salondan ayrılmanız olası bir alternatiften .
Nitekim o ya da bu şekilde , bahsi geçen devler vardı , var olacaklar ve maalesef gerçekler .
burcinaygun@gmail.com
