Antlers ( Boynuzlar ) ,  Guillermo del Toro yapımcılığında ( ve vizyonunda ) bir Scott Cooper korkusu .
Scott Cooper takibimde olan bir sinemacı , buna sebep olan çok sevdiğim bir filmi Hostiles’ı çekti ve gelecekte yapacağı işler için radarıma girdi ancak korku sineması meraklıları umutlanmasın , dağ fare doğuruyor .
Film , Nick Antosca'nın The Quiet Boy adlı kısa öyküsünden uyarlanmış ve ne yazık ki o kısa hikâyeyi sündürerek uzun metraja çevirmekten ve etkileyici bir yaratık tasarımı sunmaktan başka pek bir numarası yok .

Boynuzlar , gizemli ve içine kapanık bir öğrenciyle iletişim kurmaya çalışan genç bir öğretmenin hikayesini konu ediyor .
Julia , “meraklı bir başkarakteriniz yoksa korku filmi çekemezsiniz” önermesine uygun bir karakter .
Julia , Oregon'un sakin , küçük bir kasabasında öğretmenlik yaparken baba tacizi içeren çocukluk anılarıyla da mücadele ediyor .
Gizemli bir öğrenci olan Lucas ile yakınlaşmaya çalışan Julia , kasabanın polis şefi olan ( ve aynı tacizden mustarip olmasına rağmen hayata tutunabilen ) erkek kardeşi ile birlikte öğrencisinin sakladığı sırrı ortaya çıkarmaya çalışıyor .
Ancak Lucas'ın herkesten sakladığı sır , sadece kendisi için değil tüm kasaba için tehlike oluşturacak gibi …

Çok fazla aynılık içermemekle birlikte belki de kadim yaratık korkusu olması sebebiyle , Boynuzlar’ı yıllar önce izlediğım The Relic’e ( 1997 ) benzetiyorum ancak o çok daha iyi genişleyen bir öykülemeye ve güçlü bir finale sahipti .
Boynuzlar ise başarılı görüntü - sanat yönetmenliğine ve tür sinemasının güncel ( ve sakin ) anlatım biçimine sahip olmasına rağmen akılda kalacak bir iş olmaktan uzak .  

Bunun en büyük sebebi , Scott Cooper’ın , bir yaratık - canavar filmi çekme hevesini aile draması yapma tuzağına düşerek terk etmesine bağlıyorum .
Boynuzlar , kıyıda kenarda bir Amerikan kasabası tasviriyle başlıyor .
İş olanakları daralmış , kimsenin yaşamak istemediği , sert iklimli bir kırsal bölge , başarısız sanayileşme denemeleri ve yitirilmiş iş olanakları sonucunda parçalanmış aileler , yetim gibi büyüyen çocuklar , kasabayı yıllar önce terk ettiği halde geri dönenler ve onların çocukluk kâbusları .  

Filmin böyle zengin bir arka plana sahip oluşu , onun klişeden ibaret bir iş olmasını engellemiyor maalesef .
Özünde dehşetle anlatılması gereken , kan - revan içinde bir öykü olan Boynuzlar , bu atalet içinde “biz bunun çok daha iyilerini izledik” dedirten bir işe dönüşüyor .

Daha geniş yazayım ; Kısa öyküde bu temalar şöyle bir geçiliyor ancak Nick Antosca lanete odaklanmayı deniyor ve başarıyor .
Scott Cooper ise laneti zenginleştirip , büyütmek ve dehşeti arttırmak şöyle dursun , toplumcu bir korku filmi çekme hevesinde mi ne , finale kadar seyirciyi Amerikan rüyasının negatifi ile oyalamayı deniyor .
Finale yakın bir noktada aslında tür seyircisinin sevdiği bir canavar filmi çektiğini hatırlıyor ancak o kısmı da aile duygusallığı ile tüketiyor .
Böylelikle eline geçen etkileyici bir Kızılderili laneti filmi ( belki de yeni bir Hayvan Mezarlığı ) çekme şansını da yitiriyor .

Boynuzlar , parçalarıyla son derece etkileyici bir iş ancak bu parçaları arada tutan iyi bir senaryoya ve tempolu bir kurguya sahip değil .
Başladığı noktadan daha sıkıcı bir finalde bitiyor ve seyircinin aldatılmış hissetmesine yol açıyor .
Sağlam bir jumpscare sahnesi dışında korkutmayı başarabildiği tek bir an yok .
Filmdeki karakterler , mekanlar , iklim ve başka her şey sıkıcı ve kasvetli .  

Boynuzlar , bu haliyle bazı tür sineması festivallerinde ilgi görebilir , ödül alabilir ama bu kadar .
Bu filmi ancak , işin arkasındakileri ve ünlerini düşünerek değil , öylesine karşınıza çıkmış bir tür hikayesi olarak izlerseniz sevebilirsiniz .
İyi seyirler …

Murat Tolga Şen
