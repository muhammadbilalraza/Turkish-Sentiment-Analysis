Çizgi roman serilerini sinemaya uyarlamanın başlıca iki zorluğu vardır .
Birincisi , uyarlamaya karar verdiğinize göre bu serinin önemli sayıda seveni var demektir .
Onların zekasına hakaret etmeyecek ve mümkünse beğenecekleri bir film çekmeniz gerekir .
İkincisi , başlı başına bir sanat dalı sayılması gereken çizgi roman dünyasını peliküle taşıma zorunluluğudur .
Süper kahramanları , gündelik hayatın içine sokamazsınız .
Okuyucu zaten içinde bulunduğu dünyadan soyutlandığını hissettiği için bu maceraları sever .
Onlara , bildikleri dünyayı sunamazsınız .
Bu film , iki engeli de aşmayı başarmış , hem de yanında iyi bir senaryo olmamasına karşın .
Meksikalı yönetmen Guillermo Del Toro , ikinci Blade filminde yaptıkları ile Hellboy projesi için doğru isim olabileceğini göstermişti .
Del Toro bu kez , hem teknik yeteneklerini gösterebileceği , hem de dramaya yönelebileceği bir film bulmuş .
Ne var ki kendi yazdığı senaryonun dramatik yönünün zayıflığı kendi yönetmenliğine puan kaybettirmiş .
Kırmızı renkli kahramanımızın kalbini sürekli konuşturuyor ama boş konuşturuyor .
Tema aslında güzel ve bir başka vizyon filmi Shrek 2'dekiyle aynı .
İnsanların kendilerini olduğu gibi kabullenmeleri ve gerçek aşkın da zaten bunu gerektirmesi .
Hellboy da tıpkı diğer süper kahraman öyküleri gibi iyi ile kötünün mücadelesini işliyor .
Oradan geldiği düşünüldüğü için Cehennem Çocuğu diye adlandırılan kahramanımız , kişilik olarak Superman'den çok Spider Man'e yakın duruyor .
Ama biraz yakın , fazla değil .
Herşeyden önce o , kötülük yapması için doğmuş biri ama her kötünün içinde olduğu gibi onun da içinde iyilik var .
İyi kalpli bir profesör ve sevgisini esirgemeyen ( ! ) hükümet sayesinde bu iyilik büyüdükçe büyümüş , sonunda Hellboy kötülere karşı onların silahları ile savaşan biri haline gelmiş .
Yani kötüleri kendi silahlarıyla avlama durumu söz konusu .
Ne var ki , Hellboy'un asıl dert ettiği , dev boyuttaki düşmanları değil , bir türlü söz dinlemeyen yüreciği .
Kalın kırmızı derisinin altında küt küt atan , sevdiği kıza açılmayı bekleyen bir kalp var .
Sevdiği kız da pek normal değil ama Hellboy , kendisine göre daha normal / güzel olduğunu düşünüyor .
En azından boynuzları yok !
Kızın kendisini beğenmediğini biliyor ama bir türlü vazgeçemiyor .
Bu durum , 20 yaşındaki toy kahramanımızı sürekli rahatsız ediyor , dikkatini dağıtıyor , olması gerektiği yer ve zamanı ıskalamasına yol açıyor .
Hellboy ile alev alev tutuştuğu Liz karakteri arasındaki ilişki , filmin sırtını yasladığı başlıca dramatik öğe .
Bunun dışında Hellboy'un , dünyaya gelişindeki travmatik olayı , büyümesi sırasındaki olumsuzlukları ve sivil dünyadan izole edilmiş yaşantısını kafasına pek takmadığını görüyoruz .
Hellboy ve filmin bulabildiği tek sıkıntı bu , aşk .
Kendi adıma söylemeliyim ki , Tim Burton'un ilk iki Batman ( özellikle de ilki ) filminin aşılabileceğini düşünmüyorum .
Kahramanların karizma farklarından söz ediyor değilim .
Yönetmenin karakterle özdeşleşmesinden de söz etmiyorum .
Del Toro bu proje için doğru bir isim .
Çünkü öykü anlatmayı biliyor ve Mimic'ten bu yana dev canavarlarla insanları kapıştırmakta bir hayli yol aldı .
Üstelik Hellboy ile özdeşleşme konusunda da sorunu yok gibi .
Peki sorun ne ?
Sorun , Hellboy'un anlatacak fazla hikayesi olmaması .
Kötülere karşı savaşan süper güçlü bir kahraman ve çirkin olduğu için insanlar tarafından kabullenmiyor .
Hepsi de defalarca işlenmiş dinamikler ve film kötülüğün içindeki " iyilik " ve " insanı insan yapan nedir " gibi soruların ötesine geçemiyor .
Eğer 70'lerde olsaydık belki hayli dolu görünecekti ; ama bu haliyle Hellboy senaryosu , umulan başarının çok uzağında .
O zaman özetlersek , Guillerme Del Toro , bu film için doğru yönetmen ama doğru senarist değil .
Dramatik yapının sığlığı , filmin tamamına zarar veriyor ( hep öyle olmaz mı ? ) .
Drama da komedi gibi , ya tam yapacaksın ya da hiç dokunmayacaksın .
Drama aksayınca , aksiyon örgüsünün zayıflığının göze çarpması önlenemiyor .
Bunun dışında Del Toro , olasılıkla bir seriye dönüşecek hikayeyi anlatmaya iyi bir yerden giriş yapmış görünüyor .
Kahramanın ortaya çıkışını gayet düzgün verdiği gibi , finalin de bu olayla bağlantılı kötü adamlarla gerçekleşmesini sağlıyor .
Kahramanın romantik olması dışında , kedi ve puroya olan sevdası da es geçilmiyor .
Yalnız , Hellboy'un mizah anlayışı pek gıdıklamıyor .
Öğrenmeye devam eden kahramanımızın , puronun kibritle yakılmasının artılarını öğrendiği sahne ise hoş .
Güzel ve çirkin hikayesine aşina bir isim aslında başrol oyuncusu Ron Perlman .
Yıllar önce televizyonda Linda Hamilton'ın karşısında gördüğümüz aslan görünüşlü / yürekli adam Perlman'dan başkası değildi .
Hellboy , sanki ona bakılarak çizilmiş bir tip aslında .
Her gün 5 saate yakın makyaj yapılması gereksiz sanki .
Belli ki , aktör bu filmde makyajdan çok , güzel ve çirkin arasındaki aşk temasını işleyecek güzel repliklere ihtiyaç duymuş .
Ama o replikler gelmemiş bir türlü .
" Görüntüm için yapabileceğim bir şey yok . Sadece hep böyle yakışıklı kalacağıma ve senden asla vazgeçmeyeceğime söz verebilirim " .
Laf mı bu ?
Şöyle olabilirdi ; " Maalesef sana olan aşkımı anlatabilecek replikler yok elimde . İki şey için söz verebilirim ; önce senaristi öldüreceğim sonra da senin fotoğrafını çekeceğim " .
Hep diyoruz ya , senaryo önemli bir şey değildir , herşeydir .
Yetenekli bir yönetmen , iyi oyuncular , başarılı işçilik , ama kötü senaryo yüzünden hepsi can çekişiyor .
Ron Perlman'ın hatırına şöyle bitirebiliriz , Hellboy , kötü bir senaryosu olan iyi bir film , ne kadar iyi olabilirse .
