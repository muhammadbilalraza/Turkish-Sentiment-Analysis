Geçtiğimiz yılın büyük gişe hiti Avengers bize şunu gösterdi ki ; hepimiz Marvel'in yeni dönem büyük blockbuster planının parçalarıyız .
Takipçi kitlesi garanti olan ana kahramanlar dışında , kendisi için film yapılmasından kaçınılmayacak o kadar çok yan karakter var ki , bu büyük plan sonsuza kadar sürebilir .
Çok yakından tanıdığımız ve her billboard'da görmeye alıştığımız ' Hedef 2023 ' gibi ; ' Hedef sonsuzluk ! ' ve dolayısıyla daha çok para .
Neredeyse her devam filmi gibi , daha büyük , daha gösterişçi , daha eğlenceli olma amacıyla yola çıkan Thor : The Dark World , ilk filmin bütün bu konularda kaçak oynamasının avantajlarını kendini yormadan kullanıyor .
Kenneth Branagh'ın geçmişinden gelen Shakespeare sevdasını oturaklı bir biçimde içine kattığı Thor , işin aksiyon yönünü biraz rafta unutmuştu .
Game of Thrones , madde Men , Sopranos gibi kalburüstü TV dizilerinde yönetmenlik yapan Alan Taylor  ise çektiği filmin farkındalığıyla işin içine bambaşka öğeler katmaktan geri kalmamış .
Shakespeare'yen tonu kısık ateşte tutarak daha ziyade Tolkien öykünmelerine başvuran Thor : The Dark World , Karanlık Elflerin lordu Malekith ( Christopher Eccleston ) ' in yarım kalmış bir hesabı kapatmak için Asgard'a saldırması esasına dayalı .
Bu sırada Thor ( Chris Hemsworth ) , dünyalar arası savaşları bitirmekle , güvenilmez kardeşi Loki ( Tom Hiddleston ) ise Asgard zindanlarında kitap okumakla meşgul .
Thor'un dünyadaki sevdiceği Jane Foster ( Natalie Portman ) ' ın meraklılığına kurban giderek Malekith'in intikamını tamamlayacak gücü ortaya çıkarmasıyla , tehdit unsuru Asgard'la kalmayıp bütün evrene sıçrıyor ve Thor varolan her şeyi kurtarmak için çekicini kullanmaya başlıyor .
Şunu belirtmek gerek ki , filmin yaratıcılarının Thor ve çekici hakkında bizi şaşkınlığa uğratıcı yeni şeyler söylemek gibi bir derdi yok .
Bunun yerine , tercihlerin eşit düzeyde harmanlanmasıyla nasıl başarıya ulaşılacağı konusunda ders niteliğinde bir film Thor : The Dark World .
Daha karanlık bir evren oluşturmayı seçen Taylor , Asgard'ın o renkliliğinden taviz vermiyor mesela .
Asgard ve Svartalfheim'i mekan bellemek konusunda tarafsız davranıyor , Londra'nın işin içine katılmasıyla üç ana mekanlı bir hikaye kurmuş oluyor .
Thor : The Dark World'ün asıl başarısı ise türler arasında kurduğu dengede gizli .
Aksiyon ve süperkahraman filmi gerekliliklerini sonuna kadar kullanan filmin melodram ve komedi arasında gidip geldiği anlar var .
Umutsuz anlara kapılmanızın yanı sıra sesli gülmelere olanak tanıyan ciddi bir mizah duygusu filme yayılmış durumda .
Thor ve Loki arasındaki bolca göndermeli sohbetlerini , ilk filmin pek ön plana çıkmayan karakteri Darcy ( Kat Dennings ) ' nin vur - kaçlarını ve yeni nüdist Dr .
Erik Selvig ( Stellan Skarsgård ) ' in boş bakışlarını izlemek oldukça keyifli .
Bir de romantizm var tabii .
Thor'un ciddi anlamda çuvalladığı anlar üçlü aşk hikayesinde ortaya çıkıyor .
Başlarda önemli bir karaktermiş gibi bize sunulan Sif ( Jaimie Alexander ) , savaşçı güzelliğiyle Jane'den rol kapacak diye düşünüyor ama yanılıyoruz .
Zira güzelim kadın ortadan kayboluyor , Jane etrafta dilediği gibi at koşturuyor .
Özelinde filmin finalindeki dünyalar arası epik dövüş , genelinde de filmin bütününe yayılmış abartılı özel efekt kullanımı biraz yorucu .
Kimi anlarda bir animasyon izliyormuş hissi yaratan bu çılgınlık , teknik açıdan problem barındırmasa da , 3D'nin de yardımıyla beyninizi kavuruyor .
Bir tarafın kılıçlarla , bir tarafın lazer silahı ve değişik tipteki 3D dostu cephanelerle saldırdığı savaş sahneleri binbir türlü ışık oyununa sahne oluyor .
Sokak aralarında açılan 7D , 8D , ' alabildiğine D ' klip salonlarındaki ' sadece ' karambole oynayan görüntüleri hatırlatıyor , kandırıldığınızı hissediyorsunuz .
Her Marvel filminde olduğu gibi film bittiğinde koltuklarınızdan kalkmamanızı , harika illüstrasyonlar eşliğindeki kapanış jeneriğinin bitişini beklemenizi ve iki sürpriz sahneyi kaçırmamanızı tavsiye ederim .
Film bitmeden perdeyi karartan bir makinistiniz varsa , onun için iki çift laf hazırlayın . twitter : firatatac / firat_atac@hotmail.com
