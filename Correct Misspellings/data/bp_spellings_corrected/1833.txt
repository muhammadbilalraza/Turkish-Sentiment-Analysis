Yönetmen ve senarist Darius Marder 2018 yılının Ağustos ayında Massachusetts , Boston civarında çekimlere başladığında ,  Sound of Metal filminin ancak bir avuç şanslı festival kitlesi tarafından kayda değer sinema salonu koşullarında izlenebileceğini elbette tahmin etmezdi .
Ya da 2019’un sonbaharında Toronto’da dünya prömiyerini yapıp alkışları aldıktan sonra vizyon için uzun ve sancılı bir pandemi dönemini bekleyeceğini ve nihayetinde filminin daha geniş seyirci kitleleri tarafından – her ne kadar Toronto’da satışı yapılmış dahi olsa - sadece Amazon Prime ‘ekranlarında’ izlenebileceğine muhtemelen ihtimal vermezdi .
Darius Marder kardeşi Abraham Marder ile senaryo yazım sürecindeyken , 4 haftalık çekimler aşamasında ve de post - prodüksiyonda müthiş bir ses kurgusuna imza atarken , muhtemelen filminin tüm duygusunu verecek teknik gösterim koşullarında izlenmesini hayal ediyordu .
Her ne kadar sosyal sorumluluk vasfını yerine getirerek çevrimiçinde daha çok sayıda seyirciye ulaşmış olsa da , ortalama olarak 15-17 inç ekran ve dizüstü bilgisayarın hoparlör çıkışından çok çok daha fazlasını hak eden bir ‘sinema’ filmi karşımızdaki !
Şahsen geçen yazın bombası Tenet’i değil ama Türkçesi ile Metalin Sesi filmini salonda seyredememek bu pandemi sürecinin sinemasal açıdan en yazık kaybı oldu benim adıma …     Karantina günlerinde artık klasikleşmiş ahımızı yaktıktan sonra , filmin bizatihi kendisine dönelim .
Başrollerini son dönemin çıkış yakalayan ödüllü iki ismi Riz Ahmed ve Olivia Cooke’un paylaştığı yapımın seyirciyi kolayca içine çeken bir senaryosu var ; sevgilisiyle ( Lou ) 2 kişilik mini bir grubu olan ve metal müzik yapan bir davulcu ( Ruben ) bir gün aniden duyamamaya başlar ve sadece saatler içerisinde gitgide sağır olur !
Hayatını yollarda , karavanıyla turne yaparak kazanan bir müzisyen için daha büyük bir kabus olamaz herhalde …
Henüz daha 10. dakikasında seyirciyi vakumlayarak içine çeken bu senaryo çatışması , omurgasını da sağlam karakter kurgularına yasladığından ucuza kaçmıyor ve yer yer haklı sessizliğine rağmen iki saatlik süresiyle doyurucu bir seyirlik ortaya koyuyor .
Zira Ruben’in ve sevgilisi Lou’nun yollarının bu ‘çingene hayatında’ kesişmesi tesadüf değil .
Her ikisinin de geçmişe dayalı ve nihayeti sert sonuçlanan travmaları mevcut . ‘Sağır olmak’ gibi hem fiziki hem manevi boyutu olan ciddi bir kırılma her ikisinin de travmalarını tetiklemeye oldukça müsait bir ortam .
Bu noktada araya mecburi ayrılık giriyor ve Ruben , kendisi de sonradan duyma yetisini kaybeden Joe’nun ( Paul Raci ) yöneticiliğini yaptığı bir türlü duyma engelliler okuluna yerleşiyor .
Film bu noktada ikinci bir dönüş alıp , herhangi bir topluluğun parçası olmaya oldukça uzak görünen Ruben’i tabiri caizse zorunlu bir ‘survivor’ moduna sokuyor .
O iletişim bir şekilde kurulacak , o alfabe öğrenilecek …
Öte yandan karakter dönüşümü Ruben’in salt işaret dilini öğrenmesiyle sınırlı kalmıyor .
Önyargılı olduğu ve reddettiği her açmazı bir şekilde kırmayı , hayat ile yüzleşip orta yolu bulmayı başarıyor baş karakterimiz .
İster kaydıraktaki hissedilen ritim duygusu sahnesiyle olsun , ister finaldeki muhteşem tiz kilise çanıyla .
Karakterin omuzlarında yükselen bir yapı açısından Riz Ahmed’in oyunculuğu pürüzsüz .
İsyan sahneleri dahil hiçbir abartı yok , özellikle filmin erken açılan ikinci yarısında karakterin beden dili muazzam .
Ayrıca , Olivia Cooke’un kısa süreli görünen ama hakkıyla canlandırdığı Lou da belli bir karakter dönüşümü yaşıyor ama onun babasıyla olan ilişkisini düzeltmesinin kendisinden kaynaklı bir dinamiğini , yine muhtemelen kasıtlı olarak vermiyor bize Marder .
Bir detayı daha ekleyelim , gerçek hayatta kendisi değil ama anne ve babası duyma engelli olan Paul Raci’nin canlandırdığı Joe’yu Vietnam Savaşı’nda sağır olan , sonrasında alkolizm ile kendi hayatını altüst eden bir postwar travmalı karakter olarak izliyoruz .
Marder Kardeşler film içerisinde bu detayın altını kalın çizgilerle çizmese de , sosyolojik karşılığı olan bir karakter kurgulayarak aslında savaş sonrası travmaların Amerikan toplumunun en ince sinir uçlarına kadar nüfuz ettiğini gösteriyorlar .
Ana kadro dışında filmin büyük bölümünde izlediğimiz duyma engelli karakterlerin gerçek kişiler arasından oyuncu kadrosuna dahil edildiğini ve bu sayede filmin gerçeklik duygusunun birkaç çıta yükseldiğini özellikle belirtelim .
Darius Marder tüm bu oyuncu seçimlerinin işitme engelli bireylerin dünyasını gerçekçi biçimde yansıtmak adına bilinçli tercihler olduğunu ifade ediyor .
Giriş paragrafında ses tekniğine kısaca değinmiştik ; 10. dakikadan itibaren Ruben ile birlikte seyirci de gitgide duyma yetisini kaybediyor , karakter ile bağımız tam bu noktada başlıyor .
Başta bizim akşamdan kalma kulak çınlaması olarak adlandıracağımız tiz bir sese ve sonrasında gelen sessizliğe Ruben aniden gömülürken , seyirci dışarıdan bir kulak olarak işitme engelliler okulundaki aslında her şeye şahit oluyor .
Yuvarlak masadaki yemek sahnelerinden , çocukların ritim eğitimine kadar tüm ses kurgusu muazzam .
Öte yandan sesin yanı sıra , görüntü yönetmenliğinin de anlatım dili olarak kullanıldığı bir film Sound of Metal .
Özellikle erken gün doğumu sahneleri , Ruben’in değişime direnen ruh hali ile müthiş bir tezatlık kuruyor .
Uzun lafın kısası adıyla da kendi başına yeterince ironik olan Metalin Sesi filmi , Amazon Prime’ın Aralık ayındaki en güçlü seyir seçeneklerinden biri .
Yönetmen Marder’ın bir röportajındaki şu sözlerine kulak verip seyretmek de olası ; “Bu bir uyanışın filmi .
Pek çok insan sağır olmayı fiziki bir engel olarak görüyor .
Bu durumun gerçekte bir yaşam kültürü olduğunu anlamıyoruz … ”
Evde , sinemayla ve sağlıkla kalın !
