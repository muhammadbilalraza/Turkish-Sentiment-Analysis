Yönetmenliğini Abderrahmane Sissako’nun yaptığı ve başrollerinde Ahmed Ibrahim dit , Toulou Kiki , Abel Jafri , Hichem Yacoubi , Kettly Noël , Fatoumata Diawara’nın oynadığı Timbuktu , benim “kesit sineması” diye adlandırdığım , karakterlerin yaşadıklarını , o anları görselleştirerek bir belgesel kamerası sakinliğiyle aktaran , kurguyu ve anlamlandırmayı seyirciye bırakan bir film yapma anlayışının örneklerinden hatta bu konuda gördüğüm en iyi filmlerden biri olduğunu da söyleyebilirim rahatlıkla …
Timbuktu , Afrika’nın batısında , Azavad'da bulunan eski bir şehir .
Kur'an üzerine çalışmalar yapan Sankore Üniversitesi ve diğer medreseleriyle ünlü .
15 ve 16. yüzyıllarda İslam'ın Afrika'da yayılmasında önemli bir entelektüel ve ruhsal merkezi olmuş .
Film , İslam dininin akılla yorumlandığı topraklara katı bir şeriat rejiminin gelmesiyle yaşananlara odaklanıyor .
Filmin en önemli karakteri olan Kidane , çölde karısı Satima , kızı Toya ve 12 yaşındaki çobanları Issan ile birlikte kendi halinde bir hayat yaşıyor .
Çölün cahil insanlara kattığı bilgelik en çok da karısı Satima’ya geçmiş , hayatı olması gerektiği gibi , başlarına geleni de kabullenerek yaşıyorlar , bir gün Kidane’ın ineklerinden biri yanlışlıkla nehirde balıkçı Amadou’nun ağlarına takılıyor , iki adamı karşı karşıya getiren bu durum bir felaketle sonuçlanacak çünkü Timbuktu’ya , ithal edilmiş bir rejim olduğunun altı özellikle çizilen şeriat rejimi gelmiştir .
Filmin süresi boyunca asıl anlatmak istediği şey şu ; bizler , insanlar , kötü değiliz ama bazen iktidar hevesi sonuçları kötü olabilecek kurallara yol açabiliyor .
Bu “kural koyma” hadisesinin önü de çok açık .
İslam adına şeriatı getiren insanlar aslında dinle en büyük çelişkiyi yaşıyorlar .
Filmdeki imamın , şeriat önderiyle konuştuğu sekanslarda iyice ortaya çıkıyor bu durum .
Kuran yüzyıllar önce yazılmış bir kutsal metin ancak yorumlama ve uygulama farkları yüzünden insanların hayatını kolaylaştırmak yerine zorlaştıran bir şeye dönüşüyor din , bunun sorumlusu da Kuran değil onu kendi yönetme arzusuna göre yorumlayanlar …
Bir mücahitle zorla evlendirilen kızın duruşmasının görüldüğü sekansta ; imam bunun Kuran'a ve dine aykırı olduğunu söylerken , şeriatçı lider de yaptıklarını yine aynı kutsal kitaba dayandırarak doğruluyor .
Neyin doğru neyin yanlış olduğunu anlamamız için de insanların dua ettiği mescide ayakkabılarla ve silahlarla giren mücahitleri gösteriyor bize film …
Tanrının evine silahla girenler aslında onun buyruklarına uymak için değil , kendi emrettiklerini uygulatmak için gelmişlerdir .
En sert eleştiriyi de filmin daha başında yapıyor yönetmen .
Bir pikaba doluşan ( Japon firmaları bu pikapları onlar için özel olarak üretiyor sanki , öylesine popüler ) mücahitler , ellerindeki otomatik silahlarla bir çöl ceylanını kovalıyorlar , öldürmek için ateş etmiyorlar ama önce iyice yormanın peşindeler , çünkü bu onlar için bir eğlence halini almış , içlerinden biri “yorulunca öldürürsün” diyor .
İşte şeriatla yönetilen ülkelerde de yönetenler halklara bunu yapıyor .
Öldürmeden önce yaşamdan vazgeçecek kadar yoruyorlar insanları , filmde Kidane’ın başına gelen de bu …
Abderrahmane Sissako , Timbuktu filminde şunu söylüyor ; dünyada kötülük olması için kötü insanlara gerek yok , sıradan insanlar yönetme arzusuyla donanınca kötülüğü hepimize getirirler .
Gerçekten de öyle oluyor ; mücahitler kendi aralarında futboldan konuşurken , öte yandan top oynanmasını yasaklıyorlar .
Filmin en muhteşem anında Timbuktu’lu gençler olmayan bir topla maç yapıyorlar .
Artık her şey yasak , müzik çalınması ve hatta pazarda balık satan bir kadının ellerinin görünmesi bile …
Bu kadar baskılama en sonunda isyanı getirir demeyi de ihmal etmiyor filmin senaryosu ama bütün bunları bir çöl kadar sakin yapıyor .
En sevdiğim tarafı da bu oldu filmin …
Tekbir getirerek ( Allah tekdir demek ) bir çocuğun başını da okşayabilirsiniz , bir adamın kellesini de kesebilirsiniz .
Yorumlayan , doğruya ya da yanlışa ulaşan her zaman insandır .
Timbuktu bunu o kadar muhteşem bir şekilde sinemalaştırmış ki , etkilenmemek imkansız .
Pek çok festivalde önemli ödüller kazanan ve bu yılın Oscar’larında , “yabacı film” dalında aday olan Timbuktu , çölün rüzgarına karışmadan önce yürek dağlayan bir Afrika melodisi gibi …
Mutlaka izleyin ! murattolga@gmail.com
