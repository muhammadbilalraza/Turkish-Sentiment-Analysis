Neden varız ?
Ne anlamı var ?
İnsanlığın binlerce yıldır biriktirip önümüze yığdığı , tümhayatımız boyunca boğuşmak zorunda kaldığımız somut - soyut bilgiler , kavramlar , inanç - politika sistemleri , estetik , ahlak , mantık ve tümünün karmaşık incelemeleri / açıklamaları ne işimize yarıyor ?
Bir gün gelip , varoluşumuzun karanlık kuyusunun diplerinde mutsuzluktan boğulmak üzereyken bizi kurtarabilecekler mi ?
Yaşama yeniden bağlanmak ve dünyada zerre kadar da olsa bir fark yaratmak için aklımızı devre dışı bırakıp eyleme geçtiğimizde , tesadüflerle örülen anlamsız bir kader içinde sürüklendiğimizi er ya da geç anlamıyor muyuz ?
1 Aralık'ta 80 yaşını tamamlayacak olan ve sanırım sinemada ruh - beden yaşı ilerledikçe beyni yenilenen tek örnek olan Woody Allen , varoluşsal tüm büyük soruları mizahın ya da dramın entrikaları içinden geçirerek sormaya devam ediyor .
Sonuçta , doğaldır ki , hepimizle oyun oynayan bu kozmik şakaya zekasıyla karşılık veriyor ; asla değişmeyen temel insan güdüleri ve zaaflarını temel alarak seyirciyi şaşırtmayı sürdürüyor .
" Mantıksız Adam " ın ( Irrational Man ) kısa öyküsünü okuyanlar , ana karakter olan Abe'in ( Joaquin Phoenix ) felsefe profesörü olduğunu öğrendiklerinde , hikayenin karmaşık diyaloglar ve tartışan bir yapısı olduğunu zannederler .
Ancak ilk paragrafta ipuçlarını vermeye çalıştığım gibi , Abe dibe vurmuş , hayattan zevk almayı ve umudu kesmiş , yılgın , alkol bağımlısı , iktidarsız bir adam olduğundan , felsefe konuşmak gibi bir niyeti de yoktur !
Allen , Søren Kierkegaard  gibi , Immanuel Kant gibi filozoflara değinse de , esas itibariyle , Abe'in kişiliğinde , karamsarlığın her geçen gün arttığı bir dünyadaki çaresizliğimizin dramatik yanlarıyla ilgileniyor .
Abe , ilk derste , felsefenin gerçek yaşamdaki zor sorulara yanıt vermeyen bir lafazanlık olduğunu söyler ( zaten okuldan mezun olup düzenin çarklarına kapılan kim felsefe düşünür ki ? ) !
Küçük bir kasabada yer alan üniversiteye gelmiştir .
Çapkınlıkları , eksantrikliği , hakkındaki tuhaf bilgiler kendisinden önce üniversite çevresine yayılmış olsa da , o tamamıyla amaçsız ve çökmüş vaziyettedir .
Bir eylemci ve bir gönüllü olarak sorunlu bölgelerde insanlara yardım etmeye çalışan , ancak bu gezegende hiç bir şeyin değiştirilemeyeceğinin farkına varan Abe'in bakış açısı , bu kasabadakilerin anlayamayacakları bir yerdedir .
Ancak , bir rastlantı ve bir kısmet yeni bir oyun kurar .
Abe ile yakın ilişki kuran iki kadın , sıkıcı evliliğinden kurtulmak için risk almaya hazır olan profesör Rita ( Parker Posey  ) ile sevgilisine rağmen yeni hocasıyla ' tamamlanacağını ' zanneden zeki Jill de ( Emma Stone ) , bilmeden bu oyunun parçası olurlar .
Allen , fiziksel olarak da bir değişiklik gerçekleştirmiş Joaquin Phoenix ' in performansıyla , Abe'in yer aldığı her sahneye huzursuzluk yüklüyor .
Felsefe sözcüğünün ağırlığı altında küçük kasaba ahlakıyla dalga geçerken , alttan alta insan doğasının suça yatkınlığının önünü açıyor .
Seyirciyi inandırıp , ikna ediyor , hatta suç ortağı yapıyor .
Gerçek hayatın acımasız yüzü ve sürprizleriyle , bir defa daha , varoluşsal sorulara manalı tek bir yanıt ' veremiyor ' ! '
Düzensiz düzenin ' tuhaflığı , karanlığı ve karışıklığı içinde , bizleri en çıplak halimizle yüzleştiriyor .
