Bazı aksiyon filmlerinin oyuncu kadrosunda taze Oscar galiplerini görmek çok rastlanılır bir durum oldu .
Leaving Las Vegas ile ödülü kucaklayan Nicolas Cage , peşpeşe Kaya , Con Air gibi aksiyon filmlerinde oynadı .
Kesişen Yollar'daki cesur oyunuyla Oscar kazanan Halle Berry'yi Kedi Kadın kılığında görmekte de gecikmedik .
Bu kez bir başka siyah oyuncu , Jamie Foxx , Ray zaferinden hemen sonra bir aksiyon filminde rol almayı tercih etti .
Ünlü oyuncuların film takvimlerine baktığınızda bazen 2-3 yıl sonrasına kadar her şeyin planlandığını görürsünüz .
Örneğin , Jamiee Fox , 2007 yılında gösterime girmesi planlanan yeni Michael Mann filmindeki yerini şimdiden ayırtmış görünüyor .
Oyuncuların bu denli programlı çalışmalarında , daha fazla filmde oynayabilme kaygısı yatıyor .
Ayrıca ileride patlayacağını düşündükleri bazı sürpriz projeler çıktığında da onları kaçırmamaları mümkün olabiliyor .
Bugün ortalama bir Hollywood yapımının çekim süreci 8-10 haftadan 4-6 haftaya kadar düşmüş durumda .
Çekim sürecinin düşmesi , ön hazırlık süresinin artmasıyla orantılı .
Foxx'un üçüncü derecede önemli bir rolde yer alarak bizleri bir parça şaşırttığı Görünmez Savaşçı'da da durum böyle .
Sadece görkemli hangar patlaması sahnesinin ön hazırlığı bile 4 ay sürmüş baksanıza .
Konusu o kadar da ilgimizi çekmediği halde yönetmeninden dolayı bu filmi takip listemize almıştık .
Hızlı ve Öfkeli'yi çeken , sonra bu filmin devamı yerine X'i yöneten Rob Cohen , " sinemada hız " deyince akla gelen ilk isimlerden artık .
Tabii hız ile tempoyu karıştırmamak gerek .
Cohen sadece hızlı aksiyon sahneleri çekmiyor , filmlerinin temposunu da elinde tutmayı beceriyor .
Jan De mont ve Michael Bay gibi o da , kendi tekniklerini filmlerinde kullanan , bilgisayarlarla arası iyi bir yönetmen .
Üstelik filmlerine patlamalar yerleştirme arzusu bakımından John Woo'dan aşağı kalır yanı da yok .
Ama onu bütün bu isimlerden - daha iyi yapan değil - ayıran bir özelliği var .
Örneğin , kendi adıyla anılan kamera sistemini geliştiren , aksiyon sahnelerinde kameralarını her seferinde doğru yerlere koyan , kurgu masasındaki hüneriyle de aksiyonun geometrik devamlılığını sağlayan Michael Bay'in bir türlü yapamadığı bir şey var onda : senaryoya ve karakterlerine önem vermek .
Herhangi birinin elinde sıradan olmanın ötesine geçemeyecek senaryoları , karakter işleyişine verdiği önem sayesinde izlenebilir kılma gibi bir yeteneği var bu adamın .
Hızlı ve Öfkeli'nin başlarında Vin Diesel'i , arkasında olup bitene sırtını dönmüş bir şekilde görürüz .
Michael Mann'in Manhunter'da Hannibal Lecter'ı resmederken sık sık tercih ettiği bir plan bu .
Bu plan sayesinde , karakterin güçlü olduğu vurgulanır ve seyirci daha farkına bile varamadan bu vurguyla vurulur .
Cohen , karakter işleyişi ve onları sevdirmedeki yeteneğini X'de de sürdürür .
Yine Diesel'in oynadığı baş karakter , video oyunları ve motorlu oyuncakların müptelası bir kuşağı , senaryo yönetiminin izlerini taşıyan " cool " replik ve tavırlarıyla kendisine hayran bırakır .
Diesel'in , yatağında kendisini bekleyen kızı gördüğünde " ülkem için neler yapmam " deyişini unutmak mümkün mü ?
Cohen işte böyle biri .
Otomobilleri ve uçakları hızlı hareket ediyormuş gibi göstermek için kafa patlatırken , senaryoya ve karakterlerine de aynı önemi verdiği için dikkat çekici bir isim .
Bu yüzden , aksiyon türü içinde ayrıksı bir yerde duruyor .
Yönetmenin Stallone'nin adıyla öne çıkan 1996 tarihli filmi Daylight'ta da karakterler üzerinde nasıl ısrarla durduğunu , hatta klasik bir Stallone aksiyonu bekleyenleri bu nedenle hayal kırıklığına uğrattığını unutmayalım .
Görünmez Savaşçı'yaa dönecek olursak .
Hızlı yönetmenimizin yeni oyuncağını da başarıyla kullandığını gönül rahatlığıyla söyleyebiliriz .
Gönlümüz rahat , çünkü yönetmenin bizi şaşırtmadığı , üzmediği , farklı kıldığı , beklentilerimizi karşılayan bir film var karşımızda .
Beklentimiz neydi peki ; Google Earth'vari sayısal zoom'lar , tamamıyla gerçek patlamalar , doyurucu aksiyon .
Tüm bu konularda Görünmez Savaşçı , üzerine düşeni yapıyor , görevden başarıyla dönüyor .
Görsel ve işitsel yönden iddialı bir uçuş simülasyonu değil de " bir film izlediğimizi " hatırladığımızda ise bazı eksik noktalar ortaya çıkıyor tabii .
B elirtmemiz gerekir ki , karakterler üzerinde çalışma konusunda Cohen bu kez fazla vakit bulamamış .
Pilotları oynayan oyuncuların kokpit içinde gerçekten savrulmalarını sağlayan " yalpa çemberi " filmin asıl başrol oyuncusu diyebiliriz .
Cohen'in bizzat emek verdiği ve ilk kez bu filmde kullanılan teknoloji , hem oyuncuları hem de seyircileri gerçek bir savaş simülasyonunun içine sokuyor .
Bu tekniği gösterme konusunda yapımcılar ve yönetmen o denli istekli ki , geriye de fazla bir şey kalmıyor .
Filmin konusunu okuyanlar bilirler , başroldeki üç pilot , yapay zekanın yol açtığı sorunlarla mücadele etmek zorunda kalıyor .
Yapay zekadan kasıt , Amerikan Ordusunun bizzat destek verdiği , toplumun da destek vermesini istediği insansız savaş uçağı projesi .
Adı kısaca EDI ( En Derin İstilacı ) olarak kısaltılan bu uçakla yaratılmak istenen gerilim ise asla başarıya ulaşamıyor .
Konuşan bir yapay zeka ile her karşılaştığımızda 2001 : Uzay Macerası'nın eşsiz HAL'ini hatırlarız .
Oysa EDI ; Kırmızı Gezegen'de kontrolden çıkan robot kadar bile korkutucu olmayı başaramıyor .
Yapay zekanın gerilim yaratma konusunda yetersiz kalması , bir başarısızlıktan çok bir tercih de olabilir .
Zira , gerçekten de bu konuda büyük yatırımlar yapan Amerikan Donanması , resmen destek verdikleri bir filmde , projelerini baltalayacak bir mesajın verilmesini istememiş olabilir .
Cohen ve ekibi de bunun farkında olacak ki , film bir süre sonra " yapay zeka gerilimi " nden sıyrılıp Kuzey Kore'den asker kurtarma operasyonuyla devam ediyor .
Keşke , yapay zeka filmde başarılı bir gerilim unsuru olarak kullanılsaydı da , EDI'deki değişimi gerçek bir karakter dönüşümü olarak görebilseydik .
Cohen'in ilgilenmeye zaman bulamadığı karakterlerden en önemlisini , ekip liderini Josh Lucas oynuyor .
Beni Unutma ve Hulk gibi filmlerden aşina olduğumuz aktör , karakteri oluşturmayı bir türlü başaramayan senaristin elinden kalemi alıp , egosu yüksek bir savaş pilotu portresi çizmeyi başarıyor .
Bu oyuncunun yer yer Ralph Fiennes'i hatırlatan bir havası olduğunu da not düşelim .
Sevgili Jamiee Foxx'un , Ray'den hemen sonra bir aksiyon filminde oynamak istemesini anlasak bile neden bir yan rol tercih ettiğini düşünmeden edemiyoruz .
Çekimlerin yapıldığı Avustralya'yı bedava gezmek için olabilir mi ?
Filmin tek kadın karakteri olarak izlediğimiz Jessica Biel ise hemen her aksiyonda olduğu gibi , düzgün fiziğini sergileme dışında birşeyler yapma imkanı bulamıyor .
Gelecek vaat eden genç aktrislerin , aptal gençlik komedileri veya çabuk unutulacak aksiyon filmleri dışındaki türlerde de oynamak için çaba harcamaları gerekiyor artık .
Tüm bu hız , karmaşa içerisinde bir yerlerde ekip lideri Ben'in sarf ettiği bir söz akıllarda kalıyor : " Ya bir gün her yere EDI'leri gönderirsek ? " .
Amerikan ordusunun ilk aşama olarak savaş uçaklarında çoktan uygulamaya soktuğu insansız savaş uçakları konusu önemli bir mesele .
Savaşın bir video oyununa dönüşmesi meselesi .
Savaşta gerçek insanlar ölüyor ve onları öldürenler bir gün gelip sadece bir video oyunundaki kadar umursamaz olabilirler .
Belki de çoktan oldular .
EDI'nin , Michael Moore'un belgeselindeki ABD'li askerler gibi savaş moduna geçtiğinde sert rock parçaları dinlemesi rastlantı olabilir mi ?
Dahası ABD'nin bu oyunu ölümsüz ( god mode ) olarak bitirme şansı da bulunuyor ve bu açıkça hile anlamına geliyor .
Amerika , düşmanını görünmeden , dünyanın herhangi bir yerinde vurmak istiyor .
Bu açıdan bakılınca , filmi Amerikan ordusunun gücünün nerelere ulaştığını gösteren bir propaganda olarak da görmek mümkün .
Ama filmden çıkıp Ben'in o sözleri aklımızda kalabiliyorsa , savaş ve aşırı güç konularındaki eleştirel bakış açımızı destekleyen birşey bulduğumuz hissine kapılıyorsak , lütfen bari bu kez kolaycılığa kaçmayalım .
Filmi bir propaganda olarak toptan reddetmek yerine , en azından bizlere bunları düşündürecek kadar bile olsa dürüstlük içerdiği için teşekkür edelim .
