Animasyon yapımlar son 15 yıllık zaman diliminde adeta seviye atladı desek yanlış olmaz .
Çocuklara yönelik çizgi filmler oldukları algısından kurtulan yapımlar artık gençlere ve hatta yetişkinlere de sunulabilecek yapımlara dönüştüler .
Bu stratejiyle çekilen kimi yapımlar adeta dibe batarken , kimileri de başarıyla parlayarak seri halinde devam ettiler .
Buz Devri de bu başarısını düzenli olarak devam ettirebilen animasyon serilerinden biri olarak öne çıkıyor .
Kung Fu Panda ve Oyuncak Hikayesi gibi başarılı animasyon serilerinin yanında ismi es geçilemeyecek olan seri bu kez 5. devam halkasıyla seyircilerle buluşuyor .
Başarılı serinin yeni devam halkasında yönetmen koltuğuna serinin 3. filminden beri ortak yönetmenlerden biri olarak her filmde yer alan Mike Thurmeier oturuyor .
Filmin yönetmenliğini üstlenen 2. isim ise serinin ilk filminin senaryosunda kalem oynatan , 2. ve 3. filmlerinde de animasyon ve görsel efekt süpervizörlüğünü üstlenen Galen T. Chu .
Yani filmin yönetmenleri seriye bir hayli aşina ve seriyi benimsemiş isimlerden oluşuyor .
Böylece her yönetmenle gelen değişik bakış açısı kopuklukları da ortadan kalkmış oluyor .
Buz Devri serisi belki de animasyon serileri arasında seslendirme açısından hem orijinal , hem de dublaj kadrosu olarak çifte başarıyı yakalayan nadir serilerden biri .
Mamut Manny'ye Ali Poyrazoğlu'nun tok sesi , yırtıcı ama altın kalpli kaplan Diego'ya da Haluk Bilginer'in sisli sesi çok yakışıyor .
Öyle ki kimi izleyiciler filmi orijinal dili yerine dublajlı olarak seyretmek isteyebilir .
Buz Devri'nin 5. devam halkasında elbette ki her şey Scrat ile başlıyor .
Dünya üzerindeki bütün değişimleri başlatan karakter olarak karşımıza çıkan bu meşe palamut aşığı yaratık yine yapacağını yapıyor ve uzayda bir seri asteroid zincirlemesini tetikliyor .
Bunun sonucunda da dünya yeniden tehdit altına giriyor .
Uzay bu sebeplerden bir hayli karışıkken her filmde genişleyen sürümüzü bu filmde daha da genişlerken görüyoruz .
Manny'nin kızı Peaches nişanlısı Julian ile evlilik hazırlıklarında .
Ancak kötü olaylar da peşlerini bırakmıyor .
Zira Sid sevgilisine evlenme teklif etmek üzereyken terk ediliyor ve Manny ile Ellie'nin evlilik yıldönümlerinde bir göktaşı dünyaya isabet ediyor .
Canını zor kurtaran sürümüz tekrar yeni bir ev arayışına giriyor .
Tek gözlü gelincik Buck da tam bu anda elinde bir tarihi eser ve kurtuluş planıyla karşılarına çıkıyor .
Asteroidleri geri püskürtme temeline dayanan bu planın yolu da ilk kez gördüğümüz Geotopia'dan geçiyor !
Geotopia bir hayli orijinal yaratılmış bir lokasyon .
Gerek özel taşlar sayesinde gençliklerini koruyabilen sakinleri , gerek büyülü coğrafyası olsun , bir hayli hedonist bir mekan .
Tabii ki sakinleri de öyle !
3 dinozorun ekibin dünyayı kurtarma planını engelleme çabası yetmiyormuş gibi bu kez de bölge sakinleri sorun çıkarıyor , zira özel taşları asteroidlere manyetik etki yaparak onları uzaklaştırabilir , ancak bu aynı zamanda sakinlerin gençliklerini de kaybetmeleri anlamına geliyor .
İşte burada fedakarlık teması güzelce işleniyor .
Kendiniz mi yoksa geri kalan dünya mı ?
Nitekim Buz Devri serisini özel kılan da bu tarz insanı duygulara bir hayli yer vermesi .
Karakteristik değerler ve fedakarlık , serinin kahramanlarının en yoğun sahip olduğu özellikler arasında yer alıyor .
Kung Fu Panda gibi başarılı serilerde de bunun örneklerini görsek de , Buz Devri kahramanları bunlara sosyal dayatmaların henüz yaratılmadığı bir dünyada bile sahipler .
Filmin ses efektleri ve müzikleri bir hayli eğlenceli .
Egzotik sahneler için özel ses efektlerine başvurulmuş .
Hem çocuklara , hem yetişkinlere hitap eden bu serinin akıllıca yaptığı seçimlerden biri de bu .
Her filmde yepyeni bir hikayeyi beyazperdeye yansıtabilen serinin ses kullanımı da bir hayli başarılı .
Bunda yönetmenlerin serinin alışıldık diline sahip çıkmış olmasının da büyük etkisi var .
Eğer animasyon sevenlerdenseniz ve içinizi ısıtacak ama kahkahalara da boğacak bir film arıyorsanız Buz Devri : Büyük Çarpışma'yı kaçırmamanızı tavsiye ederim .
