Elinizi sallasanız sulu komediye çarpan yerli sinemamızda tür olarak gerilim çok karşımıza çıkan bir seçenek değil ; hele ki eli yüzü düzgün kotarılmış olsun .
Üzerine düşünülmüş , gerçekten emek verilmiş , - en azından kendi sinemamız açısından - orijinal bir senaryo her Cuma vizyonunda karşımıza çıkmıyor .
Bu hafta , büyük harflerle bağırmadan gösterime girecek olan Kendinol da bu kıstaslarda dolaşan farklı bir yapım olarak önümüze geldi .    Yönetmen ve ortak senarist Serkan Özarslan , ilk uzun metrajlı işinde zorlayıcı bir sınava girişmiş .
Volkan Özarslan ile imza attıkları senaryo , gerçek hayattaki bir oyun kurgusu ve kurgunun ‘piyonları’ üzerinden ilerliyor .
Filme adını da veren “Kendin Ol” oyunu özünde , üye sayısı muğlak bir veritabanı üzerinden işleyen ve hayattaki amaçlarından sapmış insanları verilen görevlerle ‘yola getiren’ bir sistem .
Toplumun daha ziyade psikolojisi zayıf , yıpranmış ya da sorunlu / sorun yaratma potansiyeline sahip olan bireylerini hedef alan bu oyun düzeneğinin beyni ise kaynağı belirsiz –ya da en azından seyirciye gösterilmeyen - bir ses kaydı .
İmer Özgün’ün canlandırdığı ve mesleği oyunculuk olan Zeynep Saygın başkarakteri de Kendin Ol oyununun üyelerinden biri .
Fragmanda da yer alan açılış sahnesinde karanlık bir odada bir sandalyeye bağlı halde tanıştığımız Zeynep’in alıkonulma aşamalarını izlerken , geriye dönüşlü bir kurguyla da olayın özünü peyderpey öğrenme şansı buluyoruz .
Ve hakkında sürprizbozan vermemek için daha fazla detayına girmeyeceğim öykünün katmanları da gün yüzüne çıkıyor .   Bir boyutuyla mesaj verme kaygısı güden bir film var karşımızda .
Tüm hayatlarımız birer oyun sahnesinden ibaret ; önemli olan ne kadar kendimiz olarak kendi hayatımızı yönetiyoruz , kendi yaşamlarımıza ne kadar müdahil olabiliyoruz ?
Bize sunulanı ne ölçüde kabul ya da ret ediyoruz ?
Yaşamda önümüze çıkanları bizi değiştirmesine ve dönüştürmesine ne kadar izin veriyoruz ?  Filmin genel çerçevesinin seyirciye yönelttiği sorular bunlar ; son 15-20 yıllık dönemde pek çok ‘uzmanın’ kişisel gelişim sektöründen zengin olduğunu düşünürsek , benzer soruları bir film kurgusuyla sormak o kadar da yanlış değil .   Şunu ifade etmek gerekir ki ortaya konan malzeme güçlü , kurgu matematiği de bilinçli biçimde kullanılmış ; fakat gerilim dozajı yüksek böylesine bir öyküde seyirciyi biraz da merakta bırakmak , ipuçlarını belki de daha derinlere saklamak gibi bir anlatım dili tercih edilebilirdi .   Filmin açılışıyla yaratılan merak karışımlı gerilim duygusu maalesef çabuk yitiyor .
Tek mekan gerilimi kullanılırken bazı sahnelerin akışının tahmin edilebilir olması , finalde doğru gelen vuruşun etkisini de yer yer azaltıyor .   Öte yandan küçük bir oyuncu kadrosuyla çıkartılan filmin performansları tutarlı bir seyir izliyor .
Zeynep Saygın bizi de kandırmayı başarırken , ‘kötü polis’ Çağrı Şensoy ,   ‘iyi polis’ Olgu Baran Kubilay ve düzen hacker’ı Volkan çal üstlerine düşeni yerine getiriyorlar ; oyun içinde oyun sergiliyorlar .   Filmin müzik tercihleri iyi seçilmiş ve sahneler için özel hazırlandığı belli olan score’ları bu türün düştüğü en büyük handikaplardan biri olan kolaycılıktan uzak tasarlanmış .
Zira gerilim ve korku filmi olduğunu iddia eden pek çok yapımda abartı film müzikleri yüzünden ya sahnenin duygusunun ölümüne şahit oluyoruz ya da gerilim filminin gülünçleşmesine .
Sonuç olarak Kendinol , ‘görünmez kuklacının’ yönettiği hayatlarımıza yeniden dönüp bakmamızı teşvik ederken , yerli sinemamız açısından yeni bir şeyler söyleme çabasında olan , emek verilmiş bir film .
Oldukça yoğun nisan vizyonunda bir şansı da hak ediyor .
