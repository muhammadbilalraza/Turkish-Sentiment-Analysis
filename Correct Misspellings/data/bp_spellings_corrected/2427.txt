Geçtiğimiz dönemde Berlin’de görücüye çıkan ve daha çok Juliette Binoche’un kompozisyonuyla ses getiren “Camille Claudel , 1915” , tarihin satır aralarında kalan bir kadın sanatçının hayatından bir kesiti ele alıyor .
Bruno Dumont’un ‘klasik’ stiliyle yoğurarak , kuru , duru ve sakin bir üslup tutturduğu film , ilk celsede tanınması ‘mühim’ başkarakteriyle bir avantaj elde ediyor ; ancak minimalist sinema anlayışının neredeyse tüm tuzaklarına düşerek Claudel’in hakkını tam olarak veremiyor .
Dumont’un filmi sırtını öykülemeye yaslayıp bir hikâye anlatmaya koyulmaktansa Claudel’in hayatından sancılı bir kesiti odağına almayı seçiyor .
Hayatının belki de en verimli döneminden itibaren bir akıl hastanesine kapatılan sanatçı , benliğini ele geçirmiş kimi paranoyalarına rağmen akranlaştırıldığı akıl hastalarının yanında tam anlamıyla ‘yapayalnız’ .
Dumont’un öyküye çizdiği sınırların sondaki ucu , akıl hastanesindeki Claudel’in ağabeyi ile buluşmasına değin geçen birkaç günün akıbetine kadar varıyor .
Bu süreçte bir heykeltıraş olan Claudel’e satır araları dışında ‘sanatçı’ vurgusu pek yapılmıyor ve kendisinin daha insani , karanlık tarafı ön plana çıkarılıyor .
Dışarıdaki dünyaya , eserlerine , yarım bıraktığı sanatına ve ailesine olan özlemi filmin ve Claudel’in yaşamının karanlık finaline kadar filmin mevzusu konumundayken Dumont , Claudel’in içinde bulunduğu akıl hastanesini de hastalar üzerinden betimlemeye koyuluyor .
Zaten odağın şaştığı ve filmin bütünlük kazanmasına engel olan tüm sebepler de bu noktadan itibaren su yüzüne çıkıyor .
Dumont , muhtemelen elindeki kaynakların yetersizliğinden ötürü Claudel’e yaklaşmaktan ve onu bütün açılardan tasvir etmekten adeta kaçınıyor .
Filme tuhaf bir gerilim ekleyen ‘akıl hastanesi’ arka planını da belli ki bu sebeple bu denli ön plana çıkarıyor .
Filmin mevzusu gereği Claudel kadar önemli olmayan ancak en az onun kadar mizansen çeşitleyen birçok karakteri var .
Bu da kendi meramını çok daha kısa sürede anlatabilecek bir filmin iki tarafından çekilerek uzatılmasına ve odağını tam olarak tespit edememesine yol açıyor .
Dumont’un üslubu ise daha evvelden kendi sinemasını pek sevmeyenleri yine tatmin edemeyecekmiş gibi görünüyor .
Çok uzun , kasvetli ve bir üslup yaratmak adına ısrarcı olan mizansenler filmin temposunu neredeyse durduruyor .
Teatral bir zemine yaslanan ve oyuncularına uzun tirat imkânı dışında pek de bir şey sağlamayan diyaloglar yabancılaştırıcı bir tesir yaratıyor .
Dumont’un derdi tabii ki de tarihin bu denli gizemli bir şahsiyetini kendi hayal gücüne güdümlü olarak açmak ve tanımlamak değil ve olmamalı da …
Ancak yine de seyirci bu kadar durağan ve yorumsuz bir filmden fazlasını bekliyordur Claudel hakkında …
Filmin çok konuşulan ismi Juliette Binoche ise iyi –ancak sadece ‘her zamanki’ kadar iyi - …
Binoche oyunculuk anlamında bolca efor gerektiren birçok sahnenin altından neredeyse hiç zorlanmadan kalkmasını biliyor .
Kendisinin Claudel’e odaklanmak yerinde onun etrafında dolanmayı seçen bu filmin en çok çaba gösteren unsuru olduğu söylenebilir .
Sözün özü “Camille Claudel , 1915” etkileyici bir şahsiyet hakkında etkileyicilikten fersah fersah uzakta duran bir film .
Bruno Dumont sineması ise direksiyon kırmıyor ve uzun zaman evvel edindiği istikrarını sürdürüyor .
Bu bakımdan “Camille Claudel 1915” kendisinin ve Binoche’un hayranlarına tavsiye edilebilir . kaankarsan@gmail.com
