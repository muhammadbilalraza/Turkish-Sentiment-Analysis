Yaşam bize kaybetmenin de kazanmak kadar doğal olduğunu öğretir .
Buna zamanla alışır ve ona göre davranırız .
Ancak kaybolmak , hem de tam anlamı ile , kabullenip alışabileceğimiz bir durum mudur ?
Ortada alışılacak bir durum görülmediğine göre bizi ilgilendiren , patlamanın ( dışavurumun ) nerede , ne zaman ve kiminle gerçekleşeceğidir .
Sofia Coppola'nın filminde bu sorular cevaplarını en beklenmedik yerde , zamanda ve kişiyle buluyor .
Bob Crane orta yaşlı , karısı ile uzun zamandır iletişimini yitirmiş ( birbirlerini görememelerine rağmen en önemli sohbetleri hangi halıyı seçecekleri üzerine ) , çocukları ile de pek avunamayan ve uzun zamandır film çekemeyen bir aktör .
Tüm bunlar yetmezmiş gibi bir de reklam filmi çekimi için Tokyo'da olması onun açılımının başlangıcı .
Tokyo , Amerikan filmlerinde gördüğümüz şehirlerden çok daha renkli , kalabalık , karmaşık ve belli ki insanı oldukça yalnızlaştıran bir şehir .
Bob da bunu farkediyor olmalı , taksinin camından şehri izlerken hayretlere düştüğüne tanık oluyoruz ( bu yaşam tarzının başladığı yerden gelen biri için oldukça ilginç ) .
Şaşırması bununla bitmiyor .
Japon halkı Amerikalılar'a göre oldukça farklı .
Hâl böyle olunca kahramanımız öyle bir kültür şokuna uğruyor ki , ilk yapmak istediği şey işini uzatmadan bu şehirden kaçıp aslında hiç de mutlu olmadığı yuvasına geri dönmek ( pek de hoş olmayan bir ikilem ) .
Tabii bir de uyumak ; çünkü Tokyo'da bir türlü uyuyamıyor .
Bu esnada ' nerede ' sorumuza cevap bulmuş oluyoruz .
Neyse ki ikileme düşmesine gerek kalmadan Charlotte ile tanışıyor da Tokyo daha ilgi çekici gelmeye başlıyor .
Charlotte , Bob'un daha yolun başındaki hali gibi .
Henüz çok genç , ne yapacağına karar verememiş , iki yıllık evli ve evliliği hakkında şüpheleri var .
O da kendini bu şehirde en az Bob kadar yalnız ve kaybolmuş hissediyor .
Üstüne üstlük onun da uyku problemi var .
Biliyorsunuz ' yalnızlık paylaşılmaz ' ; ama bizim kahramanlarımız ellerinden geldiğince bu paylaşımı yapıyor .
İkisi de birbirine öyle sade , öyle içten , öyle dürüst davranıyor ki bu tarz bir ilişkinin ( adı olmayan , kenetlenmeye benzeyen bir şey ) ancak böyle koşullarda mı gelişebileceğini insan düşünmeden edemiyor .
Evlilik hakkındaki konuşmalarda , Bob'un çocuk sahibi olmanın hiç de umulduğu gibi mutluluk verici bir olay olmadığını kabullenişi , bir bakıma kutsal ailenin yıkılışını simgeliyor .
Sürekli çocuklara zaman ayırmanın ilişkiyi hiç de iyi etkilemediği , bunun büyük bir fedakârlık işi olduğu ve kendisinin bu fedakârlığa katlanamadığı ortada .
Bob bu tarz konuşmaları ile sanki Charlotte'a hayat dersi vermekte ; ancak bir taraftan da onun gençliği ve desteği ile kendisi hayat bulmakta .
İşte belki de bu yüzden ' ne zaman ? ' sorusuna cevabımız orta yaş krizinin eşiği oluyor .
Kiminle sorusu ise zaten çoktan cevabını bulmuş durumda .
İkisi de hayattan bezmiş , umutsuz görünseler de birlikte gülmeyi ve eğlenmeyi başarabiliyorlar .
Özellikle son sahnede , bizim duyamadığımız sözler ile vedalaşsalar da onlar için hâlâ umut olduğuna inanarak gülümseyebiliyoruz .
Bill Murray , Bob Crane'de oldukça başarılı .
Güldürdüğü sahneler ile bir âşinalık yaratıyor ve bu çok güzel bir âşinalık .
Duygusal sahnelerde ise oldukça inandırıcı ve sade .
Aynı şey Scarlett Johansson için de geçerli .
Duru güzelliği bir yana , oyunculuğu hiç aksamıyor .
O da çok gerçekçi ve eksiksiz bir oyunculuk sergiliyor .
Abartıdan uzak ve içtenlik kokan bir film izlemek çok keyif verici .
Tabii bunun için yazar ve yönetmen Sofia Coppola'ya müteşekkiriz .
Umarız kariyerine böyle güzel filmler ile devam eder .
