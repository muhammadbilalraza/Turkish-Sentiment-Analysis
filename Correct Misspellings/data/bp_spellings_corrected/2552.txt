Erden Kıral’ın 1978-79 yıllarında çektiği , sıkıyönetim tarafından yasaklanan , daha sonra kopyaları ortadan kaybolan filmi Bereketli Topraklar Üzerinde’nin 28 yıl sonra tekrar gün ışığına çıkıp beyazperdede gösterilmesi sinemaseverler açısından büyük bir şans .
Bu şansın ne denli önemli olduğunu , porno sektörünün alıp başını gittiği bir dönemde böyle bir filmin yönetmen ve oyuncuları tarafından imece duygusuyla çekilmiş olmasından anlayabiliriz .
Konuyu , rejiyi , hikayeyi bir kenara bırakarak söylüyorum bunları .
Yönetmen Erden Kıral ve başta oyuncuları olmak üzere , tüm film ekibinin büyük fedakarlıklarla , hiçbir maddi çıkar gözetmeksizin , inandıkları projeyi hayata geçirmek için gösterdikleri örnek dayanışma , filmin gerçek ’sanat ve sinema sevgisi’ni anlatan mağrur bir başyapıt olarak addedilmesi için yeterli bir gerekçedir aslında .
Türk sinemasında apayrı bir yere sahip bu eseri yıllar sonra ortaya çıkaranlara , şu an yaşayan ve aramızda olmayan saygıdeğer oyuncularına ne kadar teşekkür etsek azdır .
Çalışanların haftalık alamayınca terk ettiği film setinde , oyuncuların rayları ve ışıkları taşıdığını , tüm işleri fedakarca yüklendiğini de bilmek , tüm o karanlık havaya ve çekilen yokluklara rağmen filmdeki enerjiyi fazlasıyla hissetmenize yol açıyor .
O nedenledir ki bu film çok özel bir yerde duruyor .
Değerlendirmesini normal bir film kritiğiyle yapmak ne kadar doğru olur bilemiyorum .
Bereketli Topraklar Üzerinde ; sinema aşkının , sanatçı duruşunun ne demek olduğunu anlamak için izlenmeli her şeyden önce .
Türkiye’nin ve Türk sinemasının hangi acımasız merhalelerden bugünlere geldiğini anlamak ; bunu gerçekleştiren sinema emekçilerine hak ettikleri saygıyı göstermek için izlenmeli .
Filmin uyarlandığı kitap Orhan Kemal’in en beğenilen eserlerinden .
Erden Kıral , kitapta kullanılan şiveyi aynen korumuş filmde de .
Kullanılan bu şive filmin ruhunu güçlendirmiş .
Çukurova yöresi halkı şivesinin tüm detaylarının yansıtılması filmin gerçekliğine gerçeklik katmış .
Bu gerçeklik duygusu filme aynı zamanda bir belgesel havası da kazandırmış .
Film Çukurova’daki tarım ve fabrika işçilerinin dünyasına eğiliyor .
Ekmek parası peşinde bozkırdan Çukurova’ya akın eden köylülerin karşı karşıya kaldıkları sömürü düzenini , tarımda kapitalizme geçiş süreci çerçevesinde anlatıyor .
Filmin tarihsel ve toplumsal gerçekliği bire bir yansıtması , ele aldığı insanları gerçeğe uygun olarak göstermesi gücünün ve kalıcılığının bir ispatı .
Filmi izlediğinizde doğaldır ki içinizi zift karası bir karamsarlık , umutsuzluk , hiçlik duygusu kaplıyor .
Tek bir aydınlık nokta yok neredeyse .
Tüm kahramanlar sosyal bir buhranın içinde çözülüp yitmeye yüz tutuyorlar .
Yine de bu karanlığın içinde yer yer mevcut olan mizah duygusunu da farkediyorsunuz .
Zaten böylesine karamsar bir hikayede bu mizahi detayları farketmemek imkansız olurdu .
Filmde hissedilen yarı belgesel havanın bir nedeni de yönetmenin tarım işçilerini oyuncu olarak kullanması .
Tarım işçileri başrolü paylaşır gibiler sanki .
Yönetmenin toplumsal gerçeklik anlayışıyla çektiği filmin hedeflediği etkiyi yakalaması için başvurduğu çok doğru bir yol bu .
Bunun yanı sıra ufak rolleri olan oyuncular da çok az gözüktükleri zamanlarda rollerinin haklarını fazlasıyla vermişler .
Bu , filmdeki kolektif ruhun en ufak detaydan , en gözle görülür noktalara dek hissedildiği durumlardan biri .
Karakterlerin derinlik taşıyan ilişkileriyle , usta işi diyaloglarıyla , filme aktarılan gerçek görüntülerle ve özellikle işçilerin makineleşmesine vurgu yaptığı sahnede doruğa çıkan özenli kurgusuyla sinemasal açıdan etkili bir film .
İyi bir edebiyat uyarlaması olan Bereketli Topraklar Üzerinde , kendisine kaynaklık eden romana sadık kalarak aktarılmış .
İşçilerin bir dilim ekmek için nelere katlandıkları , nasıl alçaldıkları , ne sefaletler yaşadıkları ; aç ve hasta insanların yokluk içindeki yaşantıları , kişisel menfaatler için nelerin ayaklar altına alındığı etkileyici bir şekilde anlatılıyor .
Bereketli Topraklar Üzerinde , o dönem yapılan katı gerçekçi filmlerin önemli örneklerinden birisi olması itibariyle de bir sembol gibi .
Bu tür filmler günümüzde artık yapılmıyor .
Zira her dönemin kendine özgü bir ruhu var .
O dönemin ruhunu da bu tür filmler yansıtıyor .
Erden Kıral’ın da dediği gibi ; zor koşullarda ama sevgiyle yapılmış bir film .
O yüzden kendini sevdiriyor .
