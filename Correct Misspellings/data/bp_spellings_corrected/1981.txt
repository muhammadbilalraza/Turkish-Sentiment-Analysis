En güzel ve en yakışıklının birlikte olduğu , en iyinin ve en masumun kazandığı , gerçek olmayan masallar izlemekten ve dinlemekten bıkanlar için , sahici masallar anlatıyor Wes Anderson .
Masal ama , onu baştan söyleyelim .
Anlattığı gerçek , çizdiği masal diyelim .
Bir masal ev çiziyor örneğin , içine gerçekleri koyuyor demek en doğrusu olacak belki de .
Çiziyor diyorum ama bu film bir animasyon da değil ki ?
Ama olabilirmiş de sanki .
Aklıma Mary ve Max ( Mary and Max ) ' i getiriyor bu film .
Mary ve Max , alkolik bir annesi olan sekiz yaşında bir kızla hiç arkadaşı olmayan orta yaşlarda bir adamın mektup arkadaşlığı öyküsünü animasyon ile anlatan , oldukça gerçekçi bir masal filmdi .
Sevgiyi , dostluğu , güveni anlatan , fakat hafif kara ve hüzünlü de bir hikayeydi .
Moonrise Kingdom ise , çok benzer konuları , içimizi ay gibi , güneş gibi aydınlatarak anlatmayı tercih etmiş bir hikaye .
Üstelik , tüm Anderson filmleri gibi , oldukça matrak . Wes Anderson , içindeki çocuğu yaşatan biri .
Hayalinde canlandırabildiklerini , yaratıcılığını beyazperdeye aktarmakta usta bir yönetmen .
Üstelik kendine has bir mizah anlayışı var filmlerinin .
Filmlerinin her bir karesine imzasını atabilen nadir yönetmenlerden , her filminde belirli bir estetik anlayış var , görmezden gelemeyeceğiniz bir simetri var .
Müziklerin inanılmaz başarılı kullanımı var .
Bu kez de farklı değil .
Bu kez karşımızda aynı donelerle fakat dünyaya çocukların penceresinden bakan bir film var .
Hatta , basın toplantısında Bruce Willis'in de dediği gibi , film gösteriyor ki büyükler çuvallamış vaziyette , çocuklar ise tutkularıyla , sevgileriyle , cesaret ve doğallıklarıyla , dünyayı değiştirecek güce sahipler aslında .
Film 1965 yazında , 12 yaşlarındaki Suzy'nin üç erkek kardeşiyle birlikte yaşadığı evin içinde açılıyor .
Suzy'nin boynundan çıkartmadığı dürbünüyle dışarıya bakmasıyla biz de " zoom - out " vaziyette dışarı çıkıyoruz ve evin konumlandığı yeri görüyoruz .
Anderson filmin bu ilk sahnelerinde kullandığı uzun kaydırma planlarıyla , hızlı zoom - in , zoom - out'larıyla , düz ve sert çizgi ve açılarla , biz izleyicilere Suzy'nin evindeki sıkıntılı durumu hissettirebiliyor .
Sorunlu bir ailesi var Suzy'nin ve Suzy akıllı , meraklı bir kız .
Dürbünüyle gözlemliyor her şeyi ve daha ilk dakikalardan , bakışlarından belli , bu gidişata bir dur diyecek besbelli .
Evin konumlandığı yer demiştik , ABD'nin kuzeydoğusundaki New England'ın sadece bir feribotla ulaşılabilen adalarından birinde geçen film , önce bize Suzy'nin yaşadığı evi , sonrada bu eve yakın bir yerlerde kurulmuş olan izci kampını tanıtıyor .
Edward Norton'u izcilerin başı olan , iyi niyetli ama hafif saf bir rolde izliyoruz .
Bölgenin şerifi ise Bruce Willis tarafından canlandırılan Kaptan Sharp .
Kamptaki çocuklardan biri olan becerikli Sam kayıptır ve izcibaşı tüm çocukları ve şerifi Sam'i bulmaları için seferber eder .
Aslında Sam izci çocukların hiçbiri tarafından sevilmeyen bir karakterdir .
Kaybolduktan sonra yetim olduğu öğrenilen Sam'i evlat edinen aile de artık onu istemediğine dair bir mektup gönderir .
Sam ise daha önce uzun uzun mektuplaştığı dert ortağı Suzy ile kaçmıştır , iki küçük ve mutsuz çocuk , mutluluğu birlikte vakit geçirmekte bulmuşlardır , onlar birbirlerine aşık olmuştur .
Artık ailelerini de izciliği de istememektedirler , sadece birlikte olmak ve evlenmek istemektedirler .
Yakalanmaları çok uzun sürmeyecektir ama onlar büyükler gibi hemen pes etmezler , bu yüzden de yaşadıkları macera heyecanlı ve komik bir şekilde devam eder .
Sam de Suzy de çok yakışıklı ve güzel değiller .
Becerikliler ama mükemmelleştirilmemişler .
Çok iyi kalpli oldukları da söylenemez , benciller ve hatta yer yer şiddete eğilimliler .
Ama bu onların aşk hikayesi ve bu da bu masal dünyada yaşanan herşeyi daha sahici kılıyor .
Filmde 12 yaşlarındaki bu iki çocuk , ilk kez öpüşüyorlar , hatta birbirlerine dokunuyorlar , cinselliği birlikte keşfediyorlar .
Cannes'daki basın toplantısında , " bu durumlardan tepki toplarım diye korkmadınız mı ? " şeklinde gelen soruya yönetmen kısa ve öz olarak filmi oturttuğu yerin tam da bu olduğunu , korkacak bir şey olmadığını söyleyerek konuyu kapattı .
Ben eminim çok tartışılacaktır , bu iki çocuğun böyle rollerde oynamaları ne kadar doğru gibi ahlaki yönden eleştiriler çıkacaktır .
Varsın , çıksın .
Filmin hikayesiyle ilgili daha fazla bilgi vermek istemiyorum , ama şunu söylemek lazım ki Wes Anderson kendine ait bir dünya yaratmakta ve bunu da izleyiciyi bu dünyadan yabancı hissettirmeyerek , aksine herkesi kendi dünyasına çekmeyi başararak film yapmakta ciddi bir usta .
1965 yılında geçen bir öykü olduğundan dekor ve kostümler , pastel renkler , filmin dokusu , müzikler , herşey " eski " kokuyor ve o kadar güzel ki , hepimizin özlediği o nostaljik hava var filmin her bir karesinde .
Van Gogh sarısı duvarlar ve valizler , giyim kuşam , gene her şeyiyle bire bir ilgilenmiş Anderson .
Cannes açılışına yakıştı doğrusu .
Bir " kendini iyihisset " filmi için fazla ciddiye alınası .
