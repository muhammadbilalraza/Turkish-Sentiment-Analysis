Nisan 2010 , yer Meksika Körfezi .
Özel bir petrol şirketine ait deniz üzerindeki aktif sondaj kulesi standart prosedürlerle işletilmeye devam ediliyor .
Ancak çalışanların bir süredir dikkat çektiği ve yönetime ısrarla yineledikleri bazı teknik sorunlar var .
Örneğine pek çok kez rastladığımız gibi yetkililer durumu umursamıyor , günlük iş akışının aksamaması için " yola devam " diyorlar .
Teknik ekip ve işçilerin korkutuğu şey gerçekleşiyor ve denizin tam ortasında , hemen ulaşılması zor olan kulede büyük bir patlama yaşanıyor .
Korkunç bir kaos , alevler , durmak bilmeyen petrol akıntısı .
Kurtulma şansı düşük ve feci şekilde hayatını kaybetme olasılığı kesin gibi .
Bu anlattıklarım alıştığımız ve hatta bıkkınlık getiren klasik Hollywood felaket filmlerinden birinin teması gibi geliyor kulaklara .
İşin acı tarafı ise bu olayların tamamen gerçek oluşu .
Bundan 6 sene önce gereçkleşen felakette 11 kişi korkunç şekilde hayatlarını kaybetti ve tüm dünya için acı dolu gelişmeler yaşandı .
Boyutu ölçülemez bir doğa felaketine evrilen gelişme neticesinde , çok büyük miktarda petrol Meksika Körfezi'ne sızdı , denizdeki habitatın yanı sıra petrol , plajlar üzerinden karaya da ulaştı .
Hem 11 işçi hayatından oldu , hem de sayısız canlının yaşamı son buldu .
Üstüne üstlük doğa geri dönülemez ölçüde zarar gördü .
Çoğu insan bu durumun uzun yıllar sonra çok büyük sıkıntılara neden olacağını düşünmedi ve her şeyin geçip gittiğini söyledi .
Tarihin en büyük petrol kazalarından biri olarak hafızalara kazınan Deepwater Horizon olayının perde arkası , bu hafta itibariyle sinema salonlarında tecrübe edilmek üzere konuk olarak geliyor .
Daha önce Hiç Hiç Hesapta Yokken  ( Very Bad Things ) gibi efsane bir kara komediyi çeken , daha sonra filmografisine Will Smith'li Hancock , dram ve gerilim türündeki başarılı işlerden biri olarak görülen Krallık , tam bir fiyasko olarak etiketlenen Battleship ve son olarak da ödüllü , aykırı TV serisi The Leftovers'da yönetmenlik koltuğuna oturan Peter Berg , bu üzücü olayın uyarlamasını hayata geçiren isim .
Önümüzdeki sene vizyona girecek olan Patriot Day'de de yine birlikte çalıştığı Mark Wahlberg'i başrol olarak seçen Berg , yaşanan olaylardaki kahramanlıkları hatırlatmamız gerekiyor diyerek bu projeye adım atmış .
Kadroda ise Kurt Russell ile John Malkovich gibi kült oyuncular da yerini aldı .
Felaketten sağ çıkan Mike Williams'ı beyazerdede canlandıran Wahlberg'in eşi Felicia olarak izleyeceğimiz Kate Hudson işin bonus kısmı .
Teknisyen Mike'ın başındaki , ekibin yönetici ismi , Jimmy Harrell ( Kurt Russell ) , sondaj kulesinin görevlilerinden Andrea ( gına Rodriguez ) ve BP adlı petrol şirketinin mekandaki temsilcisi Donald Vidrine ( John Malkovich ) etrafından dönen hikaye , işin gerçek yüzüne ne kadar sadık bilinmez ama olan bitenin gerçeğe yakın olduğunu tahmin edebiliyoruz .
Durumu umursamayan Vidrine yüzünden başlayan dehşet anları ve Mike'ın başını çektiği hayatta kalma serüveni her bir anıyla kayda değer bir sinema tecrübesi olmuş .
Kazanın asıl sebebine dair çok fazla detay öğrenemiyoruz .
Mike'ın küçük kızı ile geçen yüzleri gülümseten teorik " öğretici " kısmı saymazsak , izleyici olarak yaşananları direkt kabullenmemiz gerekiyor .
Öte yandan ekibin kadın üyesi Andrea Fleytas ilginç bir tercih ile zayıf bir insan olarak resmediliyor .
Filmin asıl iki kadın karakterinden birinin kendisi olduğunu ve diğerinin de sadece telefon üzerinden kendisini " sergilediğini " düşünürsek , pek sevindirici bir tablo yok karşımızda .
Yani erkekler her zamanki gibi tek kahraman , tek güçlü taraf .
Deepwater Horizon : Büyük Felaket filminin en güçlü yanı , yönetmen Berg'in teknik ve atmosfer başlıklarındaki yetkinliğinden doğuyor .
Karakter odaklı drama her ne kadar duygulandırıp , kahramanlar için endişelenmemizi sağlasa da , patlamalar , izleyicisini dehşet içinde bırakan o keşmekeş ve cehennemin yeryüzündeki hali ağzımızı açık bıraktırıyor .
Berg bu açıdan neredeyse kusursuz bir iş çıkartmış .
Bir başka deyişle aksiyon ve dram tek potada müthiş bir şekilde birleşiyor .
Sürükleyicilik açısından da pek sıkıntı çekmeyen Deepwater Horizon : Büyük Felaket , heyecan , aksiyon , gerilim ve hüzün duygularını en etkili şekliyle hissettiren , koltuklarınızda sürekli diken üstünde tutabilen başarılı bir bir blockbuster örneği .
Yine de insan , gerçekte var olan bu kahramanlara dair daha çok şey öğrenmeyi , sonrasında olan üzücü gelişmeleri ve tarihin en büyük kazalarından birinin nelere yol açtığını daha nitelikli şekilde görmek istiyor .
Eğer karşınızda Oscar ödülü alacak kadar sağlam bir felaket filmi olmasını beklemiyorsanız , salondan mutlaka mutlu ayrılacağınız bir yapım bekliyor sizleri .
