' 80lerin popüler ( Hayalet Avcıları , Twins , Kindergarten Cop ) ve son yılların modası geçmiş , bayat ( Eski Süper Sevgilim , Evolution ) komedi filmlerinin yönetmeni Ivan Reitman'ın oğlu Jason Reitman için " boynuz kulağı geçti " ifadesini kullanmaya başlayabiliriz .
Genç yönetmenin ilk uzun metrajlı filmi Sigara İçtiğiniz İçin Teşekkürler , ülkesinde çok olumlu eleştiriler alıp tatmin edici bir gişe başarısı yakalamıştı .
Muhtemelen bizde vizyon şansı bulamayacağı için , meraklısı Filmekimi vesilesiyle bu filmi perdede izleme fırsatını yakalıyor .
Sigara İçtiğiniz İçin Teşekkürler , özellikle ABD için çok güncel meseleleri ele alıyor .
Filmin ismi sizi yanıltmasın .
Bu film , sadece sigara tüketimi hakkında değil aslında .
Jason Reitman'ın yapmaya çalıştığı , sigara taraftarlığı değil ; ABD'de güncel veya yakın tarihli türlü mevzu ile dalga geçmek .
Bunların başında da politik doğruculuk geliyor .
Aaron Eckhart tarafından başarıyla canlandırılan Nick Naylor karakteri , büyük tütün şirketleri lobisinin sözcülüğünü yapıyor .
Sistemin özünü iyi kavramış , ağzı da iyi laf yapıyor ; dolayısıyla , şeytana pabucunu ters giydirebileceği yerde , o şeytanın bizzat avukatlığını yapmaya soyunmuş .
Kişisel hayatı pek parlak olmasa da , profesyonel yaşamında son derece başarılı olduğuna şüphe yok .
Velayeti boşandığı eşinde olan oğlunu ancak haftasonları görebilse de , onu da kendisine benzetmek yolunda emin adımlarla ilerliyor .
Nick Naylor , bir anti - kahraman olmasına rağmen , tamamen vicdansız bir adam olarak da çizilmiyor .
Patronlarının kendisine verdiği bazı görevleri yerine getirmek konusunda çekinceleri olabiliyor .
Fakat hiçbir zaman idealist çıkışlar yapıp kariyerini riske atacak biri de değil .
Amerikan iş yaşamının ideal prototipi o .
Sigara İçtiğiniz İçin Teşekkürler , seyircisini kandırmaya çalışan bir film değil .
Naylor ve temsil ettiği her şeyin sahteliği ve çürümüşlüğünü unutmamıza izin vermiyor .
Fakat Naylor'ın karşı tarafında yer alanların da aynı ölçüde sahte ve çürümüş olduğuna dikkat çekiyor .
Sigara taraftarlığı veya aleyhtarlığı yapmıyor .
Ama ABD'nin en önemli sağlık sorunu aslında obezite , aşırı kolesterol ve bunlara bağlı rahatsızlıklarken ; neden yeme alışkanlıklarının hiç sorgulanmadığını da yüksek sesle dile getirerek , kişinin sigara içme ya da içmemeyi tercih etme özgürlüğünün yasalarca kısıtlanmasında büyük bir çelişki yattığının altını çiziyor .
Eleştiri oklarından Hollywood sisteminin de payını aldığı yapımın kendisi de büyük idealist çıkışlar yapmak niyetinde değil .
Meramını bizim anlamamızı sağlıyor ama ne karakterleri ne de Amerikan sistemi için kimi ufak zafer veya kayıpların herhangi bir değişiklik sağlamayacağının da farkında .
Temelde herkes kendi belini doğrultmanın peşinde .
İşini iyi yaptığın ve kafanı çalıştırdığın sürece sistem içinde var olmayı sürdürürsün .
Ama sistemin kendisini değiştirmeyi ummak , ancak hayalcilik olur .
Zaten karakterlerin hiçbirinin böyle bir gayesi de yok bu filmde .
Bir sinema ürünü olarak , Sigara İçtiğiniz İçin Teşekkürler , aslında çok sağlam bir dramatik yapı kuramayan ve zaman zaman hantallaşabilen bir film .
Ancak , sivri dilli mizahı ve başarılı oyunculuklarıyla kendini sonuna kadar seyrettiriyor ve çoğu zaman da güldürmeyi başarıyor .
Amerika'nın - her ne kadar kendi işleyişinin meşruluğuna toz kondurmasa da - çuvaldızı kendisine batırdığı , zekice bir ilk film ortaya çıkarmış oğul Reitman .
