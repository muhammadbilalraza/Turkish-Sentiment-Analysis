Feci halde peynir saplantısına sahip İngiliz mucit Wallace ile sessiz , sakin ve sadık köpeği Gromit'in yeni bir macerasına tanık olmak gerçekten heyecan verici .
Çünkü , İngiliz espri anlayışının , keskin alaycılığının unutulmaya yüz tuttuğu ve sinemaya verilen emeğin sadece bir ve sıfırlardan oluşan bir boyutta sıkışıp kaldığı bir çağda , senelerce emek isteyen eski bir usulle çekilen Wallace & Gromit Yaramaz Tavşana Karşı , insanın yüreğine su serpen büyük bir başyapıt olarak izleyicisini selamlıyor .
Gelmiş geçmiş en büyük yapımcılardan David O. Selznik ; " sinema bir endüstri olmasaydı , iyi filmler yapılabilirdi " demişti .
Gerçekten de filmlerde olduğu gibi son yılların animasyonlarında da bir sanayi olmanın yan etkileri görülmekte .
Harcanan para ve çaba devasa boyutlara ulaşmasına rağmen yine de bir yapaylık içeriyor .
Ölüm , kan , vahşet - en ağır biçimiyle - çizgi filmlere de sıçradı .
Oysa Wallace & Gromit Yaramaz Tavşana Karşı'da hem bütün bu yaygın eğilime karşı gelen bir hümanizma hem de her saniyesinde farkına varılan büyük bir emek var .
Hatta öyle ki , bu 85 dakikalık alçakgönüllü başyapıtta yer alan karakterlerin üzerindeki parmak izleri bile belli oluyor .
İşte emeğin ve düşüncenin kusursuz bileşimi .
Tıpkı Svankmajer'in gerçeküstücü " " stop - motion " ' arında olduğu gibi . Gerekliliği tartışmalı bir yığın icadın mucidi Wallace'ın iyi niyetli planlarının yol açtığı büyük sorunları çözmek her zaman Gromit'e düşer . Bu ( hiç konuşmayan ) köpeğin boş zamanlarında Eflatun'un Devlet'ini okumak gibi alışkanlıkları olduğu düşünüldüğünde , duruma şaşmamak gerekir . Tıpkı diğer Wallace & Gromit serilerinde olduğu gibi bu filmde de hikaye , sinema tarihine mal olmuş önemli filmlere atıfta bulunuyor . Kurtadam , Frankenstein'ın Laneti ve King Kong gibi . Ama bu referanslar üzerinde hareket ederken insancıl noktaları seçip kullanmak gibi bir tercihte bulunuyor . Filmin ayrıntılarında gizli göndermeleri bulmak sinema fanatikleri için biçilmiş kaftan . Öte yandan dekor ve görüntüler , renkli tasarımlar klasik Wallace & Gromit çizgisinden biraz daha karmaşık hatta oldukça karanlık . Lodger'a ve Ladykillers'a saygı duruşu niteliğindeki Wallace & Gromit : The Wrong Trousers'da yakalanan gerilimin bu filmde fazlası var eksiği yok . O yüzden bir filmde dikkat ettiği sinemasal öğeler birbirinden farklı olan her yaştan izleyiciye kendini sevdirebilecek iyi bir filmle karşı karşıya olduğumuzu söyleyebiliriz . Nick Park ve ekibinin Stalag 17 ( Casuslar Kampı ) ve Büyük Kaçış ( Great Escape ) devşirmesi Tavuklar Firarda deneyimini yaşamış olanların nasıl bir yapımla karşılaşacaklarını tahmin etmesi güç değil . Burton'ın The Nightmare Before Christmas ve Tim Burton's Corpse Bride çizgisinden hareketle , eski usül tekniklerin korku ve komedi türünün anlatımına daha yakın durduğunu söylemek mümkün . Çünkü hareket hamlelerinin içerdiği basitlik ve karakterlerin yaşadığı mimik zorlukları bir takım sinemasal isteklerin karşılanmasını güçleştiriyor ve bu yöntemin uygulanacağı filmin senaristinin / yazarının duygusal anlamda daha uç noktalarda bir tavır takınmasını gerektiriyor . Wallace & Gromit Yaramaz Tavşana Karşı'da Leydi Campanula Tottington veya Victor Quartermaine karakterlerine baktığımızda bir tür gotiklik görebiliyoruz . Bu sürreal çağrışımın sebebi ise stop - motion tekniği . Örneğin Şrek sanki içinde dışarı çıkmaya çalışan bir insan varmış da derisini yırtamıyormuş hissi verir . Oysa bu açıdan bakıldığında , Wallace ya da Gromit rahatsız edici değildir . Onların içeriği ve özü hakkında şüpheye düşmezsiniz . Bir başka önemli husus da , filmin içerdiği insan ve doğa sevgisi . Örneğin Wallace'ın " zararlılar " ı sebze ve meyvelerden uzak tutma yöntemine bakın veya " yaramaz tavşan " ın sonuna . Quartermaine ve Wallace arasındaki tezatlığa ve dengenin akıbetine bakın . Gromit'in tavırlarına , Hutch'a ve İngiliz bayanları ve beylerine . Filmin ölmekte olan bazı değerleri ne denli yücelttiğini ve - tüm zıtlıklarıyla beraber - bir tür masal anlattığını görmemek imkansız . Wallace & Gromit Yaramaz Tavşana Karşı , kusursuzluğa yaklaşan gerçekliği bizlere sunan Pixar ve benzeri şirketlere alternatif , " her sene bir tane yayınlansa ne güzel olur " diyebileceğimiz hoş bir animasyon . Siyah - beyaz Kurosawa'lar gibi : Emek , hümanizim , teknik ve zeka dolu .
