Bonneville , yol filmlerinin alışılagelmiş klişeleriyle , genel tanımla " Chick Flick " adı verilen , kısaca dişi seyirciyi hedefine alan filmlerin klişelerini bir araya getirirken , orijinal bir bakış açısı katmaya uğraşmıyor .
Dingin ve yavaş hikaye anlatımı , Jessica Lange , Kathy Bates ve Joan Allen'dan oluşan kadrosuyla hedef kitlesinin orta yaş üzeri bayanlar olduğu şüphesiz .
Kara Şövalye ve Mumya gibi gençlere seslenen blockbusterların gişeyi işgal ettiği yaz sezonunda bu cinsiyet ve yaş grubuna hitap eden yapımlar nadir .
Fakat bu özelliği göz önünde bulundursak bile orta yaş bayan seyircinin sinema salonlarında zamanlarını harcamaya değmediğini düşünüyorum .
Boşuna para ve zaman harcamak yerine dikkate değmeyen bir hafta içi akşamı televizyonda , büyük ihtimalle Hallmark kanalında yakalanırsa izlenebilir .
Bonneville , kocasının küllerini İdaho'daki evinden Santa Barbara'daki cenazeye filme adını veren arabayla taşıyan Arvilla'nın ( Jessica Lange ) , yolculuk sırasında geçmişle yüzleşmesini anlatıyor .
Deli dolu Margene ( Kathy Bates ) ve sıkı mormon Carol ( Joan Allen ) , Arvilla'ya manevi destek olmak amacıyla yola koyulur .
Grand Canyon ve Las Vegas'tan geçen uzun yolda çılgın kızlar babasını bulmaya çalışan bir genç ve esrarengiz bir kamyon sürücüsü ( Tom Skerrit ) ile karşılaşır .
Bonneville'in en büyük problemi , bir televizyon filmine yakışacak bir görselliğe sahip olması .
Filmin kamerası çoğunlukla set kadrajların ve yavaş kamera hareketlerinin dışına çıkmıyor .
Yol dışında geçen iç çekimler gayet alışılagelmiş bir televizyon tarzına ve sanat yönetmenliğine sahip .
Tabii ki herhangi bir filmin hareketsiz bir görsel yapıya sahip olması ilk adımda kolayca unutulabilir olduğu anlamına gelmiyor .
Fakat televizyon usulü kamerası yanında T. V. senaryosu ve T. V. tarzı oyunculukla da karşı karşıyayız .
Jessica Lange'in her zaman sorunlu ve abartılı bir oyunculuk sergilediğini düşünmüşümdür .
Oscar kazandığı Blue Sky filminde bile .
Kanımca son hatırda kalır rolü Six Feet Under dizisinde olan Kathy Bates ve Buz Fırtınası'ndan beri Hollywood'un en iyi aktrislerinden biri olduğunu düşündüğüm Joan Allen , filme biraz da olsun yeteneklerinden gelen doğal bir karizma ve yaşam getirmelerine rağmen senaryonun banalliği altında kayboluyorlar .
Daniel Davis , sinemaya aktarılan ilk senaryosu ile yol filmi türüne hiç bir yenilik getirmemesinin yanında , türün gerektirdiği bir çok ortalama beklentiyi bile yerine getiremiyor .
Babasını arayan genç oğlan ile Margene ve Carol arasında bir aşk üçgeni oluşturan kamyon sürücüsünün hikayesi bir türlü sonuçlanmıyor ve havada kalıyor .
En alışılagelmiş yol filmlerinin bile bir numaralı kuralı , her zaman ana karakterlerin yol sırasında karşılaştıkları " ara " karakterlerin hikayelerinin bayat bir biçimde yapılsa bile kendi içlerinde sonuçlanmasıdır .
Arvilla'nın montaj aşamasında düşünülmüş hissi veren ses anlatımı ( voice - over ) , hikayeye hiç bir katkıda bulunmadığı gibi her ortaya çıktığında filmin akışını frenliyor .
Belirttiğim gibi Bonneville , aslında çok da uzun uzun eleştirilecek , yerden yere vurulacak bir film değil .
Kolayca unutulacak , sinemalarda izlenmesi vakit kaybı , sinema kostümü giymiş bir televizyon filmi .
