Sanatta ciddi ya da mizahi anlamda " öte dünya " kavramıyla haşır neşir olmak , yaratıcılara ister istemez ayaklarını yerden kesme özgürlüğü veriyor .
Bu özgürlük , yerçekiminden kurtulan öyküyü mantıksal olarak sorgulamamızı zorlaştırıyor , hatta imkansız kılabiliyor .
Eserin ele aldığı konu özünde dramatikse ve eser bu öze yönelik ironiler barındırıyorsa seyirciyi kavramak çok da zor olmuyor .
Alıcısıyla yakın bir duygu birliği kuran film , hele ki sadeliği benimsiyorsa çok daha prim yapıyor .
Bu denenmiş izlek , Bilekkesenler : Bir Aşk Hikayesi filmi için de geçerli .
Sinema için daima ilgi çekici bir konu olan intiharı romantize eden film , kendine özgü bir dünya yaratıyor ve yarattığı dünyada bizi değişik bir yolculuğa çıkarıyor .
Bu yolculuk aslında alışılageldiği gibi metaforik anlamda değil , gerçek anlamda bir yolculuk .
Zaten bağımsız sinemanın klasik formulünün içeriğini oluşturan noktaların olmazsa olmazlarından biri de yol hikayeleri değil midir ?
Bir sonla başlıyor aslında film .
Filme , ilerleyen dakikalarında oyunculuğuyla katkıda bulunacak olan Tom Waits , başlangıçta müziğiyle filmi izleyenler üzerinde etki bırakıyor .
Hayatın bileğini bükemeyen terkedilmiş kahramanımız , bükemediği bileği kesiyor ve bu romantik açılış sahnesinin ardından , adamımız Zia ile birlikte intihar edenlerin gittiği diyarda açıyoruz gözümüzü .
Kurt Cobain ( Nirvana ) , Ian Curtis ( Joy Division ) gibi intihar eden şarkıcıların dinlendiği bar ve kafeler , kara delikler , soluk renklerle dolu ve şeklen gerçek dünyaya çok benzeyen bir dünya burası .
Yolculuk ilerledikçe , dostluğun ve aşkın da ilerleyişine şahit oluyoruz .
İşe yaramasa da gerçekleşen mucizelerle birlikte , film masalsı bir havaya bürünüyor iyice .
Bilekkesenler , anlattığı hikayeyle - deyim yerindeyse - çok uçmasına rağmen yere göğe sığdırılabilecek bir film .
Her ne kadar masalsı yapısı sizi rahatça içine çekse de , olay dizisinin dümdüz ilerlemesi , ancak yumuşak ivmeler alabilen öyküsü ve önceden kestirilebilen , " keşke böyle yapmasaydınız " dedirten finaliyle karnınızın tam olarak doymamasına yol açıyor .
Ama sahici bir karın tokluğu yerine çikolata ve tatlı yemeyi tercih edip mutlu olabilenlerin zevkine çok uygun bir film .
Bu da çok anlayışla karşılanabilecek , makul bir tercih elbette .
İntihar gibi trajik ve ürkütücü bir konudan böyle bir film çıkarmak , ilk bakışta çok çekici bir fikir gibi geliyor .
Zaten filmi izlemeye başladığınız zaman da , zengin bir içeriği olan konu ile ilgili enteresan detaylar ilginizi çekiyor ( Örneğin Zia'nın çalıştığı pizzacının isminin Kamikaze olması gibi . ) Bir diğer ilgi çekici özellik , tüm ekibin filmi tam bir imece duygusu içerisinde yapmış olduğunu hissetmeniz .
Zaten bağımsız sinemanın ruhuna uygun olan bu özellik , filme bu açıdan sempati ile bakmanıza yol açıyor .
Mesela Tom Waits'in tüm komünü etrafına toplayıp sohbet ettiği sahnede dinlediğimiz hikayenin , aslında sanatçının yıllar önce anlattığı kendisine ait kişisel bir öykü olduğunu bilmek , bu konudaki tahminlerinizi doğrulamanıza yetebiliyor .
Renkli karakterlerine ve güzel detaylarına karşın , hikayesinin gelişimindeki durgunluk ve içerdiği klişeler , filmin yücelmesini engelliyor .
Aslında enteresan bir kimyası var filmin ; şöyle ki , her anını keyifle izleyeceğiniz muhakkak .
Ama sonrası için algınıza çok bir şey taşımıyor , siliniyor .
Bu nedenle filmi izlemek büyük bir ayrıcalık değil ama asla bir kayıp olarak da değerlendirilemez .
Filmin festival izleyicisinden aldığı tepkiler genelde olumlu .
Oynadığı her seansta biletlerin çok önceden tükenmiş olması da anlaşılır bir şey aslında .
Daha önce kısa filmleri ve senaryolarıyla ismini duyurmuş olan yönetmen Goran Dukiç , yaptığı değişik tercihlerle kuşkusuz bu ilk filminin şansını artırmış .
Şöhrete İlk Adım'daki performansıyla akıllarda yer etmiş Patrick Fugit , kült müzisyen Tom Waits , Gogol Bordello'nun renkli solisti Eugene Hutz'i model alarak yarattığı ve Shea Whigham'ın canlandırdığı Eugene karakteri , filmi daha izlemeden merak etmemizi sağlıyor .
Yine de bu filmi mütevaziliğiyle değerlendirmek ve efsaneleştirmemek gerek .
Zira şımartılmaya gelmeyecek bir film .
Zaten filmi ilgi çekici kılan bu duruma işaret eden özellikleri : Naiflik , saflık , kaygısızlık .
