Japon korku filmlerinin Hollywood versiyonlarıyla artan bir sıklıkta karşılaşıyoruz .
Garez ( The Grudge ) bunun son örneği .
Kendi adıma orijinal filmi izlemedim ama izleyen hemen herkesten gülünç derecede kötü olduğu yorumlarını aldım .
Yeniden çevrimin yapımcısı olan Sam Raimi ? nin kaçırılmış fırsatı gördüğü açık .
Bu yeni versiyon için senaryo bir Amerikalı tarafından yeniden yazılmış ama yönetmenlik koltuğu yine de asıl filmin ardındaki isim olan Takashi Shimizu'ya bırakılmış .
Erkek arkadaşıyla birlikte okumak üzere Japonya'da bulunan genç bir Amerikalı kadının , geçmişte içinde bir trajedinin yaşandığı bir evdeki lanete bulaşmasıyla gelişen olayları anlatan filmde , bu Amerikalı çifti televizyon dizilerinden aşina olduğumuz iki oyuncu canlandırıyor .
Daha geri plandaki erkek arkadaş rolünde , Roswell adlı bilim kurgu dizisinden Jason beher sinemada şansını denerken ; başrolde , Buffy The Vampire Slayer dizisinin yıldızı Sarah Michelle Gellar filmi sırtlanıyor .
Sinemada bir türlü istediği başarıyı yakalayamayan Gellar , düz oyunculuğuna rağmen , filmin gişede elde ettiği başarı sayesinde umduğunu bu kez elde etmiş gözüküyor .
Daha ilk dakikalarından itibaren Japon ve Amerikan kültürleri arasındaki derin ayrımlara özellikle vurgu yapıldığına şahit olduğumuz film , sadece bu sebeple bile ilgi çekici bir görsel malzeme sunuyor .
İlerleyen dakikalarda ise , ürkütücü çocuklar , yerlerde sürünen kadınlar gibi Uzakdoğu korku filmlerinde sürekli karşımıza çıkan unsurlarla bir korku atmosferi yaratmayı deniyor .
Ve açıkçası , başarıyor da .
Karşımızdaki hem hikayesini derli toplu bir şekilde anlatabilen bir film , hem de stilize bir korku filmi olarak son derece etkili bir yapım .
Korku filmi severlerin bu filmden memnun kalacaklarına şüphe yok .
Filmin tek problemi , uzakdoğu sinemasında sıkça karşımıza çıkan benzerlerinden pek bir farkı olmaması .
Bu yüzden , her şeyiyle tahmin edilebilir bir filme dönüşüyor .
Fakat iyi kotarılmış bir film olarak yine de kendini kurtarıyor .
Özellikle evin sahibi olan Amerikan ailesinin başına gelenleri izlediğimiz sekanstaki ışık ve gölge kullanımı , yönetmen adına gerçekten ustalık ve malzemeye hakimiyet işaretleri veriyor .
Öyle anlaşılıyor ki , bu tür yeniden çevrimlerle sıkça karşılaşmaya devam edeceğiz .
Kendi adıma , iyi işler çıkarıldığı sürece buna itirazım olmaz .
Benim şikayetim , işin Amerikan kısmından ziyade Japonlara dair .
Öyle bir noktaya geldik ki , Japon sineması sanki sadece Amerikalılara yeniden çevrim haklarını satmak için fabrikasyon korku filmleri üretiyor .
Hatta bunların bazıları son derece başarısız da çıkıyorlar .
Zanaatkarlıkta çok daha başarılı olan Hollywood endüstrisi de bu filmleri alıp hem şekle sokuyor hem de iyice bir cilalıyor .
Ben kendi adıma iyi kotarılmış Amerikan versiyonlarından ziyade , aynı formülü tekrarlayan Japon asıllarından çok sıkıldım .
Garez , buna iyi bir örnek .
Becerilememiş bir filmin , Hollywood sistemi ve türe hakim bir yapımcı tarafından eli yüzü düzgün ve gerçekten etkili bir korku filmine dönüştürülmesinin sağlam bir örneği .
