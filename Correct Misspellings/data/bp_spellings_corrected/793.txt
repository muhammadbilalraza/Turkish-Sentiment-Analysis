Uzak ile Cannes Film Festivali’nde Jüri Büyük Ödülü’nü kazandıktan sonra dünya çapında tanınan ve yeni projesi merakla beklenen bir yönetmene dönüşen Nuri Bilge Ceylan , bu kez uluslararası bir ortak yapım olarak gerçekleştirilen son filmi İklimler ile Kuzey Amerika sinemalarından sadece bir hafta önce yurdumuz sinema salonlarında .
Son dönemde daha ziyade Zeki Demirkubuz’un kendisinin izinden gittiğini hissederdik ama belli ki etkilenme karşılıklı .
İklimler’in başrolünde Nuri Bilge Ceylan ve eşi Ebru Ceylan kendileri oynuyorlar .
Ufak bir rolde Demirkubuz’un son iki filminin oyuncusu Ufuk Bayraktar da boy gösteriyor .
Önce Ceylan çiftinin oyunculuk kararına değinmek gerekirse ; Ebru Ceylan olabildiğine başarılı ve Nuri Bilge Ceylan da aynı ölçüde donuk ve yapay .
Fakat belli ki hesaplanmış bir sonuç ortaya çıkıyor ve yönetmenin kısıtlı aktörlük becerileri yarattığı karaktere hizmet ediyor .
Ceylan , İklimler’i kadın erkek ilişkileri üzerine bir film olarak tasarladı mı , bilemiyorum .
Bana kalırsa , filme bu açıdan bakmaya çalışmak boşuna olur .
Ortada gerçekten güvenilmez , bencil ve antipatik bir erkek karakteri var .
Üç mevsim boyunca devam eden öykünün ilk kısmını oluşturan yaz mevsiminde sevgilisi tarafından terk ediliyor .
Fakat film boyunca takip ettiğimiz İsa isimli bu zavallı adam , neden terk edildiğini , neleri yanlış yaptığını , kendisiyle ilgili neleri değiştirmesi gerektiğini , hatta daha en başta değişmesi gerektiğini bile hiç anlamıyor .
Bu sevimsiz karakteri Ceylan’ın kendisinin canlandırması zaten başlıbaşına bir cesaret işi .
Oyunculuğu da bu karakterle aramıza mesafe koymak konusunda çok işe yarıyor .
Filmin bu adam üzerinden yaygın bir erkek tipi üzerine bir bakış olduğu düşünülebilir .
Bundan daha fazlası ne yazık ki değil .
Belki birçok kişi için hayal kırıklığı yaratabilecek denli ufak çaplı bir film İklimler .
Ama küçük çaplı , kişisel bir öykü anlattığını kabulleniyorsanız ; ana karakteriyle acımasızca dalga geçmekten çekinmeyerek beklenmedik komik anlar da yaratan bu filmden keyif almak zor değil .
Doğrusu , 3 yıl önce biraz da Cannes politikaları sebebiyle aldığı ödülün yarattığı mit sebebiyle ülkemizde bu filme daha ilk andan itibaren olumsuz bir önyargıyla başlayacak çok insan var .
Kendi adıma bu önyargıdan ilk on , on beş dakika içinde kurtuldum .
Ama herkes için aynısının geçerli olmadığını söylemek gerek .
Bu önyargının ille boşuna olarak görülemeyeceğini de .
Son dönemde tüm dünya sanat sinemasının benzer estetik eğilimler geliştirdiğini düşünen kaç kişiyiz ?
Ritim , kurgu anlayışı , diyalog kullanımı gibi birçok konuda , kendini sanatsal olarak konumlayan tüm eserler sanki giderek birbirlerine benziyor .
İklimler de bu sıkıntıdan payını alıyor doğrusu .
Ama en azından , jenerik öncesindeki açılış sahnesinin düşündürdüğünün aksine , uzun ve içi boş sessizlik planlarını tekrarlamıyor .
İklimler büyük ölçüde sessiz bir film olabilir ama barındırdığı her sessiz anın dramatik bir önemi ya da anlamı var .
Bu filmde Ceylan ilk kez başka bir görüntü yönetmeniyle çalıştı .
Gökhan Tiryaki’yi kısa süre önce Reha Erdem’in filmi Beş Vakit’in steadycam operatörü olarak gösterdiği olağanüstü başarıyla da izlemiştik .
Bu filmde kamerası daha sabit tabii .
Ne de olsa Nuri Bilge Ceylan filmlerinin estetik yapısı , yönetmenin fotoğrafçılık geçmişinden besleniyor .
Ama iki filmin , ilk anda benzer gibi gözükebilecek görsellikleri arasındaki derin farkların , yönetmenleri anlamak hususunda ipucu olduğuna inanıyorum .
Ceylan’ı sinema yaparken bile fotoğrafçı gibi davranmakla eleştiren çoktur .
İklimler’de de bunun etkisi zaman zaman gözleniyor .
Ama iyi resimler yakalamak bir yana ; Reha Erdem’in hele köy merkezli bir film için fazlasıyla plastik yapısıyla karşılaştırıldığında , Ceylan’ın çok daha gerçekçi bir estetik anlayışla hareket ettiğini gözden kaçıramayız .
Karakterleri ve yarattığı durumlar bu filmde her zaman ' doğal ' olamasa da , görsel açıdan ne zaman plastik ne zaman gerçekçi olması gerektiğini iyi hesaplayabilmiş yönetmen .
Filmin sert bir cinsellik / tecavüz sahnesiyle konuşulduğuna şahit olacaksınız .
Bu sahnede , bir fındık üzerinden yaratılmaya çalışılan Haneke - var gerilim , filmle ilgili aksayan tarafı açık ediyor .
İklimler , kendi çapında başarıları olan bir film ama özgünlükten , samimiyetten yoksun sanki .
Nuri Bilge Ceylan , beklentileri karşılamaya , kendisine yakıştırılmış bir sinemacı tipine oturmaya , örneklerini daha önce de gördüğümüz belli türde bir film yapmaya çalışır gibi .
Ya da belki en baştan kendi amacı o sinemacı tipi olmaktı .
Son olarak , filmin yıldızının yine Nuri Bilge Ceylan’ın babası olduğunu belirteyim ve önceki iki filminin altında kalsa da , İklimler’de ciddiye alınacak çok şey bulduğumu ekleyeyim .
Ceylan , sinemamız adına önemli bir isim ve anlatacak kayda değer bir meselesi olduğu sürece , şu noktadan sonra boş bir iş çıkarmayacak gibi gözüküyor .
