Genelde devam filmleri ; Baba 2 , Paranın Rengi , Yaratık gibi istisnaların kaideyi bozmaması koşuluyla , öncüllerinin yarattığı beklentinin altında kalıyor .
Bir devam filmini hem idamesi açısından , hem de kendi açısından ayrı ayrı değerlendirmek gerekir .
Bu noktadan hareketle Taşıyıcı 2'nin birincisiyle arasındaki ilişkilerinin zayıflığı açısından kötü bir " devam filmi " olduğunu fakat kendi açısından değerlendirildiğinde bekleneni veren , sıkılmadan izlenebilen sıkı bir aksiyon - macera filmi olduğunu belirtelim .
Son yıllarda bıkmamadan , usanmadan dişe dokunur sayılamayacak senaryolar üretmekle ömrünü çürüten büyük yönetmen Luc Besson'un kaleme aldığı ve Jet Li'nin Kır Zincirlerini filmi ile adını duyuran Louis Leterrier'in yönetmenliğini yaptığı Taşıyıcı 2 , mantık soruları sormayı adet haline getirmemiş aksiyonseverler için biçilmiş kaftan olmasına rağmen fizik kanunlarına , devamlılığa , ayrıntıya ve zekaya takıntısı olanlar için ise içinden çıkılmaz bir garabet şeklini alabilecek bir film .
Taşıyıcı 2 , bütün kocaman kabahatlerine rağmen sevilmeyi hak eden sapasağlam bir B filmi olmasına iki şeye borçlu .
Bunlardan ilki , Besson'un , bir önceki mantık hatasını sorgulamayı peşi sıra gelen hatalarla engellediği , karizmatik tiplerle , bol bol patlamayla , kovalamaca ve kavgalarla şenlendirdiği senaryosu .
Filmin dur durak bilmeyen hikayesi , izleyicisine nefes alacak vakit dahi tanımamakta o kadar ısrarcı , o kadar ısrarcı ki saçma sapan sahnelere " artık yeter " deyip sinema salonunu terk etmek isteyen bir seyirci filmin çoktan bittiğini bile fark etmeyebilir .
Taşıyıcı 2'nin ( ve hiç şüphesiz birincisinin de ) en büyük kozu ise başroldeki Jason Statham .
Yakışıklı oyuncunun serinkanlı , sinir bozucu derecede sakin taşıyıcı Frank Martin portresi " kahraman " simgesine yeni bir anlam katıyor .
Kendisine hayran bırakan kusursuzluğuyla Frank Martin , Statham'ın asla renk vermeyen , duygularını belli etmeyen , kararlı ve yırtıcı karakteriyle adeta bütünleşiyor .
İşte tam bu noktada Statham'ın Denzel Washington'ın Creasy'sinden Clive Owen'ın " sürücü " süne terfi ediyor .
Tamamıyla güven veren , gizemli ve disiplinli taşıyıcıyı vücuda getiren Statham'ın sinema sahnesine çıkışı Bud Spencer ( Carlo Pedersoli ) ' ı andırıyor .
Milli yüzücü Spencer'ın aksine Statham milli bir dalgıç .
Her ikisi de olimpiyatlar da kendi ülkelerini temsil etmişler , sonra reklam sektörüne sonra da popülerlikleri nedeniyle sinema sektörüne adım atmışlar .
Bu dublör kullanmayı sevmeyen , çok azimli ve çalışkan aktörler yer aldıkları filmlere renk katıyorlar .
Taşıyıcı'nın başarısında en büyük pay sahibi Statham'ın yan rollerde gözüktüğü filmlerde bile dikkatleri üzerine çekmesini sağlayan bir çekiciliği , bir başkalığı var .
Bilmem , bu filmde de son derece karizmatik ve " cool " olduğunu söylemeye gerek var mı ?
Taşıyıcı 2'de ; Matthew Modine'in yerlerde sürünen oyunculuğunu örtbas etmek , babasının kemiklerini sızlatmayı başaran Alessandro Gassman'a düşmüş .
Kate Nauta'nın Lola karakterini , Luc Besson'un Leeloo ve Nikita kahramanlarını hatırlayanların pek de abartılı bulacaklarını sanmak yanlış olur .
Buradan bakıldığında Besson'un ayrıksı kadın karakterler yaratmakta pek de güçlük çekmediği ortada .
Lola'nın seksi iç çamaşırları üzerindeyken niye çatışmaya girdiğini çözümlemeye çalışmak olmaz .
Zaten tüm film boyunca çizilmeden durmayı başaran " A8L W12 " hakkındaki sorular bitmeden bu alandaki merakı gidermeye çalışmak büyük bir hata olur .
Leterrier'in bir nevi süper kahraman mitine dönüşen Taşıyıcı 2'sinin en güzel sahneleri dövüş sahneleri .
Yönetmen dövüş sahnelerini , araba takip sahnelerini gölgeleyecek kadar güzel kompoze etmiş .
Besson'un ilk filmden hatırlayacağınız komiser Tarconi'si de eğlence unsuru olarak kullanılmış .
Topyekün değerlendirildiğinde Taşıyıcı 2 , bu hafta vizyona girecek en güzel aksiyon filmi olmaktan öte gidemiyor .
Mantıksızlığa tahammülü olan aksiyon hayranları ya da Jason Statham fanatikleri için on numara bir film .
