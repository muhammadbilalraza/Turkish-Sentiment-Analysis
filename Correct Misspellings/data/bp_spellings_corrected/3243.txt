Bir tiyatro oyunundan 1939 yılında George Cukor yönetmenliğinde sinemaya uyarlanmış aynı adlı filmin yeniden çevrimi olan Kadınlar , televizyon kökenli yazar Diane English'in ilk yönetmenlik denemesi .
Meg Ryan ve Annette Bening'in başını çektiği kalabalık bir oyuncu kadrosunun rol aldığı filmin en dikkat çekici özelliği , içinde tek bir erkek olmaması ( sevimli finalini saymazsak ) .
Sadece diyaloglu rollerden bahsetmiyorum .
Filmde figüran olarak arka planda , sokakta yürürken veya ofiste çalışırken bile tek bir erkek görmeniz mümkün değil .
Hikayenin parçası olan ve filmde bahsi geçen birkaç erkek karakterin , seslerini bile duymuyoruz .
Kadınlar adlı bu yapımın en dikkat çekici ve eğlenceli özelliği bu .
Bundan daha iyi herhangi bir fikir de yok zaten içinde .
Ve o fikir de kökeni olan oyundan kaynaklanıyor ; bu yeniden çevrime özel bir şey değil .
Hayatını rayına oturttuğuna inandığı için artık pek bir şey için çaba göstermez hale gelen Mary Haines adlı bir kadın , günün birinde elindeki neredeyse her şeyi kaybettiğini anlıyor kısaca .
Öyküyü tetikleyen ise , kocasının bir tezgahtar ile ilişkisi olduğunu öğrenmesi .
Mary ve çevresindeki farklı yaş gruplarından kadınların , tek başlarına ayakta kalma hikayeleri anlatılıyor aslında Kadınlar adlı bu filmde .
Yer yer gerçekten çok eğlenceli anlar yakalayan filmin en büyük kozu , oyuncu kadrosu .
Annette Bening ile Debra Messing'in özellikle çok keyifli performanslar verdiğini ; ufak rollerinde Cloris Leachman ve Bette Midler gibi iki usta oyuncunun özellikle çok başarılı olduklarını söyleyebiliriz .
Meg Ryan ile ilgili son dönemdeki görüşlerimi daha önce yazma fırsatım olmadıysa , bu vesileyi iyi değerlendireyim : Özellikle estetik ameliyatlarla ilgili bu kadar yoğun eleştirel esprinin yer aldığı bir filmin başrolünde , artık daha ziyade Joker'e benzemesine sebep olan botokslu dudakları ve geçirdiği tüm diğer operasyonların etkileriyle deforme olmuş yüzüne bakmak gerçekten insanın yüreğini paralıyor .
Bu noktada , en ucuz klişeye başvurmak ve " Ne güzel komşumuzdun sen Meg Ryan abla " demek geliyor içimden .
Kendine bunu niye yaptın ?
Ancak filmin Meg Ryan'ın suratının halinden daha ciddi sorunları var .
Çok formüle edilmiş , çok hesaplı diyalogları ve yapısı sebebiyle bir şekilde yaşamayan , gerçekçi olamayan bir film bu .
Modern kadının gerçek sorunlarına oldukça yüzeysel bir şekilde değiniyor Diane English .
Zekice olmak üzere tasarlanmış diyalogları ve yeterince dinamik olmayan senaryosuyla ağır aksak ilerleyen , hantal ve sadece lafa dayalı olduğu için de fazlasıyla teatral bir film olarak kalıyor .
Televizyon kökenli Diane English ( zamanında 37 bölüm Murphy Brown yazmış ) , bir dizide pekala işleyecek olan diyalog ve trüklerin , bir sinema filminde işe yaramayacağını görememiş sanki .
Buna rağmen , oyuncuların da çabaları sayesinde , gayet keyifli kısımları olduğunu söylemek gerek Kadınlar'ın .
Özellikle final sahnesi oldukça güldürüyor .
Dolayısıyla , kaçınılması gereken bir film olarak görmüyorum .
Vakit geçirmek için tercih edilebilecek , özellikle kadın izleyiciyi memnun da edebilecek bir film aslında .
Ama bunca yetenekli ismin altına imzasını attığı , klasik bir sinema eserinin yeniden çevrimi olarak yeterince iyi bir film değil .
Karton karakterleri ve tüm kadın dostluğu filmi klişeleriyle , boş bir eğlencelik sadece .
