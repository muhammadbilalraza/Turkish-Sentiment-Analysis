Alacakaranlık ( Twilight ) ' ın güneşte parlayan , kız peşinde koşmaktan başka marifetleri olmayan vampirlerini vampir mitine yenilik getiriyor sanıp bağrımıza bastığımız sırada İsveç'ten gelen , küçük bütçeli ama taptaze fikirlerle dolu müthiş bir seyirlik olan Gir Kanıma ( Låt den rätte komma in ) için o yılın sinema olayıydı diyebilirim .
2004'de yazılmış bir romandan uyarlama olan film gösterildiği tüm festivallerde ödülleri topladığı gibi rottentomateos . com gibi zor beğenen bir siteden alınabilecek en yüksek puanı ( 97 / 100 ) alıp daha gösterilirken kültleşiverdi .
Özgün konu arayışından bitap düşmüş Hollywood patronlarının üstüne atlayacaklarından emin olduğum bu filmin Amerikan yapımı bir yeniden çevriminin gelmesi kaçınılmazdı ve öyle de oldu .
Burada kısa bir açıklama yapmak durumundayım .
Bu ve " Erken Yeniden Çevrimler " dosyası için yazdığım Karantina ( Quarantine ) gibi filmler yeniden çevrim / remake olmaktan ziyade taklit / replika yapımlar .
Özgün filmi , hiç bir farklılık getirmeden sadece Amerikalı oyuncularla neredeyse sekans , sekans yineleyerek üretilen bu yapımları , kendi adıma , başka türlü değerlendirmek mümkün değil .
Bu yüzden baştan söylemeliyim ki , Låt den rätte komma in'i görmüş olanların Kanıma Gir ( Let Me In ) ' i izlemek için hiç bir nedeni yok .
Yazının geri kalanını asıl filmi izlememiş olanlar ve izlese bile sadece Amerikan yapımı işlere sempati duyanlar okursa daha iyi .
Ben de bundan sonrasını asıl filmle kıyaslamak yerine , sanki Let Me In'i ilk kez izlemiş gibi yazacağım .
Herkesin bir J. J. Abrams filmi sandığı Canavar ( Cloverfield ) ' ın yönetmeni olan Matt Reeves sıkı bir sinemacı .
Seyirciyi nasıl etkilemesi gerektiğini biliyor ve sarkmayan bir tempo ve iyi kesilmiş planlarla hedefe ilerliyor .
Let Me In projesinin onun ellerine emanet edilmesi izlediğimiz şeyi silik bir karbon kopya olmaktan çıkarıp oldukça samimi bir deneyim haline getiriyor .
Ayrıca böyle bir film için gerçekten zor olan başrol çocuk oyuncu seçiminde de turnayı gözünden vurmuşlar .
Post - apokaliptik bir distopya olan The Road'da Viggo Mortensen'in yanında dahi parlayan kodu Smith - McPhee gerçekten doğru bir seçim .
Ezik Owen karakterinin tüm nüanslarını seyirciye geçiriyor .
Asıl filmdeki ( hani bahsetmeyecektim ! ) Oscar'ı oynayan Kare Hedebrant'tan daha iyi bile diyebilirim .
Ayrıca filme yedirilen , daha başlangıçta kendini belli eden çizgi roman dokusunu da çok beğendiğimi belirtmeliyim .
Çoğu çizgi roman uyarlamasından daha yoğun bir duygusal etkilenme söz konusu .
Asıl filmden daha görsel bir filmle karşı karşıya olduğunuzu da bilmelisiniz .
İsveç yapımı filmde gayet ekonomik şekilde kullanılan güçlü görsel anlar mevcuttu , bunlar yine aynı şekilde kullanılmakla birlikte özellikle Abby'nin avlanma sekanslarında olayı tahmin etmenin ötesine geçebiliyoruz .
Son tahlilde , filmi sevdim , gerçekten sevdim ve keşke özgün bir senaryodan üretilmiş olsaydı da zaman içinde bir başyapıt kıymetlenmesi yaşasaydı dedim .
Amerikan stüdyo sistemi her şeyi bilet satışıyla ilişkilendirdiği için böyle sıradışı öykülerin peliküle aktarılmasına asla izin vermeyecek , ola ki Avrupa'dan Rec : Ölüm Çığlığı ( [ Rec ] ) ya da Låt den rätte komma in benzeri sükse yapan bir yapım çıkarsa da devşirmekten geri durmayacak .
Bize de , bu örnekte olduğu gibi , bazı filmleri iki kez izlemek düşecek .
Vizyon zamanlamasının yanlış olduğunu düşünmekle birlikte , özellikle asıl filmi izlememiş olanlara şiddetle önereceğim bir film ; Let Me In .
Twitter : murattolga / murattolga@gmail.com
