Oda  / Room , gizemli eve taşınan ve başlarına gelmedik kalmayan çift / aile filmlerinden ayrılan , biraz mistik hatta fantastik öğeler barındıran ve insanoğlunun tatmin olma duygusunu sınayan bir film .
Matt ve Kate biraz maddi problemleri olan ve insanlardan uzak , gizemli evde kalmayı seçen bir çift .
Film boyunca da insanlardan uzak kalmayı başarıyorlar , çünkü onlara vaat edilmiş cenneti sunan bir odaları var .
Ne dilersen dile benden odası Kate ve Matt için sorun üretmeye başlayana kadar mükemmel bir yer !
Kate çocuk istediği halde düşük yapan bir kadın ve odadan bir çocuk istiyor , oda tüm cömertliğiyle Kate’in kucağına bir çocuk veriyor ve oda ürünü Shane de hikayeye dahil oluyor .
Sonra evde daha önce yaşayan John Doe var ki , o da odanın sırrına erişen ve sonrasında aklını yitiren bir adam …
Tabii bir de odanın kendisi ve evin her tarafını saran kablolar var .
Yani odanın yönetimi birilerinin elinde !
Film aslında sonuna kadar bir gizem yumağı olmayı ve zor hikayesiyle kafa karıştırmayı başarıyor .
Odanın verdiklerinin sadece evin içinde var olması ve evin dışına çıkıldığı anda yok olması odanın aslında aktif kalmak için evde hakimiyet kuracağı birilerinin olmasını istediğini düşündürüyor .
Yıllarca kapalı kalmış , hatta görünmesin diye iyice kapatılmış olması da , evde yaşayanların canını yaktığını ya da evden çıkamasınlar diye çeşitli engeller koyduğunu …
Nitekim filmin ikinci yarısı hızlıca büyüyen oğul Shane’in akışa müdahale ettiğini görüyoruz .
Anneye olan düşkünlüğü , babaya olan düşmanlığı ve kalıcı olabilmek için Matt’in bedeninde ortalıklarda dolanması …
Odanın bir yöneticisi olduğu kesin ama bu kim sorusu film boyunca kafa kurcalıyor .
Her tarafın kablolarla dolu olması bir bilgisayar oyunu hissi bile veriyor .
Acaba Kate ve Matt bir oyunun içindeler mi ya da bir hayalin ?
Ama kimin hayali ?
Ya da odaya geçtiklerinde başka bir aleme mi giriş yapıyorlar ?
Sipariş ettikleri her şey nasıl ve nereden geliyor ?
Tabii her istenilenin nereden elde edildiğine dair bir ipucu barındırmıyor film ama bir elde tutma ve elden kaçırmama hikayesi olduğu kesin !
John Doe kısmına bir kez daha eğilirsek , akıl hastanesinde olması ve evle ilgili her şeyi bilmesi acaba ipler onun elinde mi dedirtmiyor değil !
Ama kendisinin de ev mağduru bir tarafı var !   Bir yandan da Kate ve Matt eve taşındıkları gece yukarıda bir ses duyuyorlar .
Sanki evde birisi varmış gibi .
Ama o birisi hiç ortaya çıkmıyor ?
Belki de oğul Shane’in bedeninde yer alarak , sonrasında Matt’in bedenine sıçrayarak varoluşunu kutsamaya çalışan bir ruh o sesin sahibi !
Film bittiğinde , Matt ve Kate yorucu bir kaçma kovalamaca eyleminden çıkmayı başardıklarında bile taşlar yerli yerine oturmuyor .
O yüzden filmi izlerken bir yandan da bulmacayı çözmeye ve tezler üretmeye devam ediyorsunuz .
Detayları atlamamamızı sağlayan , bazen yorucu olabilen ve tekrarlara düşen bir film karşımızdaki !
