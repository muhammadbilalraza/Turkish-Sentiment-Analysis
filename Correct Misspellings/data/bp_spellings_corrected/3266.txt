Cemal Şan ismini , Zeynep'in Sekiz Günü , Ali'nin Sekiz Günü , Dilber'in Sekiz Günü isimli üçleme filmlerden duymuştuk .
Bu üçleme , popüler isimleri oyuncu kadrosunda bulundursa da , konu işlenişi bakımından popüler sinemaya değil yönetmen sinemasına yakın filmlerdi .
Cemal Şan , bize kendi dilini , kendi bakış açısını tanıtmaya çalışıyor gibiydi bu üçlemede .
Ağır tempolu ama merak uyandırıcı , gerginliği oldukça hissettiren , sanat filmi olsa da belirli bir katharsis duygusunu vermekten de çekinmeyen , bu yüzden de yönetmen sinemasına alışık olmayan seyirciyi de kendisine çekebilen bir sinemayla karşı karşıyaydık .
Acı da aynı yoldan gitmiş diyebiliriz .
Üçlemenin sonuncusunu 2008 yılında izlemiştik , bu sene ise iki farklı filmle karşımıza çıktı Cemal Şan .
Birincisi " Sonsuz " isimli dramatik bir film , ikincisi ise Acı .
Acı da isminden anlayabileceğimiz kadarıyla dramatik yapıda bir film .
Bu kez Cemal Şan hem senarist hem yönetmen .
Bu kez Cemal Şan , çok popüler isimleri barındırmıyor hikayesinde .
Aslında tanıyoruz elbet , başroldeki Nesrin Cavadzade , Dilber'in Sekiz Günü'ndeki Dilber'i canlandırmış ve ödül almıştı .
Acı'da da gerçekten etkileyici bir oyunculuk sergilemiş .
Erol Demiröz ise yıllarını sanata vermiş , çok başarılı bir tiyatrocu .
Kendisini en son Güneşi Gördüm filminde izlemiş ve etkilenmiştim , Acı adlı filmde de gerçekten çok çok başarılı .
Neredeyse sadece iki kişiden oluşan filmde oyunculuklar hiçbir şekilde aksamıyor .
Erzincan'ın 20 metre yüksekliğindeki bir dağ köyünde çekildiğini öğrendiğim film , kardan dolayı olağanüstü zor koşullarda çekilmiş belli ki .
Karlı dağlar , sinematografik açıdan etkileyici görseller vermiş yönetmene , yönetmen de bu fotoğrafı doğru kullanmayı bilmiş doğrusu , kamera açıları oldukça başarılıydı .
Film belli ki çok düşük bütçeyle çekilmiş , küçücük bir taş ev , küçücük bir ahırda birkaç adet hayvan , az oyuncu , az mekan .
Düşük bütçeyle de eli yüzü düzgün film yapılabileceğini göstermiş aslında yönetmen .
Senaryoyu da oldukça iyi bulduğumu söylemeliyim .
Konunun ilginçliği ve tutarlılığı bir yana , diyaloglar çok başarılı oturtulmuş .
Son zamanlarda çoğu Türk filminde gerçekten çok yapay ve anlamsız diyaloglar duyuyoruz .
Bu filmdeki diyaloglar ise gerçekten doğal ve yerinde olmuş .
Filmle ilgili bir önyargı vardı kafamda , isminin Acı olması ve dramatik bir Türk filmi olarak sunulması , gereksiz ve rahatsız edici bir duygu sömürüsü yaşatacak gibi gösteriyordu filmi ama öyle olmadı .
Tek bir eleştirim olabilir , bu filme gerçekten de daha değişik ve filmle daha alakalı bir isim bulunabilirmiş .
