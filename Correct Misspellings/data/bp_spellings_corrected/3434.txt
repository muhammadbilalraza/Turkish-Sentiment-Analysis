Robert Redford , Nick Nolte ve Emma Thompson gibi üç ünlü yıldızı bir araya getiren Hayatımın Yolculuğu büyük iddiaları olmayan , sade bir film .
Gazeteci ve seyahat kitapları yazarı Bill Bryson’ın 1998 yılında yayınlanan anı kitabından beyazperdeye uyarlanan filmde , 30 yıldır seyahate çıkmamış olan Bryson’ın gençlik yıllarını yad ettiği kişisel yolculuğu anlatılıyor .
Filmde her şey Bryson’ın karısı Catherine ile birlikte bir cenaze törenine katılmasıyla başlıyor .
Törenin ardından kısa bir yürüyüşe çıkan yaşlı adam , bu yürüyüşte Apalaş Yürüyüş Patikası’nın çok yakınında olduğu fark ediyor .
Amerika Birleşik Devletleri’nin doğu yakasını boydan boya kesen 3500 kilometre uzunluktaki bu patikayı tek başına yürüyebileceğine ikna olan Bryson , bu yolla hayata sımsıkı tutunduğunu kendi kendine kanıtlamayı amaçlıyor .
Gençlik yıllarından miras kalan yola koyulma güdüsünün bedenini ve zihnini hala harekete geçirebildiğini savunan yaşlı gezgin , bütün ısrarlarına rağmen karısı Catherine’den izin koparamayınca bir yol arkadaşı edinmek zorunda kalıyor .
Böylelikle , Bryson bir anda kendisini gürültücü , huysuz ve bir o kadar da çapkın lise arkadaşı Stephen Katz’la aynı yolda buluyor .
Hayatımın Yolculuğu , büyük oranda Bryson ve Katz’ın yolculukları süresince başlarına gelen komik olayları bir araya getiriyor .
Reese Witherspoon’ın başrolünde yer aldığı Yaban ( 2014 ) filminin sabun köpüğü versiyonu olarak nitelendirilebilecek filmin belkemiğini ise yıldız oyuncu kadrosunun performansları oluşturuyor .
Ancak bütün oyunculuk performanslarının gidişata aynı oranda katkı sağladığını iddia etmek ne yazık ki mümkün olamıyor .
Örneğin , filmin başında kısa bir süreliğine gözüken Emma Thompson , toplamda sahnede kaldığı sürenin kısıtlığı nedeniyle imza performansının dışına çıkamıyor ve hikayenin işleyişine etki edecek kuvvette bir oyunculuk sergileyemiyor .
Hatta filmde , Thompson ile aşağı yukarı aynı süre ekranda kalan Kristen Schaal’ın Hayatımın Yolculuğu’nun komedi potansiyelini besleyerek Thompson’ın bir adım önüne geçtiğini iddia etmek mümkün .
Bununla beraber , görsel ve öyküsel anlamda izleyenlere herhangi bir yenilik vaat etmeyen filmin sürükleyiciliğini ayakta tutan esas etmenin Robert Redford ve Nick Nolte beraberliği olduğu da aşikar .
Hayatımın Yolculuğu’nda başarılı , varlıklı ve düzenli bir hayatı olan Bryson rolünde izlediğimiz Redford , canlandırdığı karakterin yaşlılığıyla inatlaşmasını başarıyla sorunsallaştırıyor .
Filmin senaryosu izin verdiği müddetçe gençlik yıllarına dair ufak ip uçları edindiğimiz Bryson , Redford’un oyunculuğu sayesinde hala aynı genç adamı içinde bir yerlerde saklayan eğlenceli bir karaktere dönüşüyor .
Öte yandan , Bryson’ın zıt karakterli lise arkadaşı Katz rolünde karşımıza çıkan Nick Nolte , belki biraz da canlandırdığı karakterin hınzırlığından ve şeytan tüyünden faydalanarak performansını Redford’dan bir adım öteye taşımayı başarıyor .
20’lerin başında sık sık alkol ve uyuşturucu problemiyle gündeme gelen , zaman zaman hırpani kıyafetlerle sokakta dolaşırken magazincilere yakalanan Nolte , Katz rolünde neredeyse kendisiyle ve geçmişiyle hesaplaşırcasına bir performans ortaya koyuyor .
Hayatımın Yolculuğu’nun izleyenlerin yüzlerini gülümseten bir film olmasında Nolte’un oyunculuğunun payı büyük .
Bütün bu nedenlerden ötürü Hayatımın Yolculuğu’nun , büyük beklentilerle izlenmediği takdirde sinemaseverleri hayal kırıklığına uğratmayacak bir çalışma olduğunu söyleyebiliriz .
Hayatımın Yolculuğu , özellikle Robert Redford ve Nick Nolte gibi iki usta oyuncuyu başrolde izlemek , her iki aktörün de yaşlılık süreciyle ilgili kendilerine dönük sohbetlerine kulak vermek ve hoşça vakit geçirmek için ideal bir film .
