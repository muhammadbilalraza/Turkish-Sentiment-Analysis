Mean Girls ve Freaky Friday filmlerinden aşina olduğumuz Mark Waters'ın son filmi Cennet Gibi , yönetmenin çok sevdiği bir yazar olan Marc Levy'i muhtemelen beğendiği filmlerle ( It's a Wonderful Life , Boş Ev , Kiracı [ Tenant ] ) düşünsel bazda birleştirme - bütünleştirme çabası olarak tanımlanabilir .
Reese Witherspoon gibi yeni neslin " romantik komedi sarışını " unvanı adayı ( reddettiği film teklifleri düşünüldüğünde ) durumundaki bir kadınla , yükselen popülaritesinden yararlanılmak istenen yakışıklı aktör Mark Ruffalo'yu bir araya getiren Cennet Gibi , Amerikan gişe filmi olmanın gerekliliklerini asla göz ardı etmeyen , 58 milyon dolarlık yarı tinsel bir romantik - komedi girişimi .
Aşırı derecede işkolik , otuzuna merdiven dayamış , güzel ve bekâr doktor Elizabeth Masterson ( Reese Witherspoon ) ile ölen eşinin derin acısını unutmakta güçlük çeken , sürekli düğün kasedini izleyip bira içen David Abbott ( Mark Ruffalo ) arasındaki fantastik bir ilişkiyi anlatıyor Cennet Gibi .
Öbür tarafla bu taraf arasında takılı kalan bir ruhun / hayaletin aşık olduğu erkekle beraber bu gizemli durumu çözmeye çabalaması , çok da yabancı olmadığımız bir konu aslında .
İşinden başka tutunacak hiçbir şeyi olmadığı için , adetâ kendini kaybederek hastalarla ilgilenen fedakâr doktorun , bir de onu bir an evvel baş göz etmek maksadıyla " kanaması olmayan erkeklerle " bir araya getirmeye çabalayan evli bir kız kardeşi var .
Bu da tanıdık .
Eşini kaybetmiş adamla doktor hanımın beraber olacakları , birbirlerini ve hayatı bulacakları da tahmin edilebiliyordur .
Erkeğin dikkat çekici , ilginç bir arkadaşı olması da bildik bir yan öğe .
Zaten topu topu altı - yedi kişi çerçevesinde dönen olayların Levy'nin If Only It Were True adlı çoksatan romanından çıkmış olması hayret verici çünkü eğer bu iyi bir uyarlama ise ki sanırım değil , karşımızda berbat bir kitap var .
Peter Tolan ve Leslie Dixon'ın senaryolarının çok temel bir sorunu olduğu aşikâr .
Filmdeki şaşırtmacalar , enteresan gelişmeler ve son kertede karşımıza çıkarılan çözüm , izleyicinin zekâsını küçümsemişe benziyor .
Seyircisini aşağılayan bir sinemanın da affedilmemesi gerektiğini düşünüyorum .
Hem hayalet olacaksın ve örneğin bazılarına gözükemiyorsun diye , birine dokunamıyorsun diye , telefon edemiyor , haber veremiyorsun diye bir sürü çarpıcı gelişme olacak , bir de yastığa başını koyunca kafan yastığın duruşundan etkilenecek .
Bu parasını , zamanını ve en önemlisi zihnini filme vermiş olanları üzer .
Sadece Elizabeth'in ruhunun / hayaletinin kimlere gözüktüğü bile kafa karıştırıcıyken , hikayenin araştırma safhasında rastladığımız olayların klişe üzerine klişe içermesi büsbütün seyir zevkini baltalıyor .
Güzel San Francisco görüntüleri , muhteşem kıyafetler ve Jon Heder Cennet Gibi'yi aklamaya yetmiyor .
Güzel bir kız , yakışıklı bir erkek , kulağa hoş gelen müzikler , sıcacık bir ilişki , romantizm ve yerli yersiz birkaç espri romantik bir komedi olmaya yeter ama iyi bir film olmaya yetmez .
Cennet Gibi , seyircisini kendi sorularıyla başbaşa bırakıp giden bir umursamazlık içinde ama bu vurdumduymazlığına rağmen cevapları merak etmeyenler için iyi bir seyirlik .
İki başrol oyuncusu da rollerinin hakkını fazlasıyla veriyor , yönetmen göze batan bir yönetim kusuru sergilemiyor .
Elizabeth ile onun son kullanma tarihinin geçmek üzere olduğuna yürekten inanan kız kardeşi Abby arasındaki ilişki biraz tanıdık olmasına rağmen eğlenceli anlar içeriyor .
Sonuçta , manâsız çıkarımlara ve inandırıcı olmayan öğelere sahip olmasına rağmen ticari sinemanın kurallarına harfiyen uyduğu için izlenebilir bir film Cennet Gibi .
Acı ama gerçek de bu : Hollywood seyredilebilir kötü filmler çekmeyi pek güzel başarıyor .
