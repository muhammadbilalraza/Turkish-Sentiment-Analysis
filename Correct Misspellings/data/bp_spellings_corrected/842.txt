Suç uzmanı , firar delisi , kaba , vahşi , korkusuz , cesur , kadın düşkünü ve sözünün eri …
Bir anti - kahramanı tarif etmek için ne ararsanız , o Riddick’te ziyadesiyle var . “Derin Karanlık” ( 20 ) , “Riddick Günlükleri” ( 2004 ) ve nihayet “Riddick” ( 2013 ) …
Son film , 13 yıllık bilimkurgu serisinin , kesinlikle en zayıf halkası ve resmen ilk yapıtın , güncellenmiş bir versiyonu gibi …
Ancak bu bence bir ara bölüm ; ‘deli ve güzel abi’ , dördüncü filmde , intikam için son kez geri dönecek .
Benim en sevdiğim çizgi roman kahramanı kesinlikle Conan’dır , korku nedir bilmeyen barbar , ahali ne der diye düşünmez , doğal ve samimidir .
İşte Richard B. Riddick’i biraz da bizim meşhur Kimmeryalı’ya benzetiyorum ve ona , " Uzaylı Conan " diyorum .
Filmin rol dağılımı ise Vin Diesel ve diğerleri , elbette …
Bu seri onun eseri , aradan geçen yılların yıpratıcı etkisi , eski filmleri ardı ardına izleyince daha da anlaşılıyor ki , Vin Diesel de yaşlanmış .
Bu büyük aksiyon ustası , üç beş sene sonra , veteran serüvenciler ( Sylvester Stallone vs. gibi ) sınıfına dâhil olur .
Ne yazık ki …
Evet , geçelim filmimize …
Çorak bir gezegende su , hem hayat , hem de ölüm demektir .
Riddick , yaralıdır ve tek başınadır .
Yine de suya ulaşır ve dev akreplere benzeyen yırtıcı yaratıkların saldırısına uğrar .
Tek düşman , onlar değildir .
Sırtlan ve köpek kırması , iri ve sinirli uzaylı hayvanlar da başka bir beladır .
Ama uzayın en çok aranan adamı ve adeta cesaret anıtı olan bizim Riddick , yılmak ve pes etmek gibi seçeneklerden pek hoşlanmaz .
Gider , yavru bir sırtlan - köpek bulur ve onu eğitir .
Garip köpek büyürken , hımbıllaştığını düşünen Riddick , tekrar hız ve güç kazanmak için idman yapmaya başlar .
Sonra tuhaf ikili , gezegende yolculuğa çıkarlar ve yolda terkedilmiş uzay istasyonuna rastlarlar .
Artık yaratıklar dışında , ödül avcıları da kahramanımızın peşindedir .
Başkalarının korkusu , onun en sevdiği ve eğlendiği şeydir .
Artık sıkıntıdan kurtulmuştur , çünkü av ve avcının sürekli yer değiştirdiği , yaşam savaşına sıra gelmiştir .
Riddick’in yönetmen koltuğunda , diğer iki filmde olduğu gibi David Twohy var .
Serinin kah öyküsünü yazan , kah senaryosunu kaleme alan Twohy , birinci ve üçüncü filmi yaratıkların istila ettiği gezegenlerden kaçış üzerine kurmuş , ikinci filmi ise serinin en ayrıksı bölümü olarak inşa etmişti .
Evet , Riddick Günlükleri , harbiden değişiktir , senaryosu daha derinlikli ve katmanlı , atmosferi farklıdır .
Elbette yine kaçış vardır , ancak boş bir gezegen değil , evrendeki uygarlıklar ve uygarlıkları yıkmaya çalışan alt - evren savaşçıları anlatılır .
Sanırım ne zaman çekileceği hala meçhul olan dördüncü filmde , barbar Conan nasıl kral olduysa , bizim Riddick de yine ve yeniden başa geçmek , yani ‘Lord Marshall’ olmak için büyük bir mücadele verecek .
Nereden mi biliyorum ?
Görünen köy kılavuz istemez .
