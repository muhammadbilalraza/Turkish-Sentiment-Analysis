Nezih Ünen geçen sene Anadolu'nun Kayıp Şarkıları ile yüreklerimizde şarkılara , türkülere , Anadolu'ya geniş bir yer açmıştı .
Yedi yıllık bir çalışma vardı şarkıların ardında .
O yüzden çok sevildi , takdir edildi .
Aslında yönetmenlerden beklediğimiz , başladıkları yolda devam etmeleridir .
Ani değişimlere alışkın değiliz pek .
Özer Kızıltan , Takva'dan sonra Beni Unutma'yı çekince nasıl şaşırdıysak Nezih Ünen ismini Mavi Pansiyon'da görünce o derece şaşırdık sanırım !
Mavi Pansiyon , biten evlilikler , kariyerler ve yaşam alışkanlıkları sonrasında soluğu Bodrum'da alan bir avuç insanın yaşadıklarını anlatıyor .
Evet günümüzde her şeyde bir değer kaybı , başkalaşım yaşanıyor ama bu konunun üzerine üşüşmek de aynı derecede bir kayıp hali bana göre .
Bu dünyayı bitirdik , başka dünya bulalım hali aynı uzantılar içinde ne kadar mümkün , tartışılır .
Mavi Pansiyon'a nasıl dahil olacağımı bilemediğim için önce içeriden bakmayı denedim .
Zaten yönetmen , kadın ve erkek için özdeş karakterler koymuş ortaya .
İstediğinizi alıp ona bürünebilirsiniz .
Aslında Ünen , filminde herkesi anlama derdine düşüyor , insanlar arasındaki katmanları kaldırmayı deniyor .
Herkese küçük fırça darbeleriyle büyük değişimler yaratma derdine düşüyor .
Konu klasik .
Herkesin kalp kırıklıklarını bir diğerinde yapıştırmayı isteme hali , daha fazla kırıklık yaratıyor .
Aslında öykü iki kadın ve bir erkek üzerinden gitse ( kendi adıma feminist çizgiden kayış ) daha gerçekçi olacak sanki , ortaya ayrı tellerden saçılmış karakterler filmin yoğunluğunu bozuyor , habire yeni baştan sarıyoruz filmi .
Film bizi gerçek aşka ulaştırma derdine düştükçe daha da uzaklaşıyor .
Bahar ve Esra'nın Ahmet'e olan meyillenmeleri , adamın " aşka inanmıyorum ! " nidalarıyla kafamıza kazınıyor .
Ve ben aşkı sorgulamanın bir kez daha anlamsız olduğunu görüyorum .
Mavi Pansiyon , değişen durumlara göre aşk grafiği yükselen ve alçalan bir pansiyon haline geliyor , yani toplu olarak gel - git yaşanıyor pansiyonda .
Yönetmenin araya sıkıştırdığı kısa filmciler hikayesi ise gerçeklikten çok uzak .
Ben tatil modunda film çeken kısa filmciler görmedim ama maceracı gençler gördüm .
Kısa filmcileri anlamadığımdan değil , bilakis onlarla çok içli dışlı olduğumdan , oyuncu bulamamaları , doğru anı bekleme gibi halleri zorlama geldi , aynı şekilde almancı ve ortalıkta özgürlük abidesi gibi dolanan karısı da .
Ünen , filmdeki kadınlara bir fırsat sunma derdinde gibi ama bu işten kazançlı çıkan erkekler oluyor yine !
Mekan Bodrum , bir de Gümüşlük olunca elbette görsel açıdan bir seyir zevki oluyor ama Mavi Pansiyon'un etrafında köpek balığı gibi çember çizmekten başka mekanlara pek de uzanamadık ne yazık ki !
Hatta filmi izlerken kadehler arasında habire dibe vuran karakterlerden dolayı , bu kadar depresif yaz tatili görmedim , demeden de edemedim !
Oyunculuklar üzerine bir iki şey söylemek gerekirse Esra'yı oynayan Özlem Tekin hippi kadın kıvamına bayağı oturmuş durumda .
Nerede rahat , spiritüel bir rol varsa hepsini sırtlanmaya yeminli olan Tekin , filmin en rahat oyuncularındandı !
Fadik Sevin Atasoy'un gözleri kapalı piyano çalmasına bayıldım ama Yunus Güner biraz duruş oyunculuğu sergilemiş bana göre .
Sonuçta şehirden kaçan , kaçma imkanı olan ve buna rağmen kaçtığı yerdeki ‘şehir ortamı batağına ' saplanan bir avuç insanın küçük denizde boğulmama çabaları diyebiliriz bu film için .
Ama bu çabaların bize nasıl yansıdığı önemli tabii .
Konu günümüzü anlatmaya soyunsa da , Ünen'i doğal olanın peşinde görmek bizi daha mutlu edecek sanırım ! banubozdemir@gmail.com
