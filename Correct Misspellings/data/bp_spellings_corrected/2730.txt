Tüm dünyayla eş zamanlı olarak ülkemiz de Covid - 19 salgını ile mücadele ederken , tüm eğlence endüstrisi de –yine dünya çapında - neredeyse tamamen durmuş durumda .
Sinema salonları kapalı , setler askıya alındı .
Kimse önünü net olarak göremediğinden dijital platformlar heybelerindeki ‘taze’ film ve dizileri ekonomik bir planlamayla yayınlamanın yollarını arıyorlar .
Televizyon kanalları ise çoktan Yeşilçam simidine ve 90’lar dizilerine sarılmış durumda !
Hepimizin aklında “Bu karantina günleri ne zaman bitecek ? ” sorusu dönüp dururken , sinema sektörünün aktörleri de hali hazırda ellerinde olan ve vizyona sokamadıkları filmleri , seyircisiyle yasal çözüm yolları ile buluşturmayı deniyorlar .
Bazı yabancı ülkelerde örneklerini gördüğümüz vizyon filmini dijital platform üzerinden kiralayıp seyretme yöntemi de bu anlamda ülkemizde ilk kez Başka Sinema ve Blu Tv iş ortaklığı çerçevesinde deneniyor .
İlk kez bu hafta Bozkır filminin Başka Çarşamba gösterimi ile başlayan uygulama , Cuma günü Blu Tv üzerinden Yabancıların Nezaketi ( The Kindness Of Strangers ) , Genç Ahmed ( Le Jeune Ahmed )   ve The Specials ( Kural Dışı ) filmlerinin Kirala ve İzle yöntemi ile yayınlanmasıyla devam ediyor .
72. Cannes Film Festivali’nin kapanış filmi olarak gösterilen , ülkemizde ise 7. Boğaziçi Film Festivali’nin açılışında Türkiye prömiyerini yapan ,  Kural Dışı ( The Specials ) filmi normal şartlar altında mart ayının sonunda vizyona girecekti .
Ekim ayında filmi festivalde seyrettiğimde , eleştiri yazısının bu koşullar altında yazılacağını pek tabii ben de tahmin etmezdim .
Hiç olmamasındansa ‘sinema şimdilik evin salonunda’ diyerek , bu Fransız dram - komedisine kısaca bir göz atalım .
İki kadim dost olan ve 90’lar başından bu yana kariyerlerini beraber sürdüren yönetmen ve senarist Olivier Nakache ve Éric Toledan ikilisinin imzasını taşıyan Kural Dışı filmi , otizmli bireylerin ve tabii ki onların ailelerinin evrensel boyuttaki ciddi sıkıntılarını incelikli bir dille aktarıyor .  
Bruno Haroche ( Vincent Cassel ) ve Malik ( Reda Kateb ) Fransız devletinden bağımsız çalışan bir nevi alternatif yardım ve eğitim kurumu işletmektedirler .
Yegane amaçları da toplumun dış cephelere itilen ve ‘etliye sütlüye’ karışmadan orada kalmaları için baskılanan otizmli bireylere sosyal hayatta var olabilmeleri için destek olmaktır .
Kimse kapıyı açamazken özellikle ileri derecede otizmli bireylere –yani kural dışı olanlara - el uzatan tek insan Bruno’dur .
Onlara barınacak bir yer sağlar , karınlarını doyurur ama asıl önemlisi her bireyin kendisini , kendi dünyasında ifade edip , dış dünya ile iletişim kurması , sosyal hayata uyum sağlaması için var gücüyle uğraşır .
Yani ailelerin yapamadığını ya da çok zorlandığını ; devletin ise ‘yapmadığını’ yapar bu iki yürekli adam .
Konunun hassasiyetinden dolayı duygusal tonu şüphesiz ki yüksek olan film tüm akışı boyunca farklı çatışmalar üzerinden ilerliyor .
Örneğin , bu kurumlar ciddi maddi sıkıntılar yaşadığından çalışanları da daha ziyade gönüllü gençler ; hatta toplumun ötekileştirdiği , hatta bazıları diplomasız olan gençler .
Hayattaki yerlerini , özel ilgi isteyen insanlarla iletişim kurarak ve onlara yardım ederek keşfediyorlar .
Ki bu da Malik ve Bruno’nun yaşama kattığı bir başka artı değer .
Öte yandan devlet hastanesinin doktoru telefon açıp Bruno’dan ya da Malik’ten destek isterken , ciddi mali sorunlara rağmen özveriyle çalışan bu kurumların işleyişini denetleyen ve kapatmaya yönelik soruşturma açan da yine devletin ta kendisi oluyor .
Ve insan soramadan edemiyor ; medeniyetin beşiği olarak gördüğümüz Fransa’da toplumsal bakış açısı ve devlet nezdinde durum halen böyle ise , bizim coğrafyamızda hiç duymadığımız kim bilir ne trajik hikâyeler yaşanıyor ?
Oyunculuklarda Vincent Cassel ve Reda Kateb karakterlerini pürüzsüz biçimde beyaz perdeye yansıtıyor .
Cassel hangi role soyunsa o karakterin gerçek hayattaki duygu durumunu ve ruh dünyasına da giriyor seyirci .
Bu filmde Bruno bazen otizmli bir bireyle fazla derin bir bağ kurarken , en problemli gibi görünen durumdan bile umudunu kesmezken , karakterin beslendiği her duyguyu , her iniş - çıkışı da Cassel ile beraber yaşıyoruz adeta .
Bir nebze daha soğukkanlı çizilen Malik karakterini de Reda Kateb iyi sırtlıyor .
Her iki oyuncunun da En İyi Erkek Oyuncu kategorisinde 2020 Cesar Ödülleri’nde aday olduğunu da ekleyelim .
Uzun lafın kısası , uyarlandığı çarpıcı gerçek hikayesi ile şu sıra dışı günlerde hepimizin ders niteliğinde izlemesi gereken bir film Kural Dışı .
Sıcak evlerimizin salonunda , sağlıklı biçimde otururken , filmdeki otizmli bireylerin bugünleri nasıl geçirdiğini de sormak gerekiyor belki de .  
Neredeyse tüm dünyada sinemalar bomboş , kapalı ama bu iyi ve yeni filmleri seyredemeyeceğimiz anlamına gelmemeli .
Bütçe planlaması açısından sinema salonlarının da belli bir yüzdeyle pay aldığı Başka Sinema ve Blu Tv işbirliğinde , Kural Dışı filmini ve bu haftanın gösterim planına dahil edilen diğer iyi festival filmlerini evinizin salonunda izleyebilirsiniz . #evdekalın , sinemayla ve sağlıkla kalın …
