Eskiden beridir malumunuz , başarı öyküleri , sinemada her daim –az yahut çok - seyircisini bulur .
Kimi zaman büyük kârlar hatta kimi zaman Oscar’lar ( Yakın dönemden Sandra Bullock’un ‘Blind Side’ını hatırlayalım ) getirirler .
Doğaları gereği risksiz ve duygusal olarak hazır filmlerdir .
Ortak paydaları ‘ilham verici’ olmaları , heyecan duygusunu diri tutmaları , yüz güldürmeleri ve yeri geldiğinde de aynı oranda hüzne gark etmeleri olan bu alt türün yeni üyesi ise Disney’i arkasına alan “Yetenek Avcısı” .
Açıkçası , genel perspektiften bakınca , “Yetenek Avcısı”nı diğer başarı öykülerinden ayıran pek bir şey yok .
Çizgisel , hesaplı , katmanları çoktan şematik hale getirilmiş bir duygu hikayesi .
Biraz daha yakından bakınca ise hikayenin nispeten ilginç bir tarafı gözümüze çarpıyor .
Yaşanmış bir hikayeden uyarlanan “Yetenek Avcısı” oldukça yakın tarihli ( birkaç sene ) meseleleri odağına alıyor ve neredeyse ‘şimdinin’ filmini yapmaya çalışıyor .
Buna engel olan ise hikayesini ele alış şekli .
İlk olarak bağımsız “Lars and the Real Girl” ile gerçek anlamda ilgi toplayan , sonrasında ise hiç de fena sayılmayacak bir Fright Night ‘remake’iyle yoluna devam eden Craig Gillespie’ın filmi bir sporcu / spor menajeri olan J. B. Bernstein’ın hikayesini merkezine alıyor gibi görünse de , aslen birkaç koldan , birkaç insanın hikayesini anlatıyor .
Bernstein , herhangi bir liberal gibi para hırsıyla dolup taşan , bencil , çıkarcı , kendine fayda sağlamaya çalışan bir kişi .
İşleri yolunda gitmeyince yeni bir projeyle yeni bir maden kazmanın peşine düşüyor ve Amerikalı sporcu gözlemcilerinin hiç girmediği Hindistan topraklarından yeni yetenekler keşfetmek için zorlu bir yolculuğa çıkıyor .
Uzun bir sürecin ardından , yüzlerce gencin arasından seçilip ABD’ye getirilen gençler , sadece kazananı umursayan , bambaşka bir dünyayla karşı karşıya geliyorlar .
Bernstein ise ilkin bu gençlerden fayda sağlamaya çalışıyor ; sonra ise onların yaşadıklarıyla duygudaşlık kurmaya , yelkenleri suya indirmeye başlıyor .
İki saatlik bir Disney filminde sürekli olarak kadrajda göreceğimiz kahramanımızın neredeyse ilk seksen dakika boyunca bir anti - kahraman görevi üstlenmesi , başlarda izleyene tuhaf gelecektir elbet .
Ancak hırslı ve paragöz Bernstein’ın hikayesinin bir dönüşüm yaşadığı fikri ile tercihlerini kitabına uydurduğu fikri arasındaki ikilem , işin bu tarafını biraz şaibelendiriyor .
Üstelik “Yetenek Avcısı”nın –kendi ifadesiyle - fakirlikten / sefaletten kurtulma aracı olarak yetenek yarışmalarını ve Amerikan rüyasını işaret etmesi kimseleri şaşırtmayacak , tipik bir Disney halet - i ruhiyesi şüphesiz .
Yani , bu film de “bir gün Hindistan’dan bir Einstein bile çıkabilir” diye buyuran nice neo - liberalden farklı bir yol izlemiyor ve yetenek tacirliğine bir kurtarma görevi atfediyor .
Zaten Hindistan gerçeğini mizahtan yoksun bir fıkraya indirgemesi de bu yüzden . “Yetenek Avcısı” , Amerika ve Hindistan arasına bir köprü çekiyor ve elbette ki köprünün kendine  yakın olan tarafını cilalıyor .
Bütün bu çok alışık olduğumuz oryantalist bakışın civarında ise keyfekeder bir seyirlik ve süresi zarfında oyalayan bir zaman geçirgeci yatıyor .
Normalde ‘vasat’ sularda gezinen bir Disney filminden hayal kırıklığıyla ayrılmak ,  histerik bir tavır takınmak olacaktır .
Lakin Amerikan Bağımsız Sineması’nın yetenekli sayılabilecek bir yönetmeninden ve bir senaristinden bu denli halsiz eserin çıkması buna da engel oluyor .
Sözün özü , “Yetenek Avcısı”nı izlerken “Ne kadar da ilginç bir öyküymüş” deyip biraz şaşırabilirsiniz .
Ancak şaşkınlığınızın salon dışında da devam edeceği konusunda biraz şüpheliyiz .
