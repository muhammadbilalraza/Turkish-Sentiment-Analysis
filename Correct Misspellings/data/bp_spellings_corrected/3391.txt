2003 yılında çektiği Şeytana Karşı ( Ondskan ) filminin elde ettiği başarıyla kendisini Hollywood yapımcılarının bahçesinde bulan İsveçli yönetmen Mikaël Hafstrom , Amerika'da iyi bütçelerle çektiği Raydan Çıkanlar ( Derailed ) ve 1408 gibi iki vasat filmin ardından sinemalarımıza Anthony Hopkins'li korku filmi Ayin ( The Rite ) ile konuk olmuş fakat yine iyi eleştiriler alamamıştı .
Bu kez ise karşımızda Hafstrom'un Ayin'den önce çektiği fakat Uzakdoğu ve birkaç uluslararası film festivali dışında dışında doğru düzgün gösterim fırsatı bulamayan filmi Şangay ( Shanghai ) var ve film maalesef Hafström'ün Hollywood'daki makus talihini tersine çevirebilecekmiş gibi görünmüyor .
Film Amerikalı baş karakterimizin İkinci Dünya Savaşı gölgesindeki ve politik durumu oldukça karışık Şangay şehrine gelip bir arkadaşının ölümü arkasındaki sır perdesini aralama mücadelesini anlatıyor .
Öyküye katılan Uzakdoğulu karakterler ise entrika dozunu yükseltmek ve hikayaye savaş arka planlı filmlerin olmazsa olmazı olan aşk duygusunu eklemek için serpiştiriliyorlar .
Aslında formül oldukça basit : Savaş döneminin gerilimini arkana al , seyirciyi öyküye bağlayacak bir gizem yarat ve sunduğun aşk ile işin duygusal boyutunu derinleştirmeye çabala !
Pearl Harbor baskınına , yani Amerika – Japonya savaşına çok az bir süre kala , oldukça gerilimli bir ortamda ve zaman diliminde geçen filmde savaşı bir dekor olarak kullanmaya çalışan yönetmenimiz , filmin ilk anından itibaren yaptığı tercihlerle politik bir filmin sahip olması gereken ağırlığı reddediyor adeta .
Çeşitli kurgu oyunlarıyla ( ya da bir kurgusal kaos ile ) , pek sarsıcı ya da derin olmayan hikayeyi hızlandırmaya çalışan Hafstrom , tahminimce en uzun planı on saniyeyi geçmeyen dinamik ( ! ) bir film sunuyor bizlere .
Mekan kullanımı konusunda da çok büyük bir sıkıntı yaşayan Hafstrom , Şangay'ı herkesin herkesle sürekli olarak karşılaştığı küçük bir mahalleymiş gibi sunuyor sanki .
Zaten karakterlerin de derinlikli olmadığı hikayede bir de yönetmen tercihleri hafif ve yetersiz olunca daha seyredilmeden unutulan bir film çıkıyor ortaya .
Yönetmen , ne savaş ortamında geçen bir filmin sunması gereken gerilimi hissiyatını ne de herhangi bir filmin en büyük güç kaynağı olabilen aşk mefhumunu layığıyla sunabiliyor .
Aslında aslan payı ona ait olsa da suçun bütününü Michael Hafstrom'e yüklemek biraz insafsızlık olacaktır .
Zira 1997 yapımı The Wings of the Dove filminden bir Oscar adaylığı dahi bulunan ve yakınlarda " Drive " adlı , Cannes'dan bol övgülü film ile bir kez daha karşımıza çıkacak olan İran'lı senarist Hossein Amini'nin de kariyerinden silmek isteyeceği bir senaryo yazdığını eklemeliyim .
Karakterlerin ve dolayısıyla karakter ilişkilerinin inandırıcılıktan tamamen uzak olduğu filmde , karakterler ile duygusal bir bağ kurabilmeniz için dünyaya gelmiş en hisli insanlardan biri olmanız gerekiyor sanırım .
Amini'nin senaryosundan kaynaklanan problemlerle filmin süresi boyunca doğru dürüst tanıyamadığımız karakterleri zaman zaman anlamakta da güçlük çekiyoruz .
İyi yazılmamış bir senaryonun oyuncuları ise beklendiği gibi genel olarak vasatı aşamıyorlar .
John Cusack ne zamandır tanıdığımız , bildiğimiz John Cusack'a hiçbir şey katamazken filmin bir diğer başrol oyuncusu Li Gong'da sığ karakterini kendi çabasıyla hiçbir yere taşıyamıyor .
Karakterlerin sığlığına kişisel yeteneğiyle bir şeyler katabilen ve birden fazla katmanı olan bir karakter yaratabilen tek oyuncu ise Ken Watanabe diyebiliriz .
Zaten Ken Watanabe'de bu vasat performanslar içinde gözle görülebilir bir biçimde parlıyor .
Savaş , drama ve gerilim kombinasyonunun doğuştan gelen iddialı hali , filmin onuncu dakikasından itibaren yerle yeksan olurken kendimizi hafif olmasına rağmen can sıkan ve akılda kalıcı tek bir anı bile olmayan bir film izlerken buluyoruz .
Böylece bir filmde daha harcanan büyük paralar sinemanın mirasına hizmet etmemiş oluyor .
Tabii ki biz sinemaseverler kaybettiğimiz yeni bir 105 dakikanın derdine düşmek konusunda pek gecikmiyoruz .
kaankarsan@gmail.com twitter / kkarsan
