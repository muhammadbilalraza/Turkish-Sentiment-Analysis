Tüm neden - sonuç ilişkilerine karşı çıkan , beklentileri ve klişeleri sürekli olarak ortadan kaldıran , rasyonel açıklamalara itibar etmeyip , insan ilişkilerindeki en beklenmedik tepkiler üzerinden oyunlar yaratan , tuhaf ve alışılmadık bir film üzerine ne söylenebilir ?
Nefes filmini yapmadan kısa bir süre önce büyük bir kaza geçiren Kim Ki - dük , bu kazanın onun dünyaya bakışını da epey değiştirdiğini söylüyor .
Herşeyi fazla ciddiye aldığımız modern ve soğuk hayatlarımızda o kazadan beri en önemli şeyleri minimize edip , en önemsiz gereken şeylere daha fazla değer vermeye karar verdiğini söylüyor .
İşte tam da bu yüzden aslında klasik bir şekilde anlatılan tüm öyküler , bir bakıma , miladını tamamlarken , Kim Ki - dük artık olgunluğa erişmiş bir yönetmen olarak kendi kurguladığı hikayeler ve genelde sinema için " Fazla ciddiye almayın arkadaşlar , aslında hepsi bir oyun " diyor gibi .
Geçtiğimiz Cannes film festivali yarışma bölümünde gösterilen Nefes , Boş Ev gibi hiç konuşmadan bir tür " Tek kelime sarf etmeden aşka düşme " hikayesi .
İdam mahkumu bir adam ve onun hapishane hücresinin gönüllü dekoratörü olan bir kadının iyi kurgulanmış ama idama mahkum bir dört mevsimlik ilişkisi , Tayvanlı aktör Chang Chen'in şu ana kadar yer aldığı en cüretkar sevişme sahneleri ile durumun absürdlüğüne rağmen bize bazı ' gerçek ' anlar yaşatmayı başarıyor .
Kocası tarafından aldatılan , orta halli hatta zengin sayılabilecek , heykeltraş kadının yaşamı soğuk , hatta metalik .
Bu soğukluğun altı , kocasıyla ve kızıyla olan iletişimsizlikten , eşyalarının modern ama ruhsuz görünümlerine , kadının kocasının beyaz gömleğini asarken uzun uzun dalıp gittiği anlara değin kalın bir kalemle çizilmiş .
Tam da bu soğukluğun ortasında bir televizyon haberiyle harekete geçen genç kadın , tekrar canlanabilmek için bir idam mahkumunun zamanın ve mekanın dışındaki cansız hayatına rengarenk mevsimler , şarkılar ve mevsimlik elbiseler ile giriyor .
Kim Ki - dük klasik oyunculuktaki karakter motivasyonları ve dramaturjik düğümleri önemsemeden bizi kendi soğuk dünyamızda tekrar hayat bulabilmek için oyun oynamaya ve normun dışına çıkmaya davet ediyor .
Nihayetinde kadının kocası bile karısının idam mahkumuyla ilişkisini onaylıyor .
Sadece yaşayan için değil , hapishane müdürü ve diğer izleyenler için de tüm tuhaflığına rağmen , tüm kuralları çiğnemek isteğini insanda uyandıran oyun oynama isteği , aşka ve ölüme ve hayatın kendini tekrar eden dönemleri ve kaçınılmaz sonuna dair insanın üzerinde tuhaf bir tesir yaratıyor .
Yüzlere , bakışlara , sessiz anlara önem veren yönetmen , bu filmde de kadın ve erkek arasındaki ilişkiye dair zengin imgelemler sunuyor .
Kara mizah , az konuşma ve sessizlik anları tüm filme yoğun bir gizem yaratıyor .
Tuhaf bir biçimde merak duygusunu sürekli diri tutuyor ve sürekli olarak beklentileri çürütüp şaşırtıyor .
Hikayeye ilk başta neredeyse polisiye izlenimi veren gizemli bir şekilde girdiğimizde , kadının mahkumla geçmişte bir ilişkisi olduğunu düşünüyoruz çünkü olaylar arasında neden sonuç ilişkileri kuran geleneksel filmlere alışmış zihinlerimiz .
Oysa içindeki tutkuları heykelleri üzerinden yaşamaya çalışan kadın için tehlikeli ve akıldışı bir oyuna girdiğimizin farkına varamıyoruz .
Sevmeye inancını yitirmiş ve hayatından soğumuş kadının birisini sadece mutlu etmek için giriştiği çocuksu çabalarla , kocasını kıskandırmak için kurguladığı kurnaz mizansenler arasında gidip geliyoruz .
Kim Ki - dük İkea mobilyalarını hatırlatan , bize fazla sıradan gelen renkli duvar kağıtlarıyla " kitsch " ( gösterişli ama zevksiz estetik ) ögesini şaşırtıcı bir biçimde sıradışı haline getiriyor .
Zira kadın hayal gücü ile ve " kitsch " dekorasyonlar ile gene de o ruhsuz hapishaneye büyülü ve masalsı bir dünyadan bir peri kızı gibi düşmeyi başarıyor .
Diğer filmi İlkbahar , Yaz , Sonbahar , Kış . ve İlkbahar'a da referans yaparak hapishaneye her gidişinde bir aşkın da evrelerini anlatan ama herşeyden çok kaçınılmaz sona gönderme yapan mevsimsel törenlerle doğum - ölüm - yeniden doğum çemberlerine sokuyor bizi .
Küçücük bir hücrede yapacak hiç bir şeyi olmadan idamı bekleyen mahkumların nasıl suçlar işlediğinden bağımsız , şiddetle şehvetin birbirine girdiği ilişkileri görülmeye değer .
Kim Ki - dük insan ilişkilerini sorgularken gene en hayvani güdüleri araştırıyor .
Aşk ve ölüm , acı ve haz arasındaki çok bilindik ilişkiyi sorgularken de sonunda gene çok dolaylı yollardan da olsa hikayeyi metafizik bir noktaya bağlamayı başarıyor .
Nefes şüphesiz Kim Ki - Duk'un en iyi filmi değil .
Hatta bu filmde Güney Koreli yönetmenin yer yer epey kolaya kaçtığını da söyleyebiliriz .
Fakat gene de her usta yönetmen gibi bu filmi de yönetmenin diğer filmleriyle ilişkisi üzerinden değerlendirmek gerekiyor .
Boş Ev , Zaman , İlkbahar , Yaz , Sonbahar , Kış . ve İlkbahar , Yay gibi filmler ile uzakdoğu felsefesini kendi dünya görüşüyle birleştirip metafizik bir evren yaratan yönetmen bu filmde de herşeye rağmen insanlar üzerinde güçlü bir his yaratmayı başarıyor .
Zaten onun da peşinde olduğu bu .
Sözcüklere ve neden sonuç ilişkileriyle açıklanabilecek durumlara itibar etmeyen yönetmen hiç de gerçekçi olmayan bir hikayeyi gene de inandırıcı bir biçimde sunmayı başarabiliyor .
Başka bir yönetmenin elinde gülünç olabilecek bir film kamera arkasında Kim Ki - dük olduğu için bize rüyayla karışık tuhaf ve sıradışı bir evren yaratabiliyor .
Filmi ' Heryerde Kar Var ' gibi olağanüstü klişeleşmiş bir şarkıyla bitirmesi de tesadüf değil .
Kim Ki - dük " yaşama sevinci için biraz mizah , bu kadar da düzenli olmasın hayatlarımız " diyor .
Kaldı ki , filmde en fazla otoriteyi temsil eden hapishane müdürü ve güvenlik görevlileri de aynı fikirde sanki .
Hepimiz biraz kurallardan sıkılmış gibiyiz .
Sanki yönetmenin söylediği cümle şu : " Kurtuluşumuz rollerimizi değiştirmemiz ve oyun oynamamızdan geçiyor ! "
