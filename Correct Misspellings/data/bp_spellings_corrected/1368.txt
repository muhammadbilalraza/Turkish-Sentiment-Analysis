Sinemada " başka şeyler " yapmak konusunda en ufak bir arzu bile duymayan insanlarla dolu ortalık .
Film festivallerinde bile yığınlar arasından " ayrık otlarını " toplamak giderek zorlaşıyor .
Coppola , Spielberg , Lucas'ların zamanında yaptığı türden bir devrim değil aslında aradığımız .
Ama kafalar farklı şeyler aramak yerine sanatı ticarethaneye dönüştürmekle uğraşınca aksiyonlar da dramalar da hep birbirine benziyor .
Biçim veya anlatılan konularda hep aynı bakış açısı dayatılıyor .
Örneğin 11 Eylül sonrası ABD yönetiminin dünyaya saldığı korku politikaları .
Ortadoğu ve diğer coğrafyalarda yüzbinlerce masum insanın ölmesi , üstün devlet çıkarları için kabul edilebilir kayıplar olarak ilan edilirken sanki tüm sorumluluk yönetimdeki " bazı işgüzarlar " ın marifetinden ibaret .
İşte " Bakış Açısı " .
Biçimsel olarak çekici bir orijinallik içeriyor evet ama ya mesaj ?
Melek kalpli Başkanımıza suikast mı düzenlediler , hemen düşman ülkeyi ( Fas ) bombalayalım !
Uzun süredir , biçimsel özellikleri ile anlatmaya çalıştığı mesaj arasında bu kadar zıtlık olan bir film görmemiştim .
Hitchcock'tan futbol maçı çekmesini istediklerini düşünün .
Bir de De Palma'dan İspanya'da " bir liderler zirvesi canlı yayın rejisi " yapmasını istediklerini .
Ancak kamera arkasındaki adam De Palma değil , ilk uzun metrajıyla Pete Travis .
Klasik Rashomon ya da yarım düzine De Palma filmi gibi , bir olaya farklı görgü tanıklarının açısından bakarak tek ve nihai doğruya ulaşmaya çalışan film , Travis'in özellikle teknik zorluk içeren sahnelerdeki başarısı sayesinde kendini bir süre ilgiyle izletmeyi başarıyor .
Ardından , kendini teröristlerden daha zeki sanan Amerikalılarla , kendini Amerikalılardan daha zeki sanan teröristler ve kendini seyirciden daha zeki sanan bir senarist ( Barry Levy ) sahneye çıkıyor .
Nasıl mı ?
Rashomon'la devam edelim .
Kurosawa filminde , farklı insanların anlattıklarından yola çıkarak tek bir gerçekliğe ulaşılmıyor , " gerçek " denen şeyin aslında göreceli bir şey olduğu savunuluyordu .
Oysa yazımızın başında da değindiğimiz gibi Bakış Açısı gayet biraz dar açılı bir film .
Farklı gözlerin gördüğü şeylerin biraraya getirilmesi , mesaj açısından değil , biçim açısından önem taşıyor .
Travis için bu , birden fazla gerçeği vurgulamaktan çok aslında aksiyon film yapısını zorlayan cesur bir biçimsel tercihten öte anlam taşımıyor .
Senaristle işimiz bitmedi .
Bakış Açısı , benzerine Krallık gibi " Bush " bir filmde bile rastlayamayacağımız kadar karton terörist karakterler içeriyor .
11 Eylül sonrası dünya liderlerinin bir araya gelme fikrini neden baltalamak istedikleri anlaşılamıyor .
Bir teröristin ( kim olduğuna şaşırabilirsiniz ) , " bu savaş asla bitmeyecek " derken aslında hangi çıkarı savunduğunun anlaşılamaması gibi .
Sigourney Weaver'ın şaşırtıcı derecede zayıf bir performans sergilediği canlı yayın yönetmeninin , kameraların neredeyse hiçbirine doğru komut veremediği açılış sekansından sonra devreye Dennis Quaid giriyor .
ABD Başkanı'nın " gazi " yakın korumasını canlandıran deneyimli oyuncu , kurşun yarasının üzerine giydiği gömlek gibi filmi de birkaç gömlek yukarı taşıyor .
Kalabalığın üzerine lanet lanet bakması bile yeter .
Oscarlı " İdi Amin "
Forest Whitaker bile orada .
Elinde kamerasıyla bu önemli olaya tanıklık ediyor .
Dahası Lost'un doktoru Matthew Fox da , senaristlerin grevi nedeniyle verilen aradan faydalanıp aynı saç traşı ve mimiklerle Başkan'ın koruma ekibine dahil olmuş .
Travis'in Paul Greengrass'ın omuz kamerasını devralıp çektiği kovalamaca sahneleri , patlamalar , silah sesleri , heyecan hepsi tamam .
Ama birden teröristler pardon senarist Levy devreye giriyor ve tüm olumlu bakış açımızı uçuracak şekilde , o ana dek incelikle kurduğu güzel kırılımları samimiyetsiz bir finale bağlıyor .
Seyirciyi o itici sona itiyor .
" Farklı " bir bakış açısı şansını harcıyor .
Yönetmen Travis'in tüm hünerine , kadrodaki nitelikli bazı oyuncularına rağmen Bakış Açısı , başta bahsettiğimiz " bakış açısına " teslim oluyor .
Rahat koltuğumuzda oturup yoğun bir emeği böyle eleştirmek de belki itici , evet .
Ama daha fazlası yapılabilecekken onca emeğe kendileri yazık ediyorsa , sinema adına bir yenilik ortaya konmuyorsa bunu söylemeyecek miyiz ?
Seyirciyi , " kadro sağlam , aksiyon müthiş " diyerek yanlış yönlendirmek daha mı güzel ?
Seyirciyi biz de ciddiye almazsak , gişe rakamlarına bakarak sinema yapanları nasıl durduracağız ?
