Persepolis’e vizyondan ayrılmamak şartıyla başka bir yoldan ulaşalım ve önce kısaca haftanın diğer önemli filmi Yaşamın Kıyısında’ya bakalım .
Antalya Film Festivali’nde jüri ve yönetmen ödülü kazanan ; en iyi film ve senaryo ödüllerini kaçıran yapım Fatih Akın’ın ne kadar güçlü bir yönetmen olduğunu bir kez daha ortaya koyuyor ; Akın’ın oyuncu yönetimi ( bunun sırrı doğaçlama mı acaba ? ) belki de önceki filmlerinden bile daha güçlü .
Zaman zaman DJ’lik de yapan yönetmen sahneleri birbirine özenle bağlayarak filmin ritmini ayarlamasını çok iyi beceriyor .
Fakat belki de Antalya’nın prestijli ödüllerini kaybetmesine ( Cannes jürisi açısından sorun olmaması doğal ) neden olan bir senaryo sorunu da göze çarpmıyor değil .
Akın’ın Babel’i Türkiye ve Almanya arasında savrulan karakterlerini gösterirken bir şey iyice netleşiyor .
Almanya’nın giderek zaafına dönüşen Türkler , bir yandan hem kendilerini hem de yanı başındakileri yakarken , Avrupa Birliği iyice kaçınılmaz oluyor sanki .
Akın bu konudaki olumsuz düşüncelerini mutfakta Nurgül Yeşilçay’a söyletse de , ortaya tam tersi garip bir bağımlılık tablosu çıkıyor .
Yaşamın Kıyısında’nın Ayten’i ile Persepolis’in Marjane’ı arasında ilgi çekici bir benzerlik var .
Ayten gibi Marjane da rahat bir nefes almak için ülkesini terk edip soluğu başka bir coğrafyada alıyor .
İkisi de aslında başkalarının kendileri için hazırladığı programı uyguluyor fakat hesapta olmayan uyumsuzluklar ortaya çıkıyor .
Ayten örgütün verdiği sahte kimlikle Almanya’ya gitse de , yeni ülkede örgütle aslında hayata farklı baktıklarını keşfediyor .
Marjane da Avrupa’nın kendisine çok şey kattığını bilse de , her zaman ' onlardan ' farklı olduğunu ve bunun sonucunda doğru yolun tüm risklerine rağmen İran’a dönmek olduğunu fark ediyor .
İki film arasındaki benzerlikler de sanırım burada bitiyor .
Çünkü Akın’ın karakterleri umutsuzca birbirlerinin hayatını karartarak az önce bahsettiğimiz garip bağımlılığı ve ' domino taşları ' ilişkisini ortaya koyarken , Persepolis çok daha özgür karakterler sunuyor bize .
Üstelik o karakterlerin Molla devrimi ve savaş esnasında ne kadar çok yıprandıklarını izliyoruz film boyunca .
İran yavaş yavaş ' kapanırken ' ve kadınlar için yaşam koşulları zorlaşırken , Marjane’ın ailesinin bu değişime ayak uydurmamak için elinden geleni yaptığını görüyoruz .
Bu ailenin en nihilist üyesi genç Marjane da hayatın kendisini ezmesine izin vermeyip şöyle bir silkindikten sonra ( sanatçılığın ilk adımı ) Fransa’ya yerleşmeye karar vererek uğurluyor bizi .
Fransa yolculuğu öncesi Persepolis’in varoluşçu tonları iyice belirginleşiyor .
İranlı sanatçının çizgi romandan animasyona geçen hikayesi Fransızlar tarafından desteklendiği ve çekildiği için filmin bu kadar çok özgürlük , direniş ve bireysel varoluş kavramları üzerinde durduğu düşünülebilir .
Ama yine de İran sineması bile başlı başına bu ilerici animasyonu destekler konumda .
Eminiz aynı meseleyi farklı şekillerde ele alan onlarca İran filmi vardır .
Son kez Yaşamın Kıyısında’ya dönecek olursak , Fatih Akın’ın filminde Karadeniz bireysel kurtuluş yeri , yeşil bir cennet ; İstanbul ise bireyleri yutan cehennemin dibi olarak karşımıza çıkıyor .
Üstelik filmdeki İstanbullular da böyle bir şehirde yaşadığımızın sürekli altını çiziyor .
Durum böyleyken kızını kaybeden acılı Susanne Staub’un Çukurcuma’ya neden yerleştiği , tıpkı yakışıklı edebiyat profesörü Nejat Aksu’nun seçimi gibi açık değil .
Keşke Persepolis’in değişime direnen küçük ailesinin bir benzeri Akın’ın filminde de karşımıza çıksaydı .
Buralarda da uygar bir yaşamı savunan insanlar var şüphesiz .
Kendi ülkelerinde iletişimsizlik ve yalnızlık problemleriyle boğuşan yabancı komşularımızı da onlar bağlıyor bu ülkeye .
