" Gözün görebildiği kadar geniş vadilerimizi gezin ! Yüksek , şanlı dağlarımıza hayran kalın ! Tur rehberiniz Baz Luhrmann'ın Rüzgar Gibi Geçti taklidi klasik bir epik oluşturma rüyasının parçası olun ! Rehberimizin Moulin Rouge'dan kalma hızlı çekimden yavaş çekime 0.2 saniyelik montajıyla dolu rahatsız edici açılışından sonra daha tutarlı ve klasik bir anlatıma yerleşmesini izleyin ! Haklı olarak her fırsatta uzun çekimlerle gözümüze sokulan muhteşem sinematografinin güzelliğinde kaybolun ! Başarılı özel efektleri ve dinamik hareketli sahneleri bekleyin ! Özellikle " uçurumun köşesinden sığırları kovalama " sahnesinde ağzınız hayretten açık kalsın ! Ara sıra fazla bariz ve bunaltıcı olmasına rağmen rehberimizin klasik epik yaratma amaçlarına uyan , her notasıyla sonuna kadar orkestral müziğini dinleyin ! Fakat yolculuğunuz boyunca lütfen "
Somewhere Over The Rainbow " şarkısının şu veya bu şekilde 50.0 defa çalması yüzünden kulak zarlarınızı paslı bir çivi ile delmekten sakının ! Yazarlarımızın sanki "
Epik Film Nasıl Yazılır ? " tarzı bir kitap okuduktan sonra noktaları birleştirerek bir araya getirdikleri , fakat en azından türü için yeterli senaryoyu takip edin ! Büyük ihtimalle mesaj olsun diye araya sıkıştırılan , Avustralya yerlisi Aborijinler'in beyazlar tarafından zulmüne yüzeyden bakan alt - konuyu izleyin ! Bütün aborijin karakterlerin büyücü olarak tasvir edildiği uygunsuz mistisizme bakın ! ( Bu arada Aborijin'lerin zulmü hakkında düzeyli ve içten bir film izlemek isterseniz Philip Noyce'un Çit filmine göz atın ! ) Gelin , gelin , Avustralya'ya gelin ! Nicole Kidman ve Hugh Jackman'ın klasik aşk hikayesi altında kurdukları az çok etkileyici kimyası karşısında içinizdeki romantik canlansın ! Nicole Kidman'ın ara sıra Grace Kelly'i hatırlatan güzelliğine hayran kalın ! Hugh Jackman'ın Burt Lancaster'ımsı fiziğine , Gary Cooper'ımsı karizmasına göz atın ! ( Fakat yine de bu ikilinin Vivien Leigh ve Clark Gable'la yarışamayacağını da aklınızda tutun ! ) İki ayrı filmi bir filme sıkıştıran 160 dakika sırasında uyuya kalmayın ! Olur da uyuya kalırsanız heyecanlı bombalama sahnesinde uyanın ! Yine de gelin , Avustralya'ya gelin ! Bütün kusurlarına rağmen " böylesi artık yapılmıyor " dedirten klasik epik macerayı izleyin ! Analitik tarafınızı salonun dışında bırakıp hikayeye yüzeyden bakın ! Hareketli sahnelerde eğlenin , aşk sahnelerinde içinizi geçirin , duygusal sahnelerde ağlayın ! Gelin , gelin , Avustralya'ya gelin ! Dipnot : Diğer yandan Avustralya olmazsa Yeni Zelanda'ya gelseniz de olur . Yüzüklerin Efendisi'ne bir kez daha göz atın , gerçek epik nasıl yapılır görmüş olursunuz . "
Oktay Ege KozakYeni Zelanda Turizm Bakanı * Klasik Sinekritik yazılarından çok farklı değil mi ?
Yılda bir kez , yılbaşı haftası , Beyazperde eleştirmenleri klasik eleştiri mantığından uzaklaşıyor .
Uçuş serbestliği bizzat editör tarafından desteklenmiştir !
