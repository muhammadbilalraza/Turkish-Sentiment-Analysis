>Mevzu bahis korku – gerilim arenası olduğunda ; Venezuella gibi ülkelerin bu orkestrada borusu pek ötmez .
Genç yönetmen Alejandro Hidalgo , bu tezi çürütecek şekilde , ülke sinemasının bu talihini değiştirecek kalibrede bir filmle çıkıyor gerilim müptelalarının karşısına .
Türe olan hakimiyetin , nicelik açısından önemini ortaya koyan bir işçiliğin ve özverili bir çalışmanın ürünü olduğunu ise yılın “en”leri arasına üst sıralardan girebilecek fiyakalı bir açılış sekansıyla müjdeliyor adeta !
Malumunuz artık korku – gerilim türünden keyif alma eşiğiniz , büyük oranda klişeler ile olan barışıklığınıza bağlı .
Türeyen bütün korku – gerilim mahsullerini , daha sonradan overrated olarak katrana bulanan “Cabin in the Woods” yaratıcılığına indirgemek ve bu arenada kalem sallayan her ismi Drew Goddard ve saz ekibiyle kıyaslamak bana pek doğru gelmiyor .
Nihayetinde türün klişelerini başarılı bir biçimde işletmeyi bilen ve korku – gerilim geleneklerini yaşatmayı hedefleyen yapımların da hak ettikleri değerden çok daha azını gördüğünü düşünenler arasındayım .
İşte Araftaki Ev , mevcut klişeleri eşelerken , bütün o isinin ve tozunun altından , türün en kronik takipçilerine bile parlak gelebilecek birkaç fikre de ev sahipliği yapan ; sabırlı izleyiciyi ödüllendirecek cinsten bir tür filmi örneği .
Erken dönem Del Toro mutfağının lezzetini reddetmeyen , popüler sinemaya hakim klişelerin arasına kendi yerel enstrumanlarını da sıkıştırmayı başarabilen bir film duruyor karşımızda !
Eğer “bulmacalı korku filmi” türünden bahsetmemiz elzem ise ; Hidalgo’nun Araftaki Ev filmini , Nacho Vigalondo’nun Timecrimes’ı ya da James Ward Byrkit’in parallel evren güzellemesi Coherence gibi yapımlarla da kıyaslayarak , güncel örnek skalasını genişletebiliriz .
Araftaki Ev , iki çocuk annesi olan Dulce’nin esrarengiz bir şimdiki zaman – geçmiş ve gelecek üçgeni seyahatine ev sahipliği yapıyor .
Filmin , pek de fazla sayıda olmayan sürprizlerini bozmamak adına ; lanetli ev klişeleriyle eser miktarda spiritüel gevelemelere ev sahipliği yapan öykünün ; “geçmişle yüzleşme” klişesini başarılı bir biçimde içeriğine eklemlediğini belirtmemek olmaz .  Dulce’nin tanık olduğu esrarengiz olaylar bütünü ; klişe çarkında uzun bir süre döndükten sonra ; yavaş yavaş çözülerek , nihayet finale doğru hatırı sayılır twistlerin de yardımıyla izleyiciyi mükafatlandıracak kıvama geliyor .
Yine de film , bu bilindik rotayı takip ederken pek çok önemli eksikliğini de izleyiciye hissettiriyor .
Hidalgo muhtemelen iyi bir sinefil olmanın getirdiği avantajları sonuna kadar kullanarak çarpıcı “an”lar yakalamayı başarsa da ; yer yer öykünün ritmindeki hantallık ve klişe kabızlığı ; filme dair kredilerin azalmasını sağlıyor .
Genç yönetmenin kusurlarını gizleme gibi bir derdi olmasa da ; girizgâh ve final kısmı arasındaki süreç , öykünün yer yer dağılmasına , yumuşamasına sebep oluyor .
Özellikle Dulce odaklı gibi görünen öykü ; pederin de olaya dahil olmasıyla birlikte bir miktar çorbaya dönüşüyor .
Neyse ki öykünün finaline doğru Hidalgo’nun manevra kabiliyeti devreye giriyor ve ufak tefek eksiklere rağmen ; hazırladığı çorbayı taşırmaksızın tabaklarımıza boşaltmayı başarıyor .
Araftaki Ev , en net ifadeyle , bir ülkenin tür sinemasındaki gelişimin nicelik ile pek de alakası olmadığını kanıtlıyor .
Neredeyse her hafta , en az bir tane aynı presten türemiş yerli korku filminin gösterime girdiği ülke sinemamız için ders niteliğinde olduğuna dair şüphe yok .
Hem Venezuella’nın korku – gerilim arenasındaki potansiyelini keşfetmek adına hem de genç yönemen Hidalgo’nun ileride bizleri ne gibi sürprizlerle karşılayacağı konusunda önemli bir adım !
