1990’lı yılların meşhur oyuncağı , yediden yetmişe herkesin “uğur”u Troll bebekler , şimdi de beyazperdede !
Shrek : Forever After ( 2010 ) ve Alvin and the Chipmunks : Chipwrecked ( 2011 ) filmlerinin yönetmeni Mike Mitchell tarafından sinemaya kazandırılan Troller , renkli dünyasıyla hem animasyon sever çocukların hem de ebeveynlerinin kaçırmaması gereken türden bir macera sunuyor .
Danimarkalı ahşap tasarımcısı Thomas Dam , 1959 yılında kızına noel hediyesi olarak bir Troll bebek üretirken dünya çapında bir furyaya dönüşebileceğini kendisi de tahmin etmiyordu .
Evinin arka bahçesinde birkaç çocuk için tasarladığı bebeklerin ünü , zamanla Danimarka sınırlarını aştı ve 60’lı yılların en popüler ve en sevilen oyuncaklarından biri oldu .
İskandinav mitolojisindeki korkunç görünümlü , mağaralarda yaşayan ve insanlara zarar veren Troll canavarlardan ilham alan Troll bebekler , iri burunları , cam gözleri ve uzun saçlarıyla yılın oyuncağı ödülünü bile aldı !
60’ların sonunda unutulmaya başlayan fakat 90’ların başında yeniden canlanarak bu kez “şans” simgesi haline getirilen Troll bebekler , yeniden bir fenomene dönüştü .
İşte birkaç jenerasyonun anılarında yer edinen Troll bebekler , eğlenceli hikâyesiyle yeniden hayatımıza giriyor .
Jonathan Aibel ve Glenn Berger’in senaryosunu yazdığı Troller , bu nostaljik bebekleri bir Şirinler köyü yapılanmasıyla bir araya getiriyor ve hikayesi ile karakterlerini Şirinlerle benzer bir temel üzerinde yükseltiyor .
Dans etmeyi çok seven , mütemadiyen şarkı söyleyip parti veren Troller bu haliyle birer Şirin’i andırırken , yalnızca sahip olduğu farklı sihirli güçleriyle onlardan ayrışıyorlar .
Yaşadıkları köyde –şaşırtıcı olmayan bir biçimde - fazlasıyla optimist bir hayat sürdüren Troller , yegane sorunlarını kendilerini yemek isteyen Bergen’larla ( senarist Glenn Berger’in isminden yola çıkılarak türetilmesi de enteresan bir detay ) yaşıyorlar ve böylece bir “Gargamel”e de sahip olmuş oluyorlar .
Hikâyenin çıkış fikri , Bergen’ların ancak ve ancak Troll yiyerek mutlu olabileceklerini sanmasından hareket ediyor ve mücadele safhasıyla da olay örgüsü şekillenmiş oluyor .
Müzikal yapısı sebebiyle başkarakterleri Anna Kendrick ve Justin Timberlake’in , yan rollerini de Gwen Stefani ve Zooey Deschanel gibi isimlerin seslendirdiği Trollerin epik macerası , arkadaşlarını Bergen’lara yem olmaktan kurtarmaya çalışan Poppy ve Branch ikilisinin yaşadıklarıyla bol müzikli ve bir o kadar da mizah yüklü bir hale bürünüyor .
İlerleyen süreçte ise film , bir de Külkedisi masalını ekliyor heybesine …
Troller , salt masalsı anlatımla da yetinmiyor ; kişisel gelişime yönelik öğretici mesajlarıyla ve mutluluğa dair öğütleriyle bilhassa küçük yaşta izleyiciler için faydalı olabilecek alt metinler barındırıyor .
Hâlihazırda fazlasıyla renkli bir atmosfere ve karakterlere sahip olması izlenilirliğini kolaylaştırırken , ebeveynler için iç bunaltıcı bir deneyim olmanın ötesine geçiyor .
Dijital teknolojinin yardımıyla harikulade görselliğe sahip olan Troller , çocuklarını sinemaya götürmek isteyen aileler için kaçırılmayacak bir fırsat .
Büyükler için de , nostaljik bir deneyim olacağının garantisini verebilirim .
Başak Bıçak – basakbicak@gmail.com
