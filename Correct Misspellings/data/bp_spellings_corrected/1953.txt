Park Chan - wook , bir pazar sabahı gördüğü rüyadan esinlenerek çektiğini düşündüğüm I'm a Cyborg , But That's OK dışında filmografisine taptığım bir yönetmen .
Vasat olarak tanımlanan filmlerinde dahi her daim sinemasının belirleyici unsuru olmuş karanlık insan doğasını uç noktalarda dolaşan bir görsellikle resmeden Chan - wook ,   gösteriş budalası gibi görünmeyi kafaya takmayıp hayallerini peliküle aktaran ender sinemacılardan .   Bu kendine güven halinin en büyük getirisi efsanevi İntikam Üçlemesi kuşkusuz .
Sırf bu zirvesinden dolayı Joint Security Area'sı bir girizgah , Thirst ( Kan Arzusu ) ' ü de hayal kırıklığı olarak nitelendirilen yönetmen , aslında çıktığı noktaların ulaşılmazlığından muzdarip biraz da .
Chan - wook'un ilk Amerika çıkartması Stoker da işe 1-0 yenik başlıyor .
Takdir edersiniz ki Güney Kore'de sinema yapmakla Hollywood kuralları arasında oldukça kalın çizgiler var .
Öldürülen bir karakterden fışkıran kanı , açık renk bir duvarda değil de kanın seçilemeyeceği koyu bir kaplamada bize sunması bile buna güzel bir örnek .
Park'ın sinemasına aşina seyircinin , sevdiği yönetmeni mağlubiyetten geri dönüş safhasına getirmesi için olumlu yaklaşması gereken bir film Stoker .
Bu yaklaşımı gösterdiğinizde hayal kırıklığına uğrama olasılığınız oldukça düşük , buna emin olabilirsiniz .
Filmin adının ünlü yazar Bram Stoker'ın soyadından gelmesi bir tesadüf değil .
Stoker , bütün hikayesini vampir motifleri üzerine kuran ve bunu zeki bir şekilde olağanüstü olmayan durumlar silsilesine yediren şık bir film .
Çok sevdiği babasının ölümünden sonra , hiç görmediği amcası evlerinde yaşamaya başlayan India'nın hikayesi bu .
Amcasının yüksek oktavdaki etkisi sadece annesini değil kendisini de çaresiz bırakıyor bir süre sonra .
Kötü kanın evlerinde bulunduğu her an tansiyonları yüksek , kendi yaptıklarına anlam veremeyen bir anne - kızla başbaşa kalıyoruz .
Alfred Hitchcock imzalı Shadow of a Doubt'a fena halde benzeyen - amcanın adının Charlie olması da buna dahil - işin gizem yönü , gotik atmosfer , kostüm ve müzik çalışması ile tamamına eriyor .
Hiç tanınmayan gizemli bir yabancının ortama girmesiyle kurulu düzenin bozulduğuna birçok kere tanık olduk .
Stoker'da bu , kim olduğunu keşfetme ve cinsel uyanışın ön planda olduğu bir hikayeye yedirilmiş .
Filme bir kadının vücudundaki küçük bir kız kırılganlığında başlayan India'nın amcasının ısrarlı , annesinin istem dışı etkileriyle dönüm noktasına getirilmesi , masumiyetinin sonu da oluyor aynı zamanda .
Tam bu anda bahsetmeden geçemeyeceğim amca - yeğen arasındaki piyano sahnesi - çalan parça Chan - wook'un isteğiyle Philip Glass tarafından özel olarak bestelenmiş - filmin içerisindeki sayısız metafordan en ön plana çıkanı .
Yavaş bir dans gibi başlayan ve sonundaki orgazma ulaşana kadar şiddetini an be an arttıran bu düetin sonuna bir sigara içme sahnesi yakışırdı .
Chan - wook'un önceki filmlerinden de aşina olduğumuz , her birinin kendisi için başka , bizim için başka anlama gelmesi olası metaforları kimi zaman bir örümceğin bedeninde , kimi zaman taranan bir saçta , kimi zaman bir yumurtada , kimi zaman ise bir ayakkabıda canlanadursun , bunların her birinin çözülecek olan bulmacanın parçaları olduğu , filmin sonuna yaklaştıkça açığa çıkıyor .
Yönetmenin yaptığı her tercihin anlam ihtiva ettiğini hissettiğiniz an , o anın tadını çıkarmaya bakın .
Prison Break'teki oyunculuğuyla hatırlanan Wentworth Miller'ın ilk senaryosu , ne büyük sürprizler ne de görmediğiniz şeyler barındırıyor .
Çoğu zaman ' sadece India'nın bakış açısından izleseydik daha iyi olabilirdi ' hissiyatı yaratan hikaye , işin anne tarafında karaktere anlam katma problemi çekiyor .
Bunda Nicole Kidman'ın ' eh işte'ye ancak ulaşan performansının etkili olduğunu söyleyebiliriz ancak senaryonun kimi zaman ergenleşen kimliği için de Kidman'ı gömecek değiliz .
Neyse ki bu durumun ortaya çıktığı her dakikada eline sihirli değneğini alan bir yönetmenimiz ve onun kadim dostu sinematografımız var .
Park Chan - wook ile Chung Chung - hoon'un Oldboy'dan beri süren ortaklığının ne menem bir şey olduğunu Stoker'da da tecrübe etmek enfes .
Neredeyse zamansız görünen bir Amerikan kasabasında geçtiğine dair yaşadığımız his bir yana , ailenin yaşadığı malikanenin alternatif bir evrenin parçası olduğunu dahi hissetmeniz olası .
Kimi zaman mekan kısıtlamasının bunalttığı zihinlerinizin , harikulade açılış ve kapanış sahneleri dışında bu eve kapanmaktan memnun olacağını görür gibiyim .
Yapım aşamasına verdiği destek ile orada olduğunu bildiğimiz Nicole Kidman'ın yüzündeki maskeyle cirit attığı Stoker'ın yıldızı tabii ki Mia Wasikowska .
Kariyerinin bundan önceki döneminde neden üzerine titrendiğini anlayamadığım Wasikowska , ürkütücü karakterini daha genç , daha yaşlı ve daha garip göstermekte çok başarılı olmuş .
Kafasını yana eğişi başta olmak üzere amcasını oynayan Matthew Goode ile arasındaki cinsel çekim de oldukça inandırıcı .
Tabii yap - bozun diğer parçası Goode'nin de dik dik bakmaktan usanmayan yakışıklı kötü kana verdiği enerji de unutulmamalı .
Son kertede Stoker , başkasının senaryosunu filme alırken nelerin yapılması gerektiğine dair bir ders niteliğinde .
Farklı bir yönetmenin ellerinde belki değil kesinlikle fiyasko olacak bu film , Chan - wook için mutlak bir galibiyet .
Stoker'a burun bükenlerin film Güney Kore'de çekilmiş olsaydı içinde ' başyapıt ' geçen cümleler kuracaklarına şüphem yok .
Tabii yine de siz bir başyapıt beklemeyin . firat_atac@hotmail.com / twitter : firatatac
