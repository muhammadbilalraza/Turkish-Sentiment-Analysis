Kayıp Çocuklar Şehri ve Şarküteri'de Jean - Pierre Jeunet'in ortağı olan , film yapımcılığı kadar çizerliği ve grafik tasarım hünerleriyle de isim yapmış Marc Caro'nun bir başına yaptığı filmi Dante 01 , tahmin edildiği üzere çizgi roman estetiğiyle bilimkurgunun yoğrulduğu , kağıt üstünde değişik ve ilgi çekici bir yapım .
Ama Caro ; dinsel metaforların zorlamalığı , ağır felsefe yapma talihsizliği , beklenen düzeyde olmayan görüntü işçiliğiyle tatmin edici olmayan bir iş çıkarmış ortaya .
Atmosfer yaratma hususu elbette böyle bir film için olmazsa olmazlar arasında .
Özellikle Jeunet - Caro ortaklığında görsel efektlerde ve set tasarımında daha fazla sorumluluk alan Caro'nun solo denemesinde bu yöndeki maharetini konuşturacağını düşünüyorduk .
Caro standartlarını düşünürsek , sırtını neredeyse tamamen klostrofobiye dayamış bir atmosfer görüntüsü bizi büyülemekten ziyade sıkıyor .
Çoğu bilimkurgu filmde kapalı alan öğesinin kullanımı olmazsa olmazlardandır ve hikâyenin gücüne güç katar ama bu durum gerçekten bir klişe olmuş .
Bunu resmen ilan etmek gerekiyor ki edilmiş de olabilir !
Filmi izleyenler hemen bir Alien havası yakalayacaktır .
Kapalı alanın yarattığı müşküliyet ve psikolojik cendere , bu filmde epey zorlama bir hava yaratıyor .
Denenmiş ve başarılı olmuş bir durumun üstüne hiçbir yenilik koyamıyor .
Aksine nafile bir tekerrür hissiyatı yaratıyor ki , filmi sevmemiz için bu başlı başına bir engel .
Alien'in ekmeğini yiyeceğine , bayat bir dilim ekmek çıkarıyor ortaya .
Caro , bir çizgi romancı olarak , sinema perdesinde hayal gücünü kısıtlamayı kendince doğru bulmamış .
Sinemanın çizgi romana göre sınırlayıcı olmasına aldırış etmeden özgür davranmak istemiş .
Bu , Caro'nun bir taraftan da gişe kaygısız , sinema seyircisinin olası memnuniyetsizliğini göze almış bir hissiyatla bu işi kotarmaya çalıştığını gösteriyor .
Kendi içinde saygı duyulacak bu davranış , özellikle çizer kimliğini seven çizgi romancıların epey takdirini kazanabilir .
Ama sinema da gişe , dişleri sivri , iştahı her daim kabarık bir canavardır .
Bu nedenle Caro'nun sinemadaki solo kariyeri risk içeriyor diyebiliriz .
Yine de hayalperest insanların cesurca denemelerine içerik olarak burun kıvırsak da , tavırlarına ve duruşlarına da aynı derecede saygı duymak gerekiyor .
Jeunet'in de hikâyeciliğinin eksikliğini fazlasıyla hissediyorsunuz bu filmde .
Hikaye kasvet ve bitmek bilmeyen bir karanlıkta geçiyor ki bıkkınlık yaşamamak epey zor .
Finalde mürettebat ile mahkumların birlikte hareket ederek kader birliği yapmaları pozitiflik namına gözlemleyeceğimiz yegane durum .
Ama final , bu anlamda başka bir talihsizliğe yol açıyor .
İnanılmaz bir mesaj bombardımanına maruz kalıyorsunuz .
Yordukça yoruyor film sizi .
Aziz George ve İsa koşutluğu , sesler , ısı ve ışık cümbüşü hem görsellik hem de anlatım anlamında , ağır sıklet bir boksörden üst üste yenilen yumruklar misali yorgunluk ve bezginlik yaratıyor .
Felsefe ve dini mesajlardan türetilmiş bir bilimkurgunun yarattığı hissiyatı belki böyle bir benzetme anlatabilir .
Filmi izlerken bulunduğum ortamda bir havlu olsa hiç çekinmeden atardım .
