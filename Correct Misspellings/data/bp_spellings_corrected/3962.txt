Şunu en başından söylemek gerek ; " Kız Kardeşim Evleniyor , " ya çok seveceğiniz ya da nefret edeceğiniz bir film .
Bu keskin ayrımın en belirgin sebebi de yönetmen Noah Baumbach'ın filmde yer alan karakterleri bütünüyle izleyicilerin aynası haline getirmesi .
" Kız Kardeşim Evleniyor " da her izleyicinin kendisini özdeşleştirebileceği bir karakter mevcut .
Ancak bu özdeşleşmenin bir taraf tutma veya karakterlerle tek yürek olma hali olacağını düşünüyorsanız yanılıyorsunuz .
Bu özdeşleşme sevmediğiniz yönlerinizle başka bir karakterin bedeninde yeniden karşılaşacağınız ya da çok sevdiğiniz taraflarınıza dışardan bakma imkanı bulup , kendinize yabancılaşacağınız bir yüzleşmenin habercisi .
Dolayısıyla " Kız Kardeşim Evleniyor " un anlattığı hikaye nerede biterse bitsin bu filmin esas sonlandığı nokta sizin kendi bedeniniz , kendi zihniniz .
Anlayacağınız Noah Baumbach'ın ikinci uzun metraj filmini beğenip , beğenmemek kişisel zevklerden öte kendinizle yüzleşmeye ne kadar hazır olduğunuzla ya da sinema perdesine yansıyanların bilinçaltınızda ne gibi çalkantılar yaratacağıyla ilgili bir durum .
" Kız Kardeşim Evleniyor " un başarısı da izleyiciler üzerindeki bu sarsıcı etkisinden kaynaklanıyor .
Filmde , kontrol tutkunu Margot'nun , evlenmek üzere olan kız kardeşi Pauline'in düğünü için çocukluğunun geçtiği eve geri dönmesiyle yaşanan olaylar dizisi anlatılıyor .
Baumbach'ın ilk uzun metraj filmi " Mürekkep Balığı ve Balina " da olduğu gibi problemli bir aile ortamını gözler önüne serdiği " Kız Kardeşim Evleniyor , " yönetmenin bir önceki filmine kıyasla daha az alaycı ve çok daha sert bir anlatıma sahip . Wes Anderson'ın prodüktörlüğünü üstlendiği " Mürekkep Balığı ve Balina " nine insanın yüzünü gülümseten kof entelektüelleri Baumbach'ın yeni filminde üsluplarını ciddi anlamda keskinleştirmekteler .
Kız kardeşlerin sonu gelmeyen karakter çatışmalarını , yetiştirildikleri hastalıklı rekabet ortamında geçen çocukluk yıllarını ve etraflarındaki diğer karakterlerle olan ilişkilerini psikolojik şiddete varan bir ortamda başarıyla irdeleyen Baumbach , oyuncu seçimiyle de takdir toplamakta .
" Kız Kardeşim Evleniyor " a yönelik eleştirilerin bir kısmında yetersiz bir performans sergilediği iddia edilen Nicole Kidman , bana kalırsa filmin yıldızı .
" Stepford Kadınları " ve " To Die For " başta olmak üzere birçok filmde , soğuk , kontrol tutkunu ve antipatik karakterleri canlandıran Kidman , Margot rolü için geçmiş çalışmalarında edindiği tüm tecrübeyi ortaya koymakta sanki .
Diğer yandan , " Saatler " filmiyle En İyi Kadın Oyuncu Oscar'ını aldığı an , coşkusunu kontrol etmeye çalışırken mutlulukla sinir krizi arası bir ruh haline büründüğü gözlenen yıldızın , özel hayatında da bu tür karakter tiplerine fazla yabancı olmadığı açık aslında .
Hem kişisel hem de profesyonel birikimleri sonucu Margot karakterinin , tüm iniş çıkışlarını , tüm tutukluğunu başarıyla yansıtan Kidman , bana kalırsa özellikle filmin son sahnesinde tüm izleyicilerin kalbini fetheden bir performansa imza atmakta .
Bununla birlikte , öykü içerisinde Kidman'ın karşı köşesinde konumlanan Jennifer Jason Leigh'in de azımsanmayacak bir başarı elde ettiğini söylemekte fayda var .
Jack Black'in kontrol altına almaya özen gösterdiği uçuk kaçık oyunculuğunu dengede tutmasına büyük yardımı dokunan Leigh'in Kidman'la olan uyumu / uyumsuzluğu da takdir edilecek düzeyde .
Öte yandan , ağırlıklı olarak diyaloglar üzerinden ilerleyen " Kız Kardeşim Evleniyor " gibi bir filmde yönetmenin performansı belki de oyuncularınkinden bile daha önemli .
Çünkü büyük oranda karakterlerin sözlü çatışmalarına odaklanan bu tarz bir filmi teatral bir anlatıma kurban etmeden görselleştirebilmek oldukça güç bir iş .
" Kız Kardeşim Evleniyor " un geçtiği mekanı karakterlerin geçmişlerine , kökenlerine ve bugünkü ruh hallerine gönderme niteliği taşıyan nesnelerle dolduran Noah Baumbach , üzerine yüklenen sorumluluğun altından başarıyla kalkmakta .
Kimi zaman Margot ve Pauline arasında yaşanan çekişmeleri , kimi zamansa Malcolm ve Pauline'in çalkantılı ilişkisini olayların geçtiği mekanı ustalıkla kullanıp , üstü kapalı anlamlarla besleyen yönetmenin , filmin genç karakterlerine olan yaklaşımı ise dikkat çekici .
Kendi babası da bir yazar olan Noah Baumbach'ın ilk filmi " Mürekkep Balığı ve Balina " nasıl otobiyografik öğelerle süslüyse " Kız Kardeşim Evleniyor " da yönetmen için bir o kadar kişisel bir film olsa gerek .
Zira " Mürekkep Balığı ve Balina " nine edebiyatla haşır neşir , sorunlu ebeveynlerini bir türlü memnun edemeyen ergenlik çağındaki karakterleri , Baumbach'ın yeni filminde de iş başında .
Her yaptığı hareket annesi Margot tarafından denetlenen ve eleştirilen Claude ile Pauline'in kızı Ingrid , yönetmenin anlattığı hikayeye ve ana karakterlere olan eleştirisini yansıtmak için gidişata yerleştirilmişler sanki .
Baumbach , film boyunca bu karakterler aracılığıyla izleyicilerin tepkilerini yönlendiriyor ve eninde sonunda aile içinde yaşanan tüm çalkantılardan en fazla çocukların etkilendiğini , sorunlu ebeveynlerin çocuklarını genç yaşta yetişkin olmaya zorladığını vurguluyor .
Bizler de ana karakterlere yöneltilen bu eleştiriler üzerinden film içinde özdeşleştiğimiz karakterleri daha objektif bir bakışla izleme ve kendi adımıza küçük dersler çıkarma fırsatına kavuşuyoruz .
Geriye sadece Noah Baumbach'ın kendine has bir dil tutturduğunu ve gelecek vaat eden bir yönetmen olduğunu kanıtlayan " Kız Kardeşim Evleniyor " u , bize en az öyküde yer alan karakterlerinki kadar yoğun bir iç çatışma yaşattığı için takdir etmek kalıyor .
