1970 sonu - 1980 başında imza attığı toplumsal gerçekçi içerikli filmlerle dönemin sol fraksiyonlarına eş zamanlı sinema ürünleri veren Erden Kıral’ın filmografisi aslında Türk sinemasının evrimini de takip etti desek , yeridir . “Darbenin vurduğu Türk sineması” sonrası 1990’lı yıllar boyunca da Avcı  dışında beyazperdede kayda değer filmine pek rastlayamadığımız Kıral , son beş - altı yıl içerisinde çektiği Vicdan , Yük ve Gece ile yükselişe geçen yerli sinemamızda “ustalar kuşağında” kendisine ve sinemasına yer bulmaya çalışıyor .
Bu açıdan bakıldığında Kıral’ın sinemasında kullandığı çatı öyküler , halen toplumsal gerçekçi dinamikleri bünyesinde muhafaza ediyor .
Başrole iki parlak ismi yerleştirdiği Gece filminde Kıral , Vicdan ve Yük’teki gibi kamerayı alt sınıfa , ‘getto’ mahallelere ve ‘baştan kaybedenlere’ çeviriyor gene .
İlk başta Süsen ( Nurgül Yeşilçay )  ve Yusuf’un ( Mert Fırat ) hastalıklı bir aşkla sürdürdükleri evliliklerine şahit olurken , öykü yan karakterlerle git gide açılıyor , dallanıp budaklanıyor .  Anlıyoruz ki yönetmenin tek derdi varoşların ‘var oluşu’ değil ; o varoşlara itilen insanların hayatta kalma pratikleri , düzene isyanları ya da isyansızlıkları .
Belli ki Kıral’ın anlatmak istediği biri konsomatris diğeri pavyon fedaisi olan bir çiftin sorunlu evliliklerinden birkaç adım daha ötede .
Nihayetinde ülke tarihine çok da parlak sayfalarla geçmeyen ölüm oruçları meselesi , en çok öne çıkan yan öykü olarak önümüze geliyor .
Kıral bu hassas konuyu , bir aile dramı içerisine yedirmeye çalışırken , mevzunun özünden ya da söylemek istediklerinden maalesef uzaklaşıyor .
Evin küçük oğlu Nihat’ın ( Hakan Yufkacıgil ) uğrunda hayatından vazgeçebileceği ‘davasının’ politik çerçevesini doldurmakta yetersiz kalan senaryo , sinemada işlenmesi oldukça önemli olan bu meseleyi havada bırakıyor .  Oyunculuklar ne kadar güçlü olursa olsun , öykünün cevaplayamadığı sorulardan dolayı seyircinin karakterlerle kurduğu özdeşlik ya da empati , “bile bile lades” ve “kaybeden olmayı seçme” düzleminde yerle bir oluyor .
Öte yandan sanat ve görüntü yönetimi öyküye uyumluluk bağlamında oldukça başarılı olan Gece’nin en iyi tarafı ise Mert Fırat’ın şapka çıkartılacak yüksek performansı diyebiliriz .
Fırat , abartıya kaçmadan o kadar iyi oynuyor ki , siz Yusuf ‘tan tiksiniyorsunuz ; tıpkı Atlıkarınca’daki Erdem’den tiksindiğiniz gibi .
Film biraz da magazin sosuyla bulanmasından dolayı vizyon öncesinde daha ziyade Nurgül Yeşilçay’ın pozları ve sahneleriyle konuşuldu . “Pavyonun en güzel kadını” olan Süsen’in Aşk Kırmızı’nın fragmanları kadar bile cüretkâr olmadığını rahatlıkla söyleyebiliriz .
Yeşilçay’ın performansı yeterince inandırıcı ama karakterin kurgulanışı gereği feminist eleştiri oklarına yeni bir başlık açılacağını ekleyelim ve Süsen’in ‘kabul edilemez’ kabullenişini irdelemeyi kadın araştırmaları akademisyenlerine bırakalım .
Erden Kıral , iki seferdir “güzel İzmir” olarak kentlilerinin gururlandığı İzmir’in en görülmeyen varoşlarına iniyor ;   yine bir İzmir pavyonu “düşmüş ve kalkamamış kadınların” son durağı olarak önümüze geliyor .
Gece , Beyoğlu’nun ve Tarlabaşı’nın arka sokaklarına doymuş bir ülke sinematografisi açısından hayırlı ama vaat ettiği hikâyeler ve karakter dönüşümü olarak maalesef tatminden uzak bir yapım .
Limonluk . nettwitter . com / duygukocabayli
