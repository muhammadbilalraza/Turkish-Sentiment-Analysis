2016'nın ilk yerli romantik komedisi , geride bıraktığımız yılın en sevilen filmlerinden birinin devamı olan Kocan Kadar Konuş : Diriliş oldu .
İlki beğenilen devam filmlerine hep imtina ile yaklaşmışımdır .
Koltuklara beklentileri gayet düşük tutarak oturmak , yapılacak en iyi şey gibi gelmiştir hep .
Kocan Kadar Konuş : Diriliş için de aynı yöntemi uyguladım , ancak arkasında bir kitap barındırdığı için de beklentiyi sıfırlamadım .
Sonuçta , ilk filmin biraz gerisinde ama aynı samimiyette bir film izleyip ayrıldım salondan .
Romantik komedilerin çıtasını yükselten ilk film Kocan Kadar Konuş'ta , babası hariç evin kadın olan diğer fertleri tarafından tabir - i caizse hayırlı bir koca kafeslemek için türlü çakallıkla donatılan ve kendini bir anda evlilik meraklısı biri olarak bulan Efsun'un lise aşkıyla yeniden bir araya gelişini izlemiştik .
Kaldığı yerden devam eden ikinci film ise , Efsun'un oldu bittiye gelen isteme ve düğün telaşını perdeye taşıyor .
Ancak bu kez aileler çok daha fazla ön planda ve dolayısıyla ortalık tam bir cümbüş yeri .
Reklam kökenli yönetmen Kıvanç Baruönü , ilk filmde sıkça başvurduğu ve filmi benzerlerinden farklı bir kulvara taşıyan hayal / rüya sahnelerini bu kez daha kısa tutuyor ve bize Efsun ile Sinan'ın romantizminden çok ailelerin evliliğini izletiyor .
Zira bu düğünde ne damada söz düşüyor , ne de geline .
Her iki ailenin de kadınları veriyor el ele ve Efsun'a hiç istemediği şaşaalı bir düğün organize ediyorlar .
Efsun'un sade kır düğünü hayalleri de yerini , “hiç değilse sevdiğim adamla evleniyorum” tesellisine bırakıyor .
Yine bol ve başarılı diyaloglarla bezenen film , bu noktada yine kitaptan birebir cümleler kullanıyor .
Kitabın ve dolayısıyla filmin baş karakteri Efsun ile Ezgi Mola , ikinci filmde biraz daha ön plana çıkarak Sinan karakterini gölgede bırakıyor ve tam anlamıyla yine döktürüyor .
Filme yeni dahil olan Babaanne Cavidan Hanım karakteri ile Hümeyra'nın ve ilk filmde de izlediğimiz Anneanne Peyker Hanım Nevra Serezli'nin çekişmeleri , filmin kahkahasını karşılayan sahnelerden .
Karşılaştıkları ilk andan itibaren yıldızları barışmayan bu iki karakter ile filmin çatışma ögesi başarılı bir şekilde elde ediliyor .
İlk filmde tanıdığımız ancak ikinci filmde çok daha fazla izleme şansı bulduğumuz gay karakter Mehmet ile Enis Arıkan , ikinci filmde göremediğimiz Teyze Ebru Cündübeyoğlu'nun yokluğunu telafi eder gibi .
Sonuç olarak Kocan Kadar Konuş : Diriliş , yılın ilk vizyon haftasında izlememize rağmen , yılın en eli yüzü düzgün yerli romantik komedi filmi tahtını kolay kolay bırakmayacak bir kalitede .
Unutmadan , Efsun'un odasındaki posterde de denildiği gibi ; “Kitabı , filmi ile yargılama” .
