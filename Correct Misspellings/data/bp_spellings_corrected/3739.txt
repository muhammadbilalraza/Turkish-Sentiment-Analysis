Bazı filmler sizi mekanları ile içine çeker . Woody Allen’ın Vicky Cristina Barcelona’sı ya da İrlanda’nın muhteşem doğası ile baş başa kaldığınız PS .
I Love You gibi .
Bir İzmir filmi olarak Bir Gevrek , Bir Boyoz , İki de Kumru’nun da içimizde İzmir’e gitme , oraları görme etkisi yaratacağı beklentisiyle kurulduk koltuklara , ama sonuç pek de beklediğimiz gibi olmadı .
Filmin İzmirli yönetmeni Osman Dikiciler , bir hayali gerçekleştirmiş belli ki .
İzmir’de , memleketinde , İzmirli oyuncular ile bir İzmir hikayesi anlatmak istemiş .
Ancak bu hayal , perdede izleyici için bir hayal kırıklığına dönüşüyor .
Okumaktan , duymaktan hiç hazzetmediğim bir cümle kuracağım ve “iyi niyetli bir çalışma” diyeceğim film için .
Zira gerçekten niyet iyi ama , filme bir bütün olarak baktığımızda “iyi” sıfatını kullanmak pek de mümkün olmuyor .
Öncelikle filmin hikayesi dallandıkça dallanıyor .
Yarım asır önce sürüldüğü yuvasına geri dönen Hristo ve gönüllü sürgününü sona erdiren Tan’ın yolları İzmir uçağında kesişiyor .
Tan 9 yıl önce bir kalp kırıklığı ile şehrini terk etmiş bir oyuncu , Hristo ise vefat eden eşi Marika’nın son isteğini yerine getirmek için dönmemeye yemin ettiği İzmir’e gelen yaşlı bir Rum .
Keşke filmin tüm hikayesi , bu iki insanın yollarının kesişmesi ve birbirleri sayesinde geçmişleri ile yüzleşmeleri ile sınırlı kalsaydı .
Ama olmuyor .
Araya “bu filmde bunların ne işi var ? ” diye sormaktan kendinizi alamadığınız iki defineci giriyor …
Filmin senaryosunu da kendisi kaleme alan yönetmen , filme sürpriz bir de son eklemek istiyor ancak , burada da izleyici olarak sürprizi çok erken farkediyoruz ne yazık ki .
Eşini kaybeden bir adam olarak Hristo’yu oynayan Bülent Arın’ın her daim yüzündeki gülümseme bazen sinir bozucu olabiliyor , ama buna rağmen filmin en gerçek karakterini de o yaratıyor .
Tan rolüyle Ogün Kaptanoğlu “elimden gelen budur” diyor .
Filmin yan rollerinde yer alan isimlerin çoğu , onları çeken kameradan rahatsız olmuşlar gibi tutuk bir oyun sergiliyorlar .
Bir Gevrek , Bir Boyoz , İki de Kumru , cennet İzmir görüntüleri ile dolu .
Ancak iddia ediyorum , İzmir gözünüze bu kadar soğuk görünmemiştir .
Zaman zaman bir belgesel izlediğiniz fikrine kapılacak gibi oluyorsunuz .
Görüntü yönetimi anlamında zayıf olan filmin geçişleri ise rahatsız edici derecede özensiz .
Hikayenin akışına zaman zaman dahil olan flashback sahneleri , keşke hiç olmasaydı dedirten cinsten .
Çok daha iyi işlenecek bir konuya sahip olmasına rağmen , Bir Gevrek , Bir Boyoz , İki de Kumru “çokluğun” kurbanı olmuş .
Hikayeyi daha sade anlatmayı başarabilseydi , İzmir’in hatırı olurdu . “Saçları deniz kokan kadınlara” ithaf edilen bu İzmir güzellemesi , her hayalin gerçeğe dönüşmemesi gerektiğinin bir kanıtı gibi adeta .
Ne demişler ; “Ne istediğine dikkat et , bir gün gerçek olabilir . ”
