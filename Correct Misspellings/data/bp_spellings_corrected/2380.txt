2015 yılı da en az sinemamızın 100. yılı kadar yerli üretim açısından verimli geçiyor diyebiliriz .
Ocak başından itibaren vizyon tarihi kapan ve her biri önümüze en eğlenceli , en romantik ve “en orijinal” işler olarak sunulan yerli komedi ve romantik komedi filmleri furyası içerisinde , dişe dokunur birkaç yapım aradan sıyrılmayı başardı .
Yarın vizyona girecek Aşk Olsun filmi de tür olarak benzer bir kategorilendirilmeye kalsa da , kesinlikle önyargıları yıkma potansiyeline sahip .
Son 10-15 yılda iyice popüler olan ilişki koçluğu , aşk doktorluğu vb. mevzuları merkezine alarak günümüz post modern kadın - erkek ilişkilerine sağlam bir selam gönderen filmin yönetmenliğini ilk kez bu sıfatla kamera arkasına geçen Murat Serezli ve  Neslihan Yıldız alaka beraber üstleniyor .
Diyalogları oldukça iyi yazılmış ve sahneleri seyirciyi doğallıkla güldüren filmin senaryosu ise sektörün mutfağında yetişen Eşref Dinçer’e ait .  Ve bu üçlünün beyazperdeye aktardığı öykü , tabir - i caizse başrollerden biri olan İlker Aksum’un sırtında yükseliyor .
Hikâyenin ana kahramanı olan ve “kadınlar için aşk doktorluğu” yapan Ozan’ı canlandıran Aksum oynamıyor , resmen Ozan’ı yaşıyor .
Karakterinin yaşayan diyalogları ,  vurdumduymazlığı , çapkınlığı , hayal kırıklıkları Aksum sayesinde karşımızda yapmacıklıktan uzak , gerçek bir adama dönüşüveriyor .
Böylece Ozan ve onun beraberinde getirdikleriyle rahatça özdeşlik kurarak hikayeye giriyoruz .
Film ilk 15 dakika kuralının formüllerini iyi uygulayarak seyirciyi koltukta tutmayı başarıyor ; sonrasında öykü kendiliğinden akıyor zaten .
Birbirini halen seven ama sorunlarını konuşarak çözmeden ayrılan iki eski sevgilinin birbirini kıskandırmak için giriştiği bu oyunda , günümüz ikili ilişkilerinin kodları da masaya yatırılıyor .
Birbirimizi elde etmek ve elde tutmak için yaptığımız türlü numaralar , çevrilen dolaplar , kasti hamleler , günlük hayatlarımızdan çıkıp önümüze servis ediliyor .  Ozan’ın karşısına en az onun kadar zeki ve kodları okumayı başaran bir kadın çıkartma prensibiyle hareket eden senaryo , Pınar ( Sedef Avcı ) karakteri ile aslında durumu eşitliyor .
Pınar’ın filmin başından sonuna kadar tutarlı biçimde sürdürdüğü buzdolabı soğukluğu , Avcı’nın performansına da yansıyor .
Öte yandan Kenan Ece ( Caner ) ve Selen Seyven’in ( Ceyda ) kendilerinden bekleneni verdiklerini de ifade etmek gerek .
Rahatlıkla dile getirebiliriz ki ortak yönetmenlerden Neslihan Yıldız Alak’ın reklamcılık geçmişinden gelen deneyimi filmin pastel tonlarındaki kalitesinde kendisini gösteriyor .
Sadece oyuncu yönetimi değil , ışık , dekor , kostüm ve makyaj gibi bileşenler filmin renkli karakteriyle uyum içerisinde .
Uzun lafın kısası gerek senaryosu ve keyifli diyalogları olsun , gerek orijinal müzikleri ve başarılı kamera arkası ekibiyle Aşk Olsun bu bol filmli vizyon haftasında doya doya gülmek için sinemalarda bir şansı çoktan hak ediyor .
Hem eğlenmek isteyen çiftlere hem “kız kankalara” tavsiye olunur !
Dip not : Doktora , koça falan bel bağlamayın , seviyorsanız gidin konuşun !
