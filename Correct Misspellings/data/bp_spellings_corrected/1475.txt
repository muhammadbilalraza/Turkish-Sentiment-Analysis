Sinemada bir " halk kahramanı " yaratmak kolay iş değildir ama başarıldığı takdirde geniş izleyici kitleleri bu karakterleri ve öykülerini istisnasız sever .
Bunun , Rocky'den Recep İvedik'e kadar çok örneğine rastlamak mümkün .
Kule Soygunu ( Tower Heist ) ' nda Ben Stiller tarafından canlandırılan Josh Kovacs karakterinden çıkarılmak istenen de tam olarak bu .
Bir tür asri zamanlar Robin Hood'u .
Halkın içinden biri ve halkın çıkarlarını her daim kendi üstünde tutan biri .
Kovacs , New York'un en büyük plazalarından birinde idareci olarak hizmet veriyor .
Gökdelende yaşayan ve çalışan herkesi tanıyor , hepsinin sorun ve ihtiyaçlarını gözetiyor .
Ancak filmin başlarında biraz saf bir adam Kovacs .
Yıllardır bu binada yaşayan , gözü kapalı güvendiği , hatta dost zannettiği bir iş adamının aslında düzenbazın teki olduğunu ve binanın çalışanları dahil çok sayıda kişiyi dolandırdığını göremiyor mesela .
Ve FBI söz konusu iş adamının tüm maddi varlıklarını dondurunca , binada çalışan kat görevlililerinin tüm emeklilik fonları da uçup gidiyor .
Kimisi bu yüzden intihara bile kalkışıyor .
Üst üste yaşadığı darbelerle köşeye sıkışan Kovacs de radikal bir çözüm üretiyor .
İş adamının süitinde bir yerlerde saklı olduğuna inandığı kasayı bulup kendilerinden çalınanı geri almak !
İşte bu noktada , soygun filmi şablonuna giriyor film .
Bir ekip oluşturuluyor .
Gözlem yapılıyor .
Plan hazırlanıyor .
Teçhizat tedarik ediliyor .
Ve fırsat kollanıyor .
Ancak izlediğimiz ekip , bundan daha amatör olamaz herhalde .
Tecrübeli bir hırsız olduğu varsayımıyla ekibe dahil edilen Slide ( Eddie Murphy ) bile hayatında en fazla balkon soymuş .
Dolayısıyla aksiliklerle örülmüş bir soygun komedisi olmayı vaat ediyor Kule Soygunu .
Fakat ilginçtir ki ekibin kendi içindeki anlaşmazlıklarını bir kenara bırakırsak , her şey planlandığı gibi yürüyor filmde .
Bu sıradan insanların bir gökdelen soymaya karar vermeleri zaten son derece zorlama bir fikir .
Hadi bunu kabullendik .
Ama tutuklu durumdaki iş adamının mahkeme tarihini değiştirip bunu hem avukatlara hem de FBI'a yutturabileceği kadar nasıl mükemmel işleyebiliyor planları ?
Mahkeme tarihi Şükran Günü'ne alınıyor ve herkes yutuyor bu tezgahı , kimse de demiyor ki Şükran Günü'nde mahkeme mi olur .
Verdiğim sadece en bariz örnek .
Yoksa Kule Soygunu'nda mantık hataları gırla gidiyor .
Deneyimli senaristler Ted Griffin ve Jeff Nathanson , bu filmin sırf eğlenceli olmaktan yırtacağını düşünmüşler belli ki .
Bir de Ben Stiller'ın gayretkeş halk kahramanı portresinden .
Küçük çaplı bir eğlencelik için haksız da sayılmazlar belki .
Stiller ve Murphy dışında , Casey Affleck , Michael Peña , Tea Leoni , Alan Alda , Gabourey Sidibe , Matthew Broderick gibi isimlerden oluşan etkileyici oyuncu kadrosuna rağmen , sabun köpüğü olmaktan daha fazla iddiası yok çünkü karşımızdaki filmin .
 Yine de güncel ekonomik koşulları öyküsüne organik bir şekilde bağlayabilen böyle bir soygun filminin , biraz daha fazlasını hedeflemesini ve başarabilmesini dilerdik .
Daha mantıklı bir senaryoyla ciddiye alınacak bir popüler sinema ürünü bile olabilirmiş .
Olmamış .
 Twitter : aliercivan
