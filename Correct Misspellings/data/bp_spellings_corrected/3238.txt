Kaybeden ister bir insan , ister bir ülke olsun derinliklerine bakıldığında ikisinin görüntüsü de karlarla kaplı uçsuz bucaksız bir yere benzer .
İçinde yaşam savaşı verilen , yoksulluğun kol gezdiği bir ülkede sevdiğini kaybetmiş işsiz bir adam olmak ise iki eksi belki de bir artı eder düşüncesini beraberinde getirir .
Irak doğumlu Kürt yönetmen Hiner Saleem'in dördüncü filmi Vodka Lemon ( 2003 ) .
Yokluk içinde varlığı arayan bir topluluğun öyküsü .
Ermenistan'ın küçük bir kasabasında yaşayan Hamo ve Nina'nın mutlu aşk hikayesi belki .
Ya da Sovyet rejiminin ardından kurulan yeni düzene uyum sağlamaya çalışan insanların dramı .
Daha önce 23. İstanbul Film Festivali'nde gösterilen film , şimdi de vizyon salonlarında seyircisiyle buluşuyor .
Filmde , iki farklı neslin zorlu ekonomik koşullara direnirken verdikleri farklı tepkiler dikkatleri çeken ilk konu .
Uzun yıllar boyu sosyalist rejimde yaşamış yaşlılar , bireysel özgürlüklerini kazanmış oldukları için mutlular .
Ancak beraberinde gelen işsizlik ve yoksulluk onları yerden yere vuruyor .
Eskiden yeterli özgürlüğe sahip olmadıklarından yakınırken , bir yandan da hiç değilse hayatta kalmak için yeterli her şeye sahip olduklarını söylüyorlar .
Burada film , seyircisine insan hayatında nelerin öncelikli olduğunu sorgulatmak gibi önemli bir görevi üstleniyor .
Bireysel olarak seslerini duyurma özgürlüğüne sahip insanlar eğer yoksul ve muhtaç iseler böyle bir şeyin onlar için belki de hiçbir önem taşımayabileceğini vurguluyor .
Ülkedeki gençler ise hayatlarına iyi bir yol çizmek için her yolu deniyorlar .
Kimisi Hamo'nun oğlu gibi çareyi Fransa gibi başka ülkelere gitmekte buluyor .
Kimisi de içki içip kendine acımaktan öteye gidemiyor .
Hamo , sıradan bir ebeveyn gibi oğlundan sıcak bir mektup almanın düşünü kurmaktan öte onun mektubunda para gönderip göndermediğiyle ilgileniyor .
10 dolar olan aylık maaşı ona yetmediğinden çareyi evinde ne var ne yok satmakta buluyor .
Kasabadaki diğer insanların durumu da Hamo'dan farksız .
Onlar da kurtuluşu Hamo'nun oğlunun göndereceği parada arıyorlar .
Vodka Lemon'da , arka planda görmenin bile insanı oturduğu yerde titretmeye yettiği kış manzaraları eşlik ediyor hikayeye .
Her gün uzun buzlu yolları kat ederek karısının mezarına giden Hamo , her ziyaretinde mezarın üzerindeki karları temizliyor .
Bu şekilde karısının donuklaşmaya başlayan anısını ısıtıyor .
Onunla gündelik olaylardan konuşarak hatıralarını canlı tutmayı amaçlıyor .
Kocasını kaybetmiş votka limon satıcısı Nina'nın durumu da ondan farklı değil .
Her gün aynı dolmuşta seyahat ederken aralarında başlayan aşk , ikisinin de hayata bakışlarını değiştiren çıkış yolu oluyor .
Film , ilk bakışta bir dram gibi görünse de , içinde ince bir mizah anlayışı barındırıyor .
Yönetmenin konuya yaklaşımı , filmi Kusturica tarzı bir iyimserlikle dolduruyor .
Onca yoksulluk ve acıya karşın karakterler ağır bir melankoli içinde boğulmuyorlar .
Her şeye rağmen hayata devam etmenin tek gerçek çıkış yolu olduğunu , ancak bu şekilde dondurucu kış mevsiminden kurtulup bahara kucak açabileceklerini her hareketleriyle vurguluyorlar .
Hayatlarını düğünlerde eğlenerek ve aşkın yüceliğine inanarak yaşamaları gerektiğine inanıyorlar .
Fakat Hiner Saleem , görsel olarak karakterleri için Kustrica gibi müzikle dolu rengarenk bir dünya yaratmayı başaramıyor .
Hiner Saleem'in kamerası çok az hareket ediyor .
Hikayeyi uzun planlarla görselleştiriyor ve film boyunca çok az diyalog kullanarak oyunculara büyük bir sorumluluk yüklüyor .
Hamo rolünde izlediğimiz Romen Avinian ise omuzlarındaki bu ağır yükü rahatlıkla taşımayı başarıyor .
İlk başrolünde usta isimlere taş çıkaracak bir performans sergiliyor .
Yüz mimiklerindeki sıcaklık ve bakışlarındaki anlam bize filmin tamamına hakim olan iyimserlik duygusunu vermeye yetiyor .
İçildiğinde insanın dilinde ekşimsi bir tat bırakıp mayhoş bir ruh hali yaratan votka limon için ne söylenebilecekse Vodka Lemon'un insanda uyandırdığı duygular da aynı aslında .
İçkinin ilk yudumunu aldığınızda nasıl bir an için vücudunuzu bir ürperti kaplıyor , ardından da hoş bir uyuşukluk yaşıyorsanız filmden çıktığınızda da kendinizi benzer bir ruh halinin içerisinde buluyorsunuz .
