Şüphesiz savaş filmleri arasında gerek hikayesiyle , gerek çekim aşamasıyla enteresan bir yere sahip olan Kıyamet'i 19 sene sonra tekrar vizyonda görmek ilgi çekici bir durum .
Bu filmin DVD'sini herhangi bir alışveriş merkezinden bulmanız pekala mümkün , ama böylesine önemli bir klasiği sinemada izlemek , yedinci sanata düşkün sinemaseverlere verilmiş büyük bir ödüldür .
Sinemaseverlerin savaş filmleri dendiğinde hemen aklına gelen filmlerden biri olan Kıyamet , bu kategorideki filmler arasında ilk sıralarda yer alıyor .
Yeniden kurgulanmış , ilk filmde yer almayan tam 49 dakikanın eklenmesiyle yenilenmiş " Kıyamet - Redux "
( Apocalypse Now Redux ) adıyla vizyona giren film , senenin en güzel sürprizlerinden biri .
Ama hızlı tüketmeye alışmış , teknolojinin nimetleriyle gelişen sinemanın oburlaştırdığı günümüz sinema seyircisinin , bu filmin 1979 yılının gerçekleriyle çekildiğini göz ardı etmemesi gerek .
Joseph Conrad'ın Kongo'da geçen ' Heart of Darkness ' adlı romanından sinemaya uyarlanan Kıyamet , insanlık tarihinin en acımasız savaşlarından biri olan Vietnam savaşının atmosferinde geçiyor .
Karizmatik Albay Kurtz , savaşın o acımasız yanından aldığı kudretin etkisiyle bir kıyamet yaratıyor .
Hem insanlığın özüne hem de tarihe ilişkin önemli ve ibret verici dersler saklı filmde .
Aslında 19 yıl önce çekilmiş , en ince ayrıntısına dek incelenmiş , gizlisi saklısı olmayan bir filme normal bir vizyon filmi gibi yaklaşmak pek de anlamlı değil .
Bu hem sıkıcı , hem de nafile bir çaba olur .
Yine de özellikle atmosferi , yarattığı dramatik etkinin gücüyle daha da etkili olan duygusal kaosu ile unutulmazlar arasına giren bu şiirsel savaş filminin müthiş oyuncu kadrosunu anmak gerek .
Martin Sheen'in ön plana çıktığı , az ama öz görünen Marlon Brando'nun etkileyiciliği , Robert Duvall , Dennis Hopper'ın dikkat çekici performaslarının yanı sıra , o zamanların genç oyuncuları konumunda yer alan Laurence Fishburne ve Harrison Ford filmin başarısında önemli paylara sahipler .
Özellikle feci şekilde yaralanarak can cekişen askerin kavanoz kapağıyla bağırsaklarının dökülmesini engellemeye çalışması gibi unutulmaz sahnelere sahip film , izlendikten sonra tekrar tekrar hatırlanacak sahneleriyle kolay kolay etkisinden kurtulamayacağınız bir film .
( Bunu zaten filmi izleyen çok büyük bir çoğunluk da biliyor ! ) Çoğu zaman büyük fotoğraflara , ülkelerin çıkarlarına odaklandığımız savaşların asıl aktörlerinin ve figüranlarının psikolojilerini uç noktalarda izleyen bu film , evrenselliği yakalamış vizyonu ve çapıyla günümüz dünyasına da yol gösteriyor .
Amerika'nın başı çektiği ülkelerin yürüttüğü şiddete yönelik politikanın makul bahanelerle rasyonalize edilmesi elbette dünyadaki çatışmaların insan psikolojisindeki etkilerini değiştirmez , hafifletmez .
Yine de bu filmin ışığında yapacağımız tüm o sosyal içerikli mesajlar her şeye rağmen kalın çizgili olacaktır .
Kıyamet aslında her ne kadar sert mesajları olsa da sinemasal anlamda yaşattığı psychedelic deneyimle klasikler arasındaki yerini almıştır .
Psikolojik dozu aşırıdır , her izlediğinizde bambaşka bir yerinden yeni bir anlam fışkırır .
Cappola'nın çekerken de adeta bir savaş verdiği bu film , bir savaş filminin salt topa , tüfeğe , piyadeye odaklanmış tematik cenderesinden kendini sıyırmış ve şairaneliğiyle kendini izleyenlere hayran bırakmıştır .
Hangimiz Wagner'in çaldığı helikopterlerde bombalar atılırken , Vietnam köyünde oyun oynayan küçük çocukların helikopter gürültüsüyle birlikte sağa sola kaçıştığı sahneyi unutabilir ki !
Aslında film ne zaman izlense yeni bir şeyler yakalayabileceğimiz zenginliklerle dolu .
İnsan doğasına ilişkin keskin çıkarımlar yapan film , bu durumu insanoğlunun içinde yer alabileceği en sert koşul olan savaş atmosferinde geçiriyor ve açıldıkça daha da artan bir derinliğe sahip olduğunu kanıtlıyor .
Kült film tanımına uyan film , uzun filmlerden hoşlanmayanlar için epey zorlayıcı olduğu muhakkak .
Ama sinemaya gönül veren izleyicilerin mutlaka izlemesi gereken bir yapım .
