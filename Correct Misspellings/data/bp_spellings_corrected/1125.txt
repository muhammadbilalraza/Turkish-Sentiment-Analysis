The Rough Guide To Superheroes , süper kahramanlar üzerine yazılmış detaylı ve oldukça esprili bir cep kitabı .
Kitapta kahramanların sıkı hayranlarının politik olarak sınıflandırıldığı bir bölüm vardır : Batman okuyucuları , suçla ilgilenen ve silah karşıtı hareketleri destekleyen libareller , Superman okurları ise cumhuriyetçiler olarak belirtilir burada .
Şüphesiz çizgi roman dünyasının ağır isimleri Batman kitapları yaratmış ve Batman’in ayrıksı konumuna karşı , Superman’i sistemin koruyucusu , başkanın piyonu olarak göstermişlerdir .
It’s a bir gibi çizgi romanın sınırlarını zorlayan Superman kitapları ise kahramana farklı bir gözle de bakılabileceğini ortaya koymaya çalışmışlardır .
Çizgi roman alanında üretilen kitapların kalitesi açısından , yarasalar Superman’i geride bıraksa da , kahramanların beyazperde serüveninde bugüne kadar kafa kafaya gittiğini söyleyebiliriz .
Batman’in nasıl Tim Burton katkılı başyapıtları varsa , Superman’in de en azından serinin ilk iki filmiyle oluşan bir beyazperde efsanesi vardır .
1978 tarihli Superman , Christopher Reeve’nin de katkısıyla o döneme kadar yapılan çizgi roman uyarlamalarından çok farklıydı .
Belki rekabeti yine iki kahraman arasında tutmak kaydıyla , Superman’i aşan tek çalışmanın ise Batman Başlıyor olduğunu söyleyebiliriz .
Superman Dönüyor ise ne yazık ki hayal kırıklığı yaratan yanları ile işte bu tatlı rekabette yarasayı yerinden edemiyor .
Neil Gaiman’ın Wired dergisine yazdığı nostaljik Superman yazısına katılmamak mümkün değil : Gaiman , bütün ' A ' kalite süper kahramanların ancak düşmanları sayesinde var olabildiğini , Superman’in ise durmadan karşımıza gelen , tek bir düşmanının olduğunu ve onun esas düşmanının deprem ve kasırga gibi doğal ( bazen yapay ) afetler olduğunu söylüyor ve kahramana başkalarında olmayan önemli bir misyon ekliyordu .
Belki de bu yüzden 11 Eylül gününe dair anlatılan o ünlü öyküde olduğu gibi , Dünya Ticaret Merkezi yıkılırken çocukların gözleri en çok onu aramıştı .
2006 model Superman’in en çok göze batan problemlerinden birisi henüz ilk dakikalarda kendisini belli ediyor .
Christopher Reeve’nin yerini alan genç oyuncu Brandon Routh şüphesiz role alışmak için ciddi bir ön hazırlık dönemi geçirmiş , fakat benzer bir hazırlık dönemi izleyiciden esirgenmiş gibi .
Aslında 78 Superman’inde olduğu türde bir Superman’a dönüşme serüveni görmek istiyor izleyici .
Yetişkin izleyicinin zaten bu dönüşümü gayet iyi bildiği , genç kuşakların ise DVD’ler yoluyla defalarca izlediği düşünülüyor olmalı .
Dolayısıyla filmin tamamını Clark Kent / Superman’in , evli ve bir çocuk annesi Lois Lane ile olan mesafeli ilişkisi ve Lex Luthor’un karanlık senaryolarını dünyadan çok uzağa fırlatma çabaları kaplıyor .
Superman’in bir uçağı stadın tam ortasına indirmesi , ekşi bir gülümseme yaratsa da , filmde ' Superman’in gerekliliği ' temasına o kadar çok yer veriliyor ki , bu sahnenin varlığı çok da yadırganmıyor .
Hatta bütün bir film , Superman’a ihtiyacımız olmadığını savunan bir makale yazan ve bir de Pulitzer ödülü kazanan Lane ve ailesinin kahramanı kabullenmesinin öyküsü olarak da kabul edilebilir .
Superman’in ilk defa ortaya çıktığı 1938 yılından beri bilinen Tanrı’nın yeryüzüne gelen oğlu teorisi de filmin sırtını dayadığı yerlerden birisi .
Sık sık dünyaya karşıdan bakıp , dünyadaki sesleri dinleyerek huzura kavuşan bir Superman var karşımızda .
En büyük derdi ise , düşmanı ile arasındaki tanrısal gücü koruma mücadelesi .
Brandon Routh , Kent rolünde klasik Reeve çekingenliğini ortaya koymuyor .
Superman’in iki kimliği arasındaki tezat ve şüphesiz Kent’in izleyicinin kendisini bulduğu söylenen şaşkın özellikleri burada çok fazla yok .
Hatta iki kimlik , hem kişilik özellikleriyle , hem de fiziksel olarak birbirine o kadar çok benziyor ki , bazı sahnelerde farklılık kostümlerle sınırlı kalıyor .
İki kimliğin , Lane ile ilişki kurma biçimleri de aynı .
İşte bu ve diğer problemler ana karakterler arasında heyecansız bir ilişki yaratıyor .
Klasik Superman kötü’sü Lex Luthor , bir sonraki hareketi belli olmasına rağmen filmin en cazip noktalarından birine dönüşüyor .
Şüphesiz Hulk’un Ang Lee’ye verilmesinin de etkisiyle , iyi bir yönetmen tarafından çekilen Batman Başlıyor , bazı eksikliklerine rağmen çok iyi bir çizgi roman uyarlamasıydı ve dünyayı değiştirmenin iki farklı yolu arasındaki çatışmayı , ana karakterin psikolojik derinliği ile ortaya koyuyordu .
Superman Dönüyor , zaten 68 yıldır dünyamızda olan bir kahramana neden ihtiyacımız olduğunu , bildiğimiz karakterlere ve olaylara çok fazla bir şey eklemeden anlatmakla / savunmakla yetiniyor .
Belki izleyiciyi çok fazla zorlamadan , yeni oyuncularını tanıtmak ve ölümsüz kahramanlarını hatırlatmak istiyor sadece .
Ama yine de Bryan Singer bunlarla ve diğer görsel efektlerle yetinmemeliydi diye düşünmeden edemiyor insan .
Batman Başlıyor’da sıkça duyduğumuz bir soru / cevap vardı .
Batman’e babasının ve uşağının verdiği o öğütü biz de Superman’a verelim : ' Neden düşeriz , biliyor musun ?
Tekrar kalkmayı öğrenmek için . '
Her şeye rağmen politik yansımalarının ötesinde hem Batman’i hem de Superman’i aynı derecede sevenler ve tabii Gaiman’ın duygularını paylaşanlar , onun yeni bölümlerde ayağa kalkmasını ve uçmasını arzulayacaktır .
