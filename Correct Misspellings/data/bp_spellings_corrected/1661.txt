' Uzun zaman önce , çok çok uzak bir galakside ' başlayan yolculuğumuza 3 yıl aradan sonra Bölüm II Klonlar’ın Saldırısı ile devam ediyoruz .
Olay , Yıldız Savaşları : Bölüm I , Gizli Tehlike’den 10 yıl sonraki dönemde geçiyor ve Anakin’in karanlık tarafa doğru yolalan hikayesi bu filmde iyice netleşmeye başlıyor .
Başrol oyuncularından Hayden Christensen için bir paragraf açmak gerekiyor , Star Wars fanlarının endişe içinde beklediği performansının bu efsane film serisi için ne kadar yeterli olacağı tartışılan , bundan önce kimi TV dizilerinde ve birkaç ufak filmde rol almış olan oyuncunun Anakin Skywalker kimliğindeki performansı görülmeye değer .
Filmin görsel efektlerinin yanısıra itinayla hazırlanmış ses efektleri de sizi bambaşka bir boyuta taşıyor .
John Williams imzalı müzikler ise adeta size film içinde rehberlik ediyor , özellikle diyalogsuz bölümlerde ( Eğer diğer Star Wars Bölümlerini de izlediyseniz ) müzikler sayesinde filmin nasıl devam edeceğini kafanızda oluşturmaya başlıyorsunuz .
John Williams ilerleyen yaşına rağmen yine harika bir iş çıkarmış .
Filmdeki diğer bir ayrıntı da sahnelerin dozunun çok iyi ayarlanmış olması , nispeten aşk temalı sayılabilecek olan Yıldız Savaşları Bölüm II , Klonların Saldırısı , ne çok yoğun duygusal sahneler , ne de bitmek bilmeyen uzun aksiyon ve savaş sahneleri içeriyor , tüm sahneler ve hatta replikler bile bir sonraki üçlemeyi ve bir önceki bölümü tamamlayacak şekilde tasarlanmış .
Ayrıca bugüne dek sadece kitaplardan okuyup ismini duyduğumuz Büyük Klon Savaşlarının nasıl ve neden başladığını izleyerek öğrenmek de farklı bir keyif .
Star Wars fanı olun olmayın , ama Yıldız Savaşları Bölüm II , Klonların Saldırısı’nı mutlaka yaşayın , eminim damağınızda , fantastik bilim - kurgu sinemasının bugün ulaşmış olduğu nokta adına , bambaşka bir tat kalacak .
Güç sizinle olsun !
Hasan Yalçın ( Star Wars Türk )
