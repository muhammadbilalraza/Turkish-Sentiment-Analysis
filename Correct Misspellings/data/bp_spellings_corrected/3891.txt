Kendi jenerasyonunun en yetenekli aktörlerinden Sam Rockwell , Oscar adayı usta oyuncu Tim Roth ve “Up In The Air”den tanıdığımız şirin mi şirin Anna Kendrick’in oynadığı bir film ne kadar vasat olabilir ?
Anlatmaya başlamadan önce şunu açıklığa kavuşturalım : Ortalama bir Hollywood filminde “beyaz atlı prens”ini arayan ilk kız Martha değil .
Dolayısıyla izlediğimiz , gördüğümüz kadarıyla bu arayışla hikayesine başlanan her karakter , eğer film bir romantik komediyse biliyoruz ki finalde aradığı mutluluğu bulmakta .
Ne var ki “Mr Right” , ismiyle müsemma “o adam”la tanışan Martha’nın hikayesini romantik komedi düzleminden hızlıca koparıp sebebini anlayamadığımız ve hiçbir anında gülümsemediğimiz gülünç bir “tetikçi” filminin içine sokuyor .
Mutfakla olduğunuzu düşünün .
Tatlıyla ekşiyi karıştırmaya karar verdiniz .
Sonunda bir bulamaç kalıyor elinizde .
Tadının iyi olacağını kim garanti edebilir ?
Önce siz tatmalısınız .
Eğer keyif veriyorsa bunu tekrarlamalı , belki misafirlerinize ikram etmelisiniz .
Ama benim gibi , damağı biraz arkaik , eski tatlara daha düşkün , tatlıyla ekşinin bir arada versiyonlarına mesafeli izleyicilerden oluşan bir topluluk çıkarsa karşınıza ne yapacaksınız ?
Tam bu noktada bir noktayı daha aydınlatmamız son derece önemli : eğer elinizdeki bulamaçta ne tatlı tatlıya , ne de ekşi ekşiye benzemiyorsa , buna ne demeli ?
Belki de beğeneceğimiz yeni bir “melez” türün arifesindeyken neden bunu yaptınız ki bize ?
Yapımcılar adına “Mr Right” demiş .
Martha , sevgilisi tarafından boynuzlanmanın daha kırkı çıkmamışken , hırsını nereden alacağına henüz karar verememişken , yeni bir aşka yelken açıyor .
Karşısına , Francis adında , ama bu adı duymaktan bile nefret eden profesyonel bir katil çıkıyor . “Bay Doğru” Francis , mesleği dışında neyi doğru yaptığını anlayamadığımız bir şekilde Martha’nın gönlünü kazanıyor .
Bunda Sam Rockwell’in cazibesinin payı olduğunu farz edelim .
( Aktör , yine çatlak bir “hitman”i oynadığı 2012 yapımı “Yedi Psikopat”ın setinden gelip aynı rolü oynamış gibi ) .
Peki dünyanın dört bir yanında savaşmış bu paralı asker , Martha’da ne buluyor ?
Yani onun için “bayan doğru” olan Martha , küçüklüğünden beri T - Rex olmayı istemesi dışında nesiyle ilginç geliyor ?
Özetlemek gerekirse seyirci , filmin o tatlı - ekşi bulamacına balıklama dalmak için gerekli o ilk daveti , yani bu iki karakterin birbirine daha ilk saniyede aşık olmasını neden kabul etsin ki ?
Film buralara bizim takıldığımız kadar takılmıyor .
Düzlem , romantik - komedi’den hızla bir aksiyon filmine evriliyor .
Aslında evrilmek , bir anlamda “ilerleme”yi çağrıştırdığı için bu ifadeyi değiştirelim : bulamaca dönüşüyor .
Francis , peşindeki kötü adamları tek tek haklarken Martha’nın içindeki “T - Rex” yavaş yavaş ortaya çıkıyor .
Dahası , Martha’da Kendrick’e biçilen replikler , senaryoda yer almaktan çok aktrisin o an aklına gelen mırıldanmalar gibi .
Hiçbir anında planlı bir ikili sahne izlediğiniz hissine kapılmıyorsunuz .
Martha ve Francis’in yakınlaşması , Rockwell ve Kendrick’in , birbiriyle ilk kez tanışan iki oyuncunun çekim öncesi flört ederek rollerine hazırlandığı anların kameraya alınmış hali gibi .
Yönetmen koltuğundaki Paco Cabezas’ın kamerası vurdulu kırdılı sahnelerde işliyor işlemesine ama Rockwell’in dövüş sahnelerinde dublör kullandığını bu kadar göze sokması , gözü tırmalayan devamlılık hataları , iki başrolün yakınlaşmasını ikna edici bir şekilde filme alamaması kadar hüzünlendiriyor insanı .
Başroller bu haldeyken filmdeki kötü adamların kartondan yapıldığını hiç söylemeyelim ama Tim Roth’a ne demeli ?
Francis’i eski “profesyonel” hayatına döndürmeyi amaçlayan bu İngiliz gizli servis uzantısı , herhangi bir gizemi varmış gibi yapıp filmin ilgi çekici gelmeye en yakın parçası olmaya aday iken dakikalar ilerledikçe o da bulamaca bulaşıyor , onun bir parçası oluyor . “Mr .
Right” çok sevdiğiniz bir arkadaşınızın ilk yemek denemesinden kırmayıp bir parça aldığınız ama ağzınızda dakikalarca çiğneyip bir türlü yutamadığınız kötü anları hatırlatıyor ve o anlar yaklaşık 90 dakika sürüyor .
ABD’deki eleştirmenler bizim kadar acımasız yaklaşmadılar filme bunu belirtelim .
Belki de sorun her zaman olduğu gibi beklentiyle ilgilidir .
İlgi çekici gibi duran ve oyuncu kadrosuyla çekiciliğini daha da artıran bir filmin vasatın ötesine geçmesini istiyoruz diye belki biz suçluyuz .
Ama bulamacı yapanın hiç mi suçu yok ?
