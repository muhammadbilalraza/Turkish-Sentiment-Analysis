Bilmeyen pek yoktur ama gene de baştan alalım .
Sex and the City çılgınlığı , Candace Bushnell'ın aynı adlı romanından uyarlanan bir Amerikan TV dizisi olarak 1998'de başladı .
New York'lu modern ve kariyer sahibi dört kadının dostluğunu baz alarak erkek kadın ilişkileri , moda , arkadaşlık , cinsellik , iş hayatı , evlilik gibi hayata dair bir çok konuya - tabii ki kadın gözlükleriyle - bakan bir diziydi ve yayınlandığı yaklaşık 17 ülkede milyonları kendine hayran bıraktı .
Bu çılgınlığın beyazperdeye yansımasında geç bile kalındı : 2008'de dizinin devamı niteliğindeki film , aynı zamanda senaryoyu da yazan Michael Patrick King yönetmenliğinde sinemalardaydı .
Dizinin hayranlarının gözleri kapalı akın ettiği film , toplamda 153 milyon dolarlık bir hasılat yaptı .
Bu başarının ardından ikinci filmin gelmesi kaçınılmazdı , aynı yönetmen devam etti şovuna ve sonunda 11 Haziran'da film Türkiye'de vizyonda .
Türkiye'de de filme ait hatırı sayılır bir kadın fanatik popülasyonu mevcut durumda , ne de olsa moda ve ilişkiler genelde kadınların ortak paydaları , yalan değil .
Fakat kadınların bu diziyi ve sinema filmini sevmelerindeki bir başka sebebin , hikayedeki kadınların " özgürlükleri " olduğundan hiç şüphem yok .
Bir kadın için özgürlük hala şu anlamlara gelebiliyor : cinselliğini istediği gibi yaşayabilmesi , parayı istediği gibi kullanabilmesi , aileden bağımsız hayatlar sürebilmesi vs vs. .
Sex and the City'nin dizilerinden iki sinema filmine kadar yaklaşımı her zaman bu dört kadının hayatlarındaki özgürlük seviyesinin son doyumunda olması üzerine kuruluydu zaten .
İlk sinema filmi için iyi düşünülmüş olduğunu yazmıştım , diziyi izlememiş kişiler için kısa bir özetle başlaması filmin .
Bu kez ise Carrie , bu dörtlünün nasıl oluştuğuna , 98 yılında ilk kez nasıl tanıştıklarına ve dost olduklarına bir selam çakıyor ve rüküş kılıklarla geçmişe çok kısa bir dönüş yaşatıyor .
Şimdi ise üçü evli biri bekar dört olgun kadındır onlar New York sokaklarında .
Carrie neredeyse tüm dizinin odaklandığı aşkıyla , Mr .
Big ile evlenmiştir artık , mutludur , ama mutlu mudur ?
Elbette değildir .
Burada Şrek Sonsuza Dek Mutlu'ya bir göz kırpalım .
Kısaca şu : İnsanoğlu mükemmellik içinde bir sorun arar ve bu nankörlüğü ona pahalıya patlar .
Ne var ki Carrie'ye pek pahalıya patladığını söyleyemeyiz , pahalıya patlayan herşey eşine patlıyor , " pahalı " kelimesinin gerçek anlamıyla .
Carrie , muhteşem döşenmiş evinde , muhteşem yakışıklı eşiyle muhteşem elbiselerini dakikada bir değiştirirken , sıkıcı bir çift olmaktan korkuyor , eski günlerini özlüyor ( bakınız Şrek ) ve ilişkilerinde bir pırıltı eksikliği olduğunu düşünmeye başlıyor .
Halbuki film , ışıltıdan geçilmiyor , adeta bir peri gelip bu dört şanslı kadının üzerine altın tozları serpmiş .
Ama diyoruz ya , rahat batıyor .
Rahat sadece ona batmıyor , Miranda , kendisini kadın olduğu için aşağılayan patronuna daha fazla dayanamayıp işi bırakıyor , Charlotte ise dadılı evinde iki çocuğuna bakarken sinir krizleri geçiriyor , dadının göğüslerinin kocasının dikkatini çekmesi de cabası !
Hiç böyle dertleri olmayan seks düşkünü Samantha ise bir anda hepsini bu sefil ( ! ) hayattan bir süreliğine uzaklaştıracak formülü söylüyor : İşi dolayısıyla gideceği Abu Dhabi'de mükemmel bir tatil !
Bir giydiğini bir daha giymeyen , açık saçık , pırıl pırıl , modern ve iddialı dört kadın , Orta Doğu'ya gidiyor .
Üstelik " mükemmel bir tatil " diyerek betimlemenin yetemeyeceği bir şekilde .
Herkesin kendine ait odaları olan bir uçakta hurma yiyerek başlayan serüven , her bir bayan için tek tek ayarlanmış " limo " ları , her biri için tek tek tutulmuş erkek hizmetlileri ile artık ancak serap olabilecek bir yaşam halini alıyor .
Sanki artık ipin ucu kaçıyor , sanki her saniye değişiyor artık elbiseler , şapkalar , takılar , saçlar , lüksün , rengin , şıkırtının haddi hesabı yok .
Herşey bir rüya gibi , bir baloya bile giymeye kıyamayacağınız elbiseleri çöl kumunda üstüne basa basa giyiyor sevgili kokoşlarımız .
Kısaca , filmde ihtişamdan , olanaktan , neredeyse narsizmden geçilmiyor diyebiliriz .
Filmin yarısından çoğunun Orta Doğu'da geçmesi ve bu tezattaki ince espriler , kimi zaman eleştirel tutumlar da üzerinde durulası .
Örneğin bir Yahudiyle evli olan Charlotte , otel sahibiyle tanışırken kendi soyadını söylemeyi tercih ediyor ve kızlara sessizce " burası Orta Doğu " diyor .
Peçeli kadınları gören dörtlü , her bir patates yiyişte peçesini kaldıran kadına acıyarak bakıyor ve başımı örtebilirim ama peçe asla diyor .
Espri ise , botoks yaptırmak zorunda kalmazdık diye şahlanıyor .
Filmi ciddiye alacak olursak , narsizmin son noktası , tüketim toplumunun geldiği son nokta ve ahlaki değerlerin hiçe sayılışının en güzel örneği , izleyicinin asla özdeşlik kuramayacağı , uçuk ve hayal bir yaşam . gibi eleştiriler sıralayabiliriz .
Ama bana kalırsa Sex and the City , tüm dizi bölümlerinde ve filmlerinde bu düşündürdüklerini düşündürdüğünün farkında bir tavır sergiliyor .
" Aslında tüketim toplumuna sert bir eleştiri ve ahlaki değerlere bir gönderme " diyemem , diyeceğim şudur : bu film eğlencelik !
Ve bir eğlenceliğin içinde ne kadar özgür olabiliyorsa o kadar özgür oluyor yönetmen / senarist .
Kah kadınları Chanel kıyafetleriyle deveye bindiriyor , kah Orta Doğu'nun ortayerinde mini mini eteklerle : " evet ben seks yapıyorum ne var " diye bağırtıyor , kah şaşalı hayatlarındaki minicik problemleri kocaman dertlermiş gibi önümüze sunuyor .
Sex and the City2 , öncekiler gibi , gösterdiği şeyin farkında bir şov .
Salyalarımız aka aka , rengarenk kumaşların içinde , " ah ah hayat bunlara güzel " diye diye izleyebiliriz , birşeycik olmaz .
