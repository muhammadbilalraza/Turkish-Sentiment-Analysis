Bir insanı dünyaya getirmek , yeni bir hayatın önünü açmak , bunun öncesinde özellikle de annenin yaşadığı fiziksel ve ruhsal zorluklar , en ürkütücüsü de doğumun ardından yaşanacaklar .
Sadece bir bebeğe bakmak , onla ilgilenmek , onu yetiştirip bir birey haline getirmek değil , bu esnada yaşayacağınız her tür travma da ebeveyn için devasa bir savaş .
Hele ki bu sahip olacağınız ilk evlat olacaksa , zaten biraz da evhamlıysanız .
Bu gerçekliğin konu edilmekten çok meze edildiği sinema sektörü , özellikle de korku türünde sık sık başvurur annelik ve babalık olgusuna .
Hatta işi yeri geldi mi hem duygusal , hem de şiddet odaklı istismara da taşıyabilir .
Bu hafta vizyona giren Doğmamış ise bunlardan olabildiğince uzakta durmayı tercih etmiş , doğaüstü soslu , hem korku hem de psikolojik bir gerilim filmi .
İlk yönetmenlik deneyimini yaşayan Brandon Christensen’ın imzasını taşıyan Doğmamış filmi , ilk kez anne – baba olan bir çiftin hikayesini anlatıyor .
Yönetmen Christensen ve daha önce Grave Encounters gibi başarılı bir korku ile adını duyuran Colin Minihan’ın senaryosunu yazdığı yapım , şaşırtıcı biçimde dengeli ilerleyen , paranoya mı gerçek mi sorusunu her daim diri tutmayı başaran bir serüven .
Üstelik de son dönemde çok sık göremediğimiz samimi – dürüst aile profili ile birlikte anlatılan bir hikaye .
İkiz çocuklarını doğurmak üzere olan Mary ( Christie Burke ) ve kocası Jack ( Jesse Moss ) bekledikleri özel günü acı bir biçimde sonlandırır .
İkizlerden biri doğum esnasında ölür , Adam adını verdikleri diğer bebekleri ise hayatta kalmayı başarır .
Bu büyük travma ile başa çıkamayan Mary , uzman bir psikiyatrist tarafından tedavi altına alınır ve hayattaki oğluna odaklanması için yönlendirilir .
Ancak kimsenin bilmediği bir tehlike daha vardır .
Mary’nin yeni doğan evladının peşine bir iblis takılmıştır ve amacı Adam’ı kaçırarak canını almaktır .
Genç anne yaşadığı doğum sonu depresyonu yüzünden hayal mi görüyor yoksa çocuğunun etrafında gerçekten de ölüm mü dolaşıyor ?
Doğmamış , bu sorunun ekseninde ilerleyen , seyirciyi daha çok deliliğin eşiğine kadar gelmiş bir annenin , Mary’nin yanında tanık konumuna yerleştiren bir yapım .
Senaryonun başarısı sayesinde olan biten karşısında hem anne hem de durumdan şüphelenmeye başlayan baba ( ve psikiyatrist ) olarak birden fazla gözle gelişmeleri yorumluyorsunuz .
Bebek monitöründe görünüp kaybolan , Adam’a fısıldayan yaşlı kadının gerçekliği ile ufacık bir hayata göz diken bir iblis mi , yoksa travmanın altında paramparça olan bir annenin yaşadığı , neticesi dehşet verecek bir paranoya mı ?
İşte Doğmamış’ın gücünü aldığı en sağlam nokta .
Yönetmen Christensen , 90 dakikayı aşmayan ilk projesinde karakterler üzerinden hem bir aile dramını aktarıyor , hem de bu kaosun ne derece korku verici olabileceğini , hatta sadece bir buçuk saatlik bir kesitinin bile ne kadar rahatsız edebileceğini kanıtlıyor .
Evin içinde geçen , dar mekanlarda sıkışıp kalan bir annenin kendini kocasına “anlatma” çabası bir yandan , aklını mı kaçırdığı yoksa çocuğunun bir varlık tarafından yok edileceği ihtimali diğer taraftan .
Buna bir de başta gece kabusları olmak üzere , ardı ardına gelen , genelde tahmin edilemez şok anları da eklenince lezzetli bir gerilim deneyimi çıkıyor ortaya .
Adım adım vurdumduymaz hale gelen Jack rolündeki Jesse Moss’un hikayenin de bir gereği olarak etkisiz kalmasını bir tarafa bırakırsak , filmin parlayanı Christie Burke .
Filmin son yarım saatinde yükselen tansiyon , farklı mitolojilerden beslenen Manananggal ya da Black Annis’in ensenizdeki nefesi ve güçlü performanslar .
Belki bir klasik değil ve olmak gibi bir iddiası yok , kendi halinde bir yönetmenlik denemesi , ortalama bir bütçeye sahip ama diğer tüm artıları Doğmamış’ı izlenmesi gereken bir korku filmine dönüştürebilmiş .
Şans vermeye kesinlikle değer .
burcinaygun@gmail.com
