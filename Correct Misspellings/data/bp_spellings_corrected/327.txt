Yaşadığınız hayattan ne kadar boğuldunuz ya da bunaldınız ?
Özellikle İstanbul gibi insanı yutan , yutmakla kalmayıp posasını da tüküren devasa bir metropoldeyseniz “bunalmak” fiili ne kadar da hafif ve naif ?
Kaç sabah yataktan kendinizi vinçle kaldırmak zorunda kaldınız ve ayaklarınız işe giderken geri geri yürüdü ; o geriliğe rağmen kendinizi kaç kere “sırt yastığının yalancı lüksüyle donatılmış” , o yarı - ergonomik koltukta buldunuz ?
Büyükşehrin beyaz yakalılarına has gibi gelen bu yakınmaları yönetmen ve senarist Ramin Matin alıyor , küresele de taşınabilecek bir yerellikle yoğura yoğura sinema perdesine taşıyor Son Çıkış filminde .  
 
Tahsin Dantellioğlu üniversite yıllarında ‘havalı ve hayalleri olan bir mimarken’ , akabinde sevgilisiyle evlenince kayınpederinin inşaat şirketinde çalışmak ve yaşamını hiç istemediği betonarme kentsel dönüşüm plazalarında tüketmek zorunda kalan bir adamdır .
İstanbul’un Beylikdüzü bölgesinde bir şekilde yaşayan Tahsin , hem işinden hem evliliğinden hem de içinde bulunduğu bu kıskaçtan çok sıkılmıştır .
Ama kapıyı çarpıp gidecek cesareti de henüz yoktur .
Canına tak ettiği bir akşam , barda eski bir arkadaşını görür .
Siren adındaki bu kadın zamanında çekip Hindistan’a gitmiş , içindeki huzuru bulmuş ve Türkiye’ye geri dönünce Güney Ege’deki bir kasabada organik tarımla uğraşarak , ‘rahat ve egzotik’ bir hayat sürmektedir . “Siren’in çağrısına” uyan Tahsin ertesi gün kendisini güneye atmaya karar verir ; verir vermesine ama bakalım İstanbul’dan çıkmak o kadar kolay olacak mıdır ?  
 
Tahsin Dantellioğlu soyadı dahil incelikli çizilmiş bir karakter .
Her birimizden yüzde 1’lik bir parça taşıyor .
En başından alırsak çekip gidememesi , gitmeye karar verdiğindeki plansızlığı ve de eyleme geçtiğindeki beceriksizliği …
Henüz serim aşamasında bile şehrin çiğnediği ,  affınıza sığınarak , geviş getirdiği bir hiçlik Tahsin .
Nihayetinde bir karar veriyor , neyse ki bu karara kendisi de inanıyor ; bu noktada , belki de her gün çekip gitmek isteyen seyirci özdeşliğini karakter ile kuruyor .
Tahsin’in İstanbul’daki tüm çırpınışlarını , yönetmen Ramin Matin son 10-15 yılda beton mezarlığına dönen , kentsel dönüşemeyen yığınlar üzerinden bedenlendiriyor .
Tahsin çırpındıkça İstanbul’un daha derinine batıyor ; battıkça hiç bilmediği , daha önce karşılaşsa dahi görmezden geldiği bir profil ile tanışıyor .
Ramin Matin’in kamerası seyirciyi betonarme sıkışmışlıklar üzerinden bir gerip , bir bırakıyor .
Belki de evimizin penceresinden görünen ‘manzaraları’ başımıza bela ediyor .
Ve bundan sinemasal sadistlikte bir keyif alıyor .
 
Daha önce pek çok rolü ve filmiyle ödülleri ve de adaylıkları olan Deniz Celiloğlu , trajikomik Tahsin Dantellioğlu karakterini leziz biçimde canlandırıyor .
Ne eksik ne fazla ; Tahsin - filmin karakter dönüşümü dahil - tüm aşamalarında olması gerektiği gibi .
Büyük oynamıyor ; inandırıcılığı zorlamıyor .
Öte yandan filmin yan karakterleri biraz kağıt üstünde , karikatürize eşlikçiler gibi kalıyor .
 
Spoiler / sürprizbozan vermeden finalinden bahsetmek mümkün olmasa da , Tahsin’in her birimize aşıladığı / aşılayacağı kaçış azmi en azından filmin ana taşıyıcı noktası olarak , başka bir hayatın hayalini kurduruyor biz zavallı İstanbullulara …
Peki , Güney Ege sahillerinde yeni bir hayatın umudu , hala var mı ?
Tam olarak ne istediğinizi biliyorsanız , neden olmasın ?  
 
twitter . com / duygukocabayli
