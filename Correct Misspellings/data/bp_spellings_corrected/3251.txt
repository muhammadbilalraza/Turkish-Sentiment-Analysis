Meleklerin Mucizesi bu hafta vizyona girdi .
Yönetmeni Biray Dalkıran’ın geçtiğimiz hafta da bir filmi vizyona girmişti ( Peri Masalı ) , hatta kendisi şu an da yeni filminin setinde , Kıbrıs’ta ; bu ara epey verimli bir döneminde anlaşılan .
Peri Masalı’nın eleştiri yazısında çok güzel bir film olabilecekken , cımbızla çekilip çıkartılacak küçük hata / eksikleri olduğundan dem vurmuş , açıkçası artık profesyonel olduğunu düşündüğüm bir yönetmenin işi olduğu için , daha iyi bir film beklediğimden , hayal kırıklığına uğradığımı anlatmaya çalıştığım bir yazı yazmıştım .
Eğer Meleklerin Mucizesi’ni daha önce izleseydim , mutlaka ve mutlaka Peri Masalı’na daha olumlu bakar , Peri Masalı daha sonra çekilmiş olsaydı , yönetmenin filmlerinde gelişme olduğunu düşünürdüm .
Fakat maalesef Meleklerin Mucizesi , birkaç adım geri atmanın da ötesinde , gerçekten başarısız bir yapım .
Kişisel gelişim konusunun tavan yaptığı bir dönemden geçiyoruz .
Kişinin kendisine güvenmesinin , ve bununla beraber evrene de güvenmesinin , ya da şöyle diyelim , aslında bir takım dünyevi inançlara da sahip olmasının gerekliliğini anlatan yüzlerce kitap , tv programı , dvd , hatta melek kartları gibi farklı farklı ürünler var piyasada .
Açıkçası şu an sektörde yönetmen / senarist olarak çalışıyor olsam , bu konuyu ele almayı düşünebilirdim , gayet mantıklı ve nokta atışı bir hareket olarak bakabiliriz buna .
Özellikle son zamanlarda toplumumuzda yaşadığımız olumsuz meseleler nedeniyle aslında biraz inanca , biraz güvene o kadar ihtiyacımız var ki , suya sabuna dokunmadan da olsa salt bu konuları sinemaya taşımak için gayet doğru bir zamanlama olabilir .
Gelgelelim Meleklerin Mucizesi maalesef gerek senaryo , gerek oyunculuklar açısından o kadar yapay bir tat bırakıyor ki insanın ağzında , insan gerçekten verilen emeğe , harcanan zamana ve daha pek çok şeye üzülüyor .
Peri Masalı’nda başroldeki ikili gayet güzel oyunculuklar sergilemişlerdi ve filmin eksiklerini büyük ölçüde kapatan bir unsur olmuştu bu .
Kaldı ki orada da yan rollerdeki bazı oyunculukların yapaylığı , iki dakikalık bir rol bile olsa rahatsız etmişti , Meleklerin Mucizesi’nde ise durum keşke yine öyle olsaydı demekten kendimizi alamıyoruz zira burada başrol oyuncusu ( Hakan Türkşen ) o kadar inandırıcılıktan uzak bir performans sergiliyor ki , yan roller , mekanlar , müzikler , hiçbir şey bunu kurtaramıyor ne yazık ki …
Kısaca konudan bahsetmemiz gerekirse , Hakan Türkşen’in canlandırdığı Hakan karakteri geçmişinde yaşadığı olumsuzluklar sebebiyle , bir kaybeden olarak , özgüvenini yitirmiş bir biçimde yaşamakta , hatta yaşayamamaktadır , sürekli intihar girişiminde bulunur .
Bu girişimlerden bir tanesinden sonra hayatına giren Nur , melek olduğunu iddia etmektedir fakat Hakan ona elbette inanmaz .
Halbuki meleklere , yani evrende onu koruyan bir güce inansa , hayatı bambaşka bir hale bürünecektir kahramanımızın .  Bir süre sonra öyle de olur .
Hakan’ın köprüden atlama denemesi esnasında Nur’un kendini attığı sahne ve filmin , hayatınıza giren “melek” konusu etrafındaki diğer detaylarının Luc Besson imzalı Angel - A filmini hatırlattığını da söylemeden geçmeyelim .
Kötülükler neden hep beni buluyor demek yerine biraz bakış açımızı , odak noktamızı değiştirerek , sakinleşerek ve etrafımızdaki işaretleri takip ederek hayatımızı yoluna sokabileceğimize kişisel olarak benim de inancım sonsuz .
Fakat bu konu maalesef bu filmde harcanmış .
İnsanı , ciddiye alamayıp güldürecek derecede inandırıcılıktan yoksun bir oyunculuk , özensiz diyaloglar , seyirciyi neredeyse aptal yerine koyarmışçasına kör gözüm parmağına olay gelişmeleri ( örneğin kahramanın başına gelen üç olay ve akabinde o üç olayın tek tek çözümlenmesi gibi ) , özellikle de filmin o “öğretici” üslubu , tam anlamıyla itici olmuş .
Filmi izlerken aklıma gelen , özellikle bir zamanlar televizyonda daha sık rastlamakta olduğumuz kamu spotları oldu .
Film , o kadar kamu spotu tadı veriyor ki , neredeyse bir süre sonra perdede , “bakın gördünüz mü , böyle yaparsanız böyle olur , siz siz olun bunlara şunlara dikkat edin”şeklinde büyük puntolarla yazılar çıkacak sandım .
Bir film çekmeye başlamak elbette önce akla gelen bir fikirle olur .
Biray Dalkıran’ın güzel fikirler bulabilen biri olduğunu , bunu da özellikle reklam filmi yönetmenliği deneyimleriyle birleştirip ortaya göze şık görünen görüntülere sahip sevimli , sıcak hikayeler / filmler çıkarmak istediğini , daha doğrusu , sinema yapmanın mutfağında bu iki donenin yeterli olduğunu düşündüğünü sanıyorum .
Kendisi , çevresi epey geniş , sektörde kendini tanıtmış ve kabul ettirmiş , teknik anlamda da becerikli bir yönetmen , belli ki film çekmek için herkesin hemen ulaşamayacağı şekilde yeterli yapım gücünü de elde edebiliyor .
Hal böyleyken gerçekten bir sinema filmi çekmek için mutfakta sadece fikir ve ‘kaliteli görüntü’den çok daha fazlasının gerektiğini hatırlatmaktan ve elindeki doneleri , bu eksikleri kapattıktan sonra çok daha iyi projelerde kullanmasını beklemekten , ummaktan başka yapacak bir şey yok .
