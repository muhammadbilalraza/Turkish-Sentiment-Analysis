Zayıf olan güçlü olanın altında ezilmeye mahkûmdu .
Çünkü dünyanın düzeni buydu .
Kanıksadıkları rutinlerinde yaşayıp giden her şeyden habersiz bir avuç köylü , medeniyetin yanı başında çağlar öncesinin hayatını sürüyordu .
Tütün tarlalarında parasız çalıştırılan kölelerdi onlar .
Alışılmış bu sömürü düzeninin kurbanlarının da elbet sömürdükleri biri vardı : Saflığın sureti Lazzaro …
Gerileme dönemindeki İtalyan sinemasının taze kanı Alice Rohrwacher , hakikat ile büyülü gerçekçiliği harmanladığı Mutlu Lazzaro’da bugünün insanına “nesli tükenmiş bir iyi”nin mistik ve karanlık masalını anlatıyor .
2014 yılında yönettiği Mucizeler ile Cannes’da Jüri Büyük Ödülü’nü kazandığında daha 32 yaşındaydı Alice Rohrwacher .
Bu önemli ödüle karşın , anlatım diliyle beklentileri pek karşılayamasa da pastoral havasıyla fark yaratan duru bir aile filmiydi Mucizeler .
4 yıl sonra çektiği Mutlu Lazzaro’da , yine bir İtalyan taşrasında masalsı evrenin kapılarını açan Toscanalı genç yönetmen , bu kez söylemlerinin altını doldurabildiği , ayakları yere basan , sosyo - politik temelli bir senaryo yarattı .
Üstelik En iyi Senaryo Ödülü’ne uzanarak Cannes Film Festivali’nden bir kez daha eli boş dönmedi .
Yakın geçmişten günümüze uzanan toplumsal eleştiri yüklü hikâyenin temeli , medeniyetin nimetlerinden habersiz bir köyde , kendini toprak sahibi markize hizmet etmeye adamış çocuk saflığındaki Lazzaro üzerine kurulu .
Köy halkının alay ettiği , en ağır işleri yaptırdığı bu genç çiftçi , yüzündeki sonsuz iyilik ifadesini asla kaybetmeden şevkle çalışıyor her seferinde .
Hiç sorgulamadığı “ödev”lerini yerine getirdikçe de mutlu oluyor .
Günün birinde markizin entrika peşindeki oğlu Tancredi ile kurduğu “arkadaşlık” modern dünyanın unuttuğu köyün kaderini de değiştiriyor .
19. Yüzyıl’da kaldırılan kölelik sisteminin bu köyde hala sürdürüldüğü gerçeği 21. Yüzyıl’a manşet oluyor .  
Bu noktada hikâye yeni bir dönemece doğru yol alıyor .
Keskin bir zaman ve mekan sıçramasıyla , yıllar sonra köyden kente taşınan Lazzaro’nun öyküsü gerçeküstü bir anlatıma bürünüyor .
Ama ne süper güçler var , ne de özel efektler . “Kurt” metaforuyla derin bir uykudan uyandırıldığında başlıyor bu genç adamın mistik macerası .
Arkadaşı sandığı Tancredi’yi bulmak için terk edilmiş köyünden çıkıp , doğup büyüdüğü yere hiç benzemeyen bir şehrin yolunu tutuyor ve orada tanıdık yüzlere rastlıyor .
Kendisi hiç farkında olmasa da , burası aslında onun ilkel köyünün modernize edilmiş hali .
Sömürü düzeninin form değiştirerek varlığını sürdürdüğü kirli bir dünya .
Peki onu aldatanlardan bile yardımını esirgemeyen , tüm adaletsizliklere rağmen köyünde iyi kalarak bir şekilde varlığını sürdürebilen Lazzaro’nun “medeni” bir toplumda barınması ne kadar mümkün ?
Onun günümüzde eşi benzeri görülmemiş saflığının , bu düzende bir yeri olabilir mi ? “Mutlu Lazzaro” daha ne kadar “mutlu” kalabilir ?
İşte bu sorulara karamsar yanıtlar veren Alice Rohrwacher , feodal toplum ile kapitalist toplum arasında adaletsizlik ve hoşgörüsüzlük temelinde pek de bir fark olmadığına dikkat çekiyor .  Lazzaro gibi “karşılıksız iyiler”in her türlü sistemin çarkında ezilmeye mahkûm olduğu görüşünü savunurken , bir ara kiliseye de çomak sokuyor .  “Başka bir yol mümkündü .
Ama insanoğlu karşısına çıkan iyiliğin yolunu hep görmezden gelmeyi tercih etti” diyerek insanın çiğliğinden dem vuruyor .  Rohrwacher’in tüm bu iç karartıcı tablo karşısında elinden gelen tek şeyse , masumiyeti yüceltmek oluyor .  Günümüzde görmezden gelinen , en çok da ezilenlerin kanıksadığı bu “sıradan” meseleye sıradışı bir hayal penceresinden bakmamızı sağlıyor .  Bugün borç yükü altında ezilen İtalya’daki işsizlik ve mülteci sorunu da , bu estetik yüklü eleştiriden nasibini alıyor .  
Filmin başrol oyuncusu Adriano Tardiolo ilk kez kamera karşısına geçen bir amatör .
Buna rağmen diyaloglardan ziyade , jest ve mimiklere dayanan bir performans gerektiren rolünün üstesinden geliyor .  Filmde yer alan köylülerin tamamı da amatör oyunculardan oluşuyor .
Mucizeler filminde kız kardeşi Alba Rohrwacher’i başrolde oynatan yönetmen ,  Lazzaro’ya kucak açan iyi kalpli Antonia rolünü de yine kardeşine emanet ediyor .  Markiz’in oğlu Tancredi karakterini canlandıran isim ise Youtube’da yayınladığı müzik videolarıyla meşhur olan genç şarkıcı Luca Chikovani .  Ve son bir not. .  Film , öyküye çok yakışan nostaljik renklerle bezeli görsel dünyasını , süper 16mm formatına borçlu .
Gözde Güventwitter @gozde_guven
