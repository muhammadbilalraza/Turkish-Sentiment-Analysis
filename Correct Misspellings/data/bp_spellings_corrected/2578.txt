Kimileri onun için “Artık bu filmle kariyerinin sonuna geldi ! ” dedi ,  kimileri “Kendisini tekrar etmekten başka bir numarası kalmadı” gibi sözlerle eleştirdi , hatta bir zamanlar övülen “1001 surat”  sıfatı artık Johnny Depp’i yermek için kullanılır oldu !
Elimizdeki malzeme bir sinema filmiyse , onu eleştirmek dünyanın en kolay , yapmak ise en zor işidir .
Yılların karakter oyuncusu Depp’in başrolde olduğu taze filmi Üç Kağıtçı Mortdecai , işte tüm bu acımasız kroşelerin arasında , ABD’nin hemen ardından ülkemizde de bu Cuma vizyona giriyor .
Elimizdeki ansiklopedik bilgi , filmin kendisi de bir sanat simsarı olan İngiliz yazar Kyril Bonfiglioli’nin  4 kitaplık Charlie Mortdecai romanları serisinden uyarlandığını söylüyor .
Karşımızdaki filmse esasen bu serinin ilk kitabı olan 1973 tarihli Don't Point That Thing At Me adlı romandan  Eric Aronson tarafından senaryolaştırılmış .
Bu veri , Lord Mortdecai’nin henüz açılış sahnesinden itibaren neden bu kadar kitapvari ve çok konuştuğunu da ele veriyor !  İtiraf etmek gerekirse hikayesine ilk 10 dakikada girmekte zorlandığınız film , seyirciyi neredeyse kusursuz diyebileceğimiz görselliği ile yakalıyor .
Hong Kong’ta neler olup bittiğini anlayamadan Londra’ya yatay geçiş yapıyoruz ve tüm filme dengeli bir biçimde yayılan şehirler / ülkeler arası geçişler , bu efektli geçişlerin gerçek çekimlerle ustaca harmanlanması seyir keyfimizi kamçılıyor .
İngiliz aristokrasisini zamanımıza yediren hikayede taşlar yerine oturdukça , Depp’in yer yer abartılı bir oyunculukla canlandırdığı Mortdecai’ya da alışıyoruz .
Öte yandan kibirli , züppe ve şımarık Mortdecai’ın aslında bir anti - kahraman olduğunu ve ne yönetmen David Koepp’un ne de Johnny Depp’in bize onu sevdirmek gibi bir derdi olmadığını belirtelim .
Kedi - fare oyununa dönen “sanat eseri kaçakçılığı” öyküsünün sunduğu alan içerisinde , fazlasıyla kara mizah kullanılıyor .
Ecnebilerin tabiriyle bolca “British Humour * ” öğesine maruz kaldığımız yapım , aslında işin içine MI5’ı sokarak pek çok “ulusal güvenlik meselesi” filmiyle inceden de dalgasını geçiyor .  Ayrıca karı - koca Mortdecai arasındaki tatlı çekişmenin bir yan hikaye olarak sunulması , hatta Alistair Marthland  ( Ewan McGregor ) karakterinin işin içine dahil olması , senaryonun özenli tarafları olarak karşımıza çıkıyor .
Johnny Depp’e o bıyığın gerçekten hiç yakışmadığını bir kenara bırakırsak , Mortdecai karakterinin yakın zaman filmografisinde yer alan Will Caster ( Evrim ) , Frank Tupelo ( Turist ) ya da  Barnabas Collins ( Karanlık Gölgeler ) gibi işlerin birkaç tık üstünde olduğunu söyleyebiliriz .  Gwyneth Paltrow’un ‘femme fatale eş’ Johanna’sı fazla şaşırtmazken , fedakar fedai Jack Strapp  rolünde Paul Bettany şüphesiz en çok güldüğümüz ve rolün en çok hakkını veren isim oluyor .  Bu anlamda Charlie Mortdecai ve Jack Strapp ikilisini modern bir Don Kişot ve Sancho Panza’ya bile benzetebiliriz !   Charlie Mortdecai‘ın peşinde olduğu kayıp Goya resmi ve ona dair ipuçları şehirden şehire el değiştirdikçe , ritmi iniş çıkışlar yaşayan öykünün sonu fazla uzatılmış olması , filme kısmen puan kaybettiriyor .
Ama güçlü sanat ve görüntü yönetmenliği , filmin eksilerini güzel bir göz banyosuyla toparlamayı başarıyor .   Nihayetinde karşımızda , iddiasından daha da fazla komedi ve kahkaha sunan bir film var .
Hafta sonu Johnny Depp ile eğlenmek isteyenler için sinemalarda ! * İngiliz Mizahı : Daha ziyade karşılıklı iğneleme üstüne örülü , esprileri keskin zeka gerektiren mizah anlayışı .
