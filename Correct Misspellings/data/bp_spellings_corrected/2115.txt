Jan Svankmajer , 7. Avrupa Filmleri Festivali'yle bir kez daha Türkiye'yi dolaşıyor .
Daha önce Spiklenci Slasti ( Zevk Komplocuları ) adlı filmini getiren festival , bu sene Svankmajer'in kısa metrajlarından seçilmiş 9 çalışmasına ve son uzun metraj filmi Otesanek'e yer vermiş .
Yönetmenin kısa metrajlı filmlerini izlemek , 60'lardan günümüze uzanan sinemasında kimi zaman akıl almaz bir gösteriye dönüşen tekniğinin geçirdiği aşamaları görmek açısından oldukça önemliydi .
Kukla sanatı , kolaj , heykel gibi farklı ifade biçimi ve canlandırma tekniklerinin şiddet , yamyamlık gibi öğelerle süslenen gerçeküstü hikayelere dönüştüğü sıradışı bir sinema Svankmajer'inki .
Konvansiyonel sinemanın alıştırdığı izleme ve anlama pratiklerinin dışında , hem görsel olarak bir kolajı andıran karmakarışıklığı , hem de parçaları bir öyküye çevirmeye çalışan izleyiciyi yoran ve yarı yolda bırakan gerçeküstü yapısı filmleri tam anlamıyla yeni birer deneyime dönüştürüyor .
Rakvickarna ( Punch ve Judy ) , eskimiş bir platform üzerinde çürümüş kuklaların şiddet gösterisi .
Moznosty Dialogu ( Diyalog Olanakları ) , nesnelerin diyalogları üzerine şaşırtıcı , komik ve naif bir çalışma .
Çamurdan bir bedenin yavaş yavaş ortaya çıkan yeni organlarla var olma çabasını anlatan Tma , Svetlo , Tma ( Karanlık , Işık , Karanlık ) , en etkileyici parçalardan biri .
Naif bir gıdıklama , el yapımı , tuhaf bir evrende ürpertiye dönüşüyor .
Kısa filmleri içinde teknik olarak en sade ve gerçekçi öykü olmasına rağmen benim açımdan en etkileyici çalışma Byt ( Daire ) isimli 13 dakikalık filmdi .
Kafka'nın öykülerini anımsatan bu hikaye , gerçeküstü oyunlarla dolu bir odaya giren bir adamı anlatıyordu .
Karakterin yattığı yatağın birkaç saniye içinde eriyerek malzemenin ilk haline dönüşmesi gibi kafa uçurucu sahnelerle dolu Daire ; " Tanrı Svankmajer'in uçuş takımlarına zeval vermesin " dedirtecek türden bir çalışma .
Festival kapsamında gösterilen Svankmajer uzun metrajı Otesanek'e gelince : Senaryo , aynı adlı halk masalından uyarlanmış .
Film , David Lynch'in Eraserhead'ini anımsatan bir öyküye ve günümüz Prag'ında geçmesi sayesinde şaşırtıcı bir " gerçekçiliğe " sahip .
Her ikisi de kısır olmaları nedeniyle çocuk sahibi olamayan orta yaşlı bir çift , yontularak bebeğe benzetilmiş bir ağaç kökünü evlat edinir .
Zamanla aynı apartmanda yaşayan herkesi ilgilendiren bir soruna dönüşen bebek , masaldaki ile benzer bir sona sahip olur .
Yönetmen , masala oldukça sadık kalmış .
Tabii öykünün günümüzde geçmesi , başta Svankmajer'in belirttiği gibi , genetik ve çocuk sahibi olma çılgınlığı gibi tartışmalı konulara dokunduruyor .
Yönetmenin takıntılarından biri olan yemek ( özellikle et ) yeme eylemi , bu filmde de sıkça karşımıza çıkıyor .
Apartman sakinlerini en çok yemek yerken görüyoruz .
Zaman zaman , yenilenler nedeniyle iğrenç bir manzaraya dönüşen bu bölümler , aslında Otesanek'in yamyamlıkla sonuçlanan açlığını anımsatıyor .
İnsanların saplantılı sevgisi sonucu canlanan bebek de her canlı gibi açlığını bastırmak istiyor sadece .
Canavarlaşan bebekten çok , onu yaratan ve besleyenlere dikkat çeken ve eleştiri okları yönelten film , söz konusu açlık olduğunda canavarlaşabilen insan türü üzerinde duruyor aslında .
Örneğin yaşlı komşu , küçük kıza yönelttiği cinsel açlığıyla kızın gözünde bir canavara dönüşür .
Film bu anlamda sinema tarihinin en ilginç canavar filmlerinden biri olarak kabul edilebilir .
Fakat yapıtın belki en zayıf yanı da yine bu canavar !
Ağaç bebeğin tasarımının zayıf olması ve canlandırma tekniklerinden faydalanılarak doğrudan hikayeye sokulabileceği yerde beyaz çarşafların altında saklanması izleyiciyi karda kışta merakta bırakıyor .
Yönetmen nedense yaratıcılığını gösterebileceği bu nesneyi es geçip basit tekniklerle hızla büyüyen bebeği izleyicinin hayal gücüne bırakmış .
Bu en doğru yol gibi gözükse de yönetmen Svankmajer olunca izleyici " aç , aç " diye bağırmak istiyor .
( Bu tercihin nedeni , filmin aslında bebeğin çevresindeki karakterleri merkeze alması da olabilir tabii ) Çek Gerçeküstücü Grubu'nun bir parçası olan yönetmen , kendi ülkesinden ayrılmaması , adını dışarıda duyurma konusunda çok fazla istekli olmaması ( ingilizce bilmiyor ) gibi nedenlerden dolayı batıda çok iyi tanınmıyor .
Avrupa Filmleri Festivali'nin Svankmajer imzalı 4 uzun metrajından ikisini getirmesi ve kısa filmlerinin belli başlılarını izleyiciye sunması bu anlamda çok önemliydi .
Ne de olsa gerçeküstücü sanatın yaşayan en önemli isimlerinden biri Svankmajer .
