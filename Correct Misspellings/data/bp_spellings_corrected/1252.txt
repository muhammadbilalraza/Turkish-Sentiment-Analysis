16. Filmekimi’ni kaçırdınız mı ?
Bir festival - sever olarak çok dertlenmeyin , peşinden koştuğumuz bu filmlerin bir kısmı vizyonda takipçisiyle buluşacak .
Mesela NETFLIX yapımı , bir ABD yeniden çevrimi olan ve Anaokulu Öğretmeni ( The Kindergarten Teacher ) , Filmekimi sonrası arayı soğutmadan , hemen bu cuma sinema salonlarındaki yerini alıyor .
 
Seyirciyi farklı duygu durumlarına sürükleyecek olan bu ilginç filmin orijinali , İsrailli sinemacı Nadav Lapid’e ait .
Lapid’in 2014 tarihli Haganenet ( The Kindergarten Teacher ) filminin ABD versiyonunun yönetmen koltuğunda bizim pek de tanımadığımız bir bağımsız sinemacı oturuyor , Sara Colangelo .
Colangelo kısa filmleri Sundance , Tribeca , ve SXSW gibi festivallerde gösterilmiş , ödül almış ve de bir önceki filmi Little Accidents En İyi İlk Senaryo dalında  Independent Spirit Awards’a aday gösterilmiş bir isim .
İkinci uzun metraj  filmi Anaokulu Öğretmeni dram kategorisinde adlandırılmış olsa da aslında yönetmenin bir röportajında da belirttiği gibi psikolojik gerilimin ağır bastığı , baş karakterin seyirciye bol şaşırtma verdiği , inişli - çıkışlı bir film .
 
Yaşamının 20 yılını anaokulu öğretmenliğine veren , evli ve - ergenlik dönemini ebevyenlerine karşı buzdolabı gibi geçiren - iki çocuk annesi olan Lisa , hayatının rutinini kırmak için şiir yazma kursuna gitmektedir .
Entelektüel yanını kuvvetlendirmeye çalışan Lisa , yazdıklarının vasatın üzerine çıkmadığını içten içe bilir .
Bir gün ders bitiminde 5 buçuk yaşındaki öğrencisi Jimmy’nin kendi kendine konuştuğunu duyar ; küçük çocuğun dudaklarından aslında şiir mısraları dökülmektedir .
Ama bu gizli yeteneğin ‘kıymetini’ sadece Lisa anlar .
Senaryonun ikinci aşaması olan düğüm de tam bu noktada başlar .
 
O kadar dengeli kurulmuştur ki aslında bu ilişki …
Biri orta yaşa merdiven dayamış - ve pek şeyden umudu kesmiş - bir yetişkin , diğeri henüz hayatın giriş kapısında , elindeki şekerle oynayan 5 yaşındaki bir çocuk …
Biri doğuştan yetenekli , ama kimse farkında değil ; öteki kendisinde olmayan yeteneği kaza kaza çıkartmaya çalışıp , göze girmek isteyen bir ruh .
Halihazırda sakin bir çocuk olan Jimmy , anaokulu öğretmeninin sözünü dinlerken , öğretmeni Lisa kendince yöntemlerle Jimmy’nin şiir dünyasını , bakış açısını beslemeye çalışır .
Ama şiir / şair aşkına kendisini kaptıran Lisa , bir öğretmen ilgisinin ötesine geçer …
Yeteneği keşfetmiş olma , kendisinde olmayana imrenme ( hatta gizli gizli kıskanma ) ve yeri geldiğinde ondan faydalanma basamaklarını tek tek atlayan Lisa ,   hikayenin ikinci aşamasında Jimmy ile öğretmen - öğrenci sınırlarını neredeyse hepten kaldırır !
Doğaçlama şiirleriyle , dünyaya farklı gözlerle bakmasıyla Jimmy , artık Lisa’nın canı sıkıldığında konuşmak istediği tek dert ortağı olur !
 
Yüzüne yayılan geniş tebessümü ile çoğunlukla güçlü kadın rollerinde izlediğimiz Maggie Gyllenhaal’ın uzun zamandır en iyi beyazperde performansı diyebiliriz anaokulu öğretmeni Lisa için .
Tüm o psikolojik gel - git’ler , karakterin dönüşümü ve en önemlisi kendisini kaptırdığını ‘illüzyona’ olan inancı , içsel çaresizliği ile beslemesi , Gyllenhaal’ın özlediğimiz oyunculuğu ile ortaya çıkıyor .
Umarız ki yaklaşan ödüller sezonunda , adaylıklarda bu rol gözden kaçmayacaktır .
Bir küçük övgü de küçük oyuncu Parker Sevak’a gelsin .
İlk oyunculuk deneyimi olan Jimmy Roy karakteri , eğer sinemaya devam ederse , Sevak’ın kariyerinde iyi bir açılış olarak anımsanacaktır …
 
Yerli yerinde müzik kullanımının da senaryo akışına eşlik ettiğini ekleyerek , 2018 Sundance Film Festivali’nde Yönetmenlik Ödülü’ne layık görülen Anaokulu Öğretmeni filmini , bu bol filmli ekim ayında es geçmeyin deriz …
 
twitter . com / duygukocabayli
