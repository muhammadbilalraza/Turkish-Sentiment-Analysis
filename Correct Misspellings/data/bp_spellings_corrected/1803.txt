Polonya asıllı Fransız vatandaşı , sinemacı Roman Polanski’yi nasıl bilirsiniz ?
Çarpıcı ve bol ödüllü filmografisinin yanında sönük işleri de olan ama 87 yaşına rağmen oturaklı bir sinema dilini halen kullanabilen ender bir yönetmen olarak mı ?
Yoksa 1977’de işlediği bir tecavüz suçunun cezasını –resmen hapis yatmasa da - ( son filmlerinin ABD’de dağıtılmamasıyla ya da Akademi’ye geri alınmamakla ) öyle ya da böyle halen çeken , geçmişteki iyi filmlerin sabıkalı ismi olarak mı ?
Bir kadın hakları savunucusu olarak mağdur onu affetmiş olsa da Polanski’nin suçunu hafifletecek değilim ; ama , son filmi Subay ve Casus’u dikkatinizi vererek izlediğinizde , film sizi içine öyle bir alıyor ki sinemanın sanatsal gücü galip geliyor ; her şeyi bir yana koyup açılış sahnesindeki ilk cümlenin çarpıcılığı ile karşınızdaki eseri izlemeye devam ediyorsunuz : Bu filmde tasvir edilen tüm kişiler ve vakalar gerçektir …
1895’te Paris’te Fransız ordusunun bir subayının , Alfred Dreyfus’un aşağılanarak rütbelerinin sökülmesi ile başlıyor film .
Kendisine söz hakkı verilmiyor ama Dreyfus hem hükmü okuyan görevliye hem de bahçe duvarına tırmanarak kendisine “Geber hain ! ” diye bağıran halk yığınlarına tek bir cevap veriyor , “Ben suç işlemedim , ben masumum ! ” Ve çektirilen manevi işkencenin her gün arttırıldığı hapishanevari Şeytan Adası’na tek başına sürgün ediliyor .
Tanıdık geldi mi ?
Katolik Fransız ordusunda çıbanbaşı misali Yahudi kimliği ile var olan Dreyfus’un sahte belgelerle , düzmece bir askeri mahkemede kapalı kapılar arkasında yargılanıp , avukatının ve kendisinin savunmasına bakılmadan , “ordunun şerefini kurtarmak” adına hain ilan edilip , ömür boyu hapis ile cezalandırıldığını eklersek , bir de bu öyküyü 2010’ların Türkiyesi’ne uyarlarsak sanki biraz daha tanıdık gelir mi kulağa ? “Benim buradaki yalnızlığımdan daha önemli olan onurum ; ailemin onuru aşağılanıyor” diyen Dreyfus’un hislerini düzmece klasörlerle yaşamından yıllar çalınan , bir kısmı sağlığından ( hatta hayatından ) olan Ergenekon ve Balyoz davalarının bugün hepsi aklanmış sözde sanıklarından , onların ailelerinden daha iyi kim anlayabilir ?
Polanski senaryoyu Robert Harris’in romanından yine Harris ile beraber kaleme almış .
İkili daha önce de Hayalet Yazar ( 2010 ) filminde beraber çalışmıştı .
Ortada Emile Zola’nın İtham Ediyorum / Suçluyorum adlı makale - mektubu da varken bu mevzunun dört başı mağrur bir kurmaca filminin şimdiye kadar çekilmemiş olması da ayrı ilginç .
Roman Polanski’nin Harris’in anlatımına sadık kalmak adına romandaki gibi filmde de “Dreyfus Olayını” Albay Georges Picquart’ı merkezine koyarak anlatması daha da ilginç !
Zira Picquart son zamanların moda tabiriyle dilsiz şeytan olmayı reddedip , getirildiği istihbarat biriminde ordunun göz göre göre yaptığı hatayı deşifre edip , Dreyfus’un masumiyetini savunmayı kendisine görev bilen isim .
Polanski , III. Cumhuriyet ordusundaki bürokratik yozlaşmayı , istihbarat facialarını ve komuta kademelerindekilerin çıkarcılığını daha net vurgulamak adına Albay Picquart’a ağırlık verse de Alfred Dreyfus’un hem süre bazında hem derinlik bazında böylesi bir filmde daha fazla olması gerekirdi .
Önemli bir detay gibi görünse de Picquart’ın yasak ilişkisindense , hayatı çalınan Dreyfus’un psikolojisini 1-2 mektup detayı dışında da görmek isterdik .
Hem temposu daha yüksek bir film olurdu , hem de karakter çok daha fazlasını hak ediyor gözümüzde .  
Bu anlamda oyunculuklarda Jean Dujardin tek kelimeyle parmak ısırtıyor .
İçten içe Dreyfus’un suçlu olmasını , bir hain varsa onun da ordudaki bu Yahudi olmasını dilerken , Albay Picquart’ın adalet arayışı ve vicdanının sesi tüm bedenine yansıyor ; Dujardin Picquart’ın değişimini perdeye oldukça iyi aktarıyor .
Zaten en derinlikli rol de kendisinin .
Varlığı yokluğu sorgulanır Alfred Dreyfus’a hayat veren Louis Garrel sınırlı repliğine ve süresine inat tüm mimikleri ile bu talihsiz adamı filmin finaline kadar yaşatmayı başarıyor .
Filmin en etkileyici bölüm şüphesiz ki Dreyfus davasının yeniden açılıp , bu sefer kamuoyuna açık bir mahkeme düzeninde yeniden yargılandığı sahneler .
Hem tansiyon yüksek , hem de oyunculuklar hem rol açısından bu sahnelerde zirve yapıyor .   
Bir dönem filmi olarak teknik olarak başarılı ; görüntü ve sanat yönetimi ile kurulan atmosfer açısından perdede izlenmeyi hak eden bir yapım Subay ve Casus .
76. Venedik Film Festivali’nden Uluslararası Film Eleştirmenleri Federasyonu FIPRESCI’nin ödülünü alan ve ardından , 2020 Cesar Ödülleri’nde En İyi Uyarlama Senaryo , Yönetmen ve Kostüm ödüllerine uzanan film , ülkemizde Fransızca dilinde ve Türkçe altyazılı olarak vizyona girecek .
Bu yüzden özellikle ilk bölümdeki istihbarat süreçlerinde filmi daha da dikkatli izlemenizi , belki zor olacak ama birtakım isimleri aklınızda tutmanızı tavsiye ederim .
Sağlıkla , filmlerle ve adaletle kalın !
