İlk ismi uyarlandığı çizgi romanla aynı The Coldest City ( En Soğuk Şehir ) olan ve daha sonra Atomic Blonde ( Sarışın Bomba )  olarak değişen , baştan beri dişi John Wick olarak lanse edilen film sonunda vizyona girdi .
Başrolüne 41 yaşındaki Charlize Theron’u yerleştiren Atomic Blonde , John Wick ile aynı kişilerin elinden çıkma .
Dolayısıyla baştan beri estetik yönü kuvvetli bir aksiyon bekliyorduk ve umduğumuzu da bulduk .
Atomic Blonde , tam olarak tahmin ettiğim tatta ve dokuda bir film olarak , sinema salonunda tatminkar bir şekilde ayrılmamı sağladı .
Peki ben ne bekliyordum ?
Öncelikle soluksuz bir aksiyon , sürprizli bir hikaye ve tam bir femme fatale karakteri .  
Charlize Theron bir kadın oyuncu olarak oldukça beğendiğim bir isim , ilerleyen yaşına rağmen böylesi bir rolün altından kalkmak da herkesin harcı değil .
Ne Charlize Theron Atomic Blonde’da , ne de Keanu Reeves John Wick’te Kasımda Aşk Başkadır’da hatta Şeytanın Avukatı’ndaki hallerinden çok da farklı değiller , zaman onlar için akmıyor resmen .
Şimdi düşününce bu iki karakterin ( Lorraine ve John ) yeni bir filmde bir araya gelmesi ne iyi olurdu , ancak zaman farkı sebebiyle böyle bir birleşme pek mümkün görünmüyor .
Gelelim Atomic Blonde’a .
1989’un Kasım ayındayız .
Soğuk Savaş’ın ortasında Berlin Duvarı’nın yıkılmasından iki hafta önce gizli görevdeki bir MI6 ajanının öldürülmesi ve üzerinde casusların kimliklerinin yer aldığı bir liste taşıyor olması , İngiltere istihbaratını harekete geçirir ve CIA ile ortak bir görevde oldukça deneyimli bir ajan olan Lorraine Broughton görevlendirilir .
Lorraine Berlin’e gidecek ve listeyi ele geçirmek için her şeyi yapacaktır .
Ancak işler tabii ki süt liman gitmez ve kovalamaca başlar .
The Americans izleyenlere çok da yabancı gelmeyecek bir ortamın kapılarını açan Atomic Blonde , dönemin kaosunu yansıtmakta oldukça başarılı .
Aksiyonun gerekliliklerini tek tek yerine getiren filmin , neredeyse falsosu yok .
Bitti derken başlayan sürprizleri de cabası .
Atomic Blonde’a salt dişi John Wick olarak bakmak , filme oldukça haksızlık olur , çünkü karşımızda sinematografisi , senaryosu , ışık kullanımı , oyuncu seçimi ve müziği ile tam 12’den vuran bir film var .
Leitch’in profesyonel dublörlük geçmişi Atomic Blonde’da da dövüş sahnelerinin estetikliği ile kendini gösteriyor .
Atomic Blonde’da yönetmen David Leitch’in Tarkovsky’nin Stalker’ına yaptığı gönderme de elbette gözlerden kaçmıyor .
Lorreine’in saklanmak için girdiği sinemada oynayan film Stalker’ın ta kendisi .
Charlize Theron’a dizdiğimiz övgülerin yanı sıra , filmin bir diğer parlayan isimleri ise kuşkusuz Sofia Boutella ve James McAvoy .
Ancak filmin bir de benim için sürpriz olan bir ismi var ki , o da Skarsgard’lardan Bill .
Kendisine Hemlock Grove’dan beri herhangi bir yapımda denk gelmemiştim .
Atomic Blonde öldürücü bir aksiyon filmi olmasının yanı sıra , estetik yönü , müzik kullanımı ve femme fatale karakteri ile adını hatırlanacaklar listesine yazdırmayı başarıyor .
