Vizyona yeni giren her yerli komedide sektörün acı kritiğini tekrar tekrar ele almaya gerek yok ; ama çok tutan ( ya da tuttuğuna inanılan ) bir yerli komedinin - kağıt üzerinde o şekilde planlanmamış bile olsa - devamının çok kısa süre içerisinde seyirciye servis edilme potansiyelini artık herkes kavramış durumda .
Yapımcısından sesçisine gişe yapacak devam filmine tüm sektör öncelikle maddi açıdan bakıyor ; para ile dönen bir dünyada çok da şaşırmıyoruz ama peki kaliteli , zekice yazılmış bir senaryo ile güldürmek ve eğlendirmek ?
Onu da , Türk usulü sette hallederiz ya !
Bu rüzgâra kapılmayan yapım sayısı ise parmak ile gösterilecek kadar az .
Hali hazırda bilinen tüm bu özeti neden geçtiğime gelirsek ; bu Cuma vizyona girecek Bizans Oyunları : Geym of Bizans için varsa ön yargılarınızı yıkın , hemen şimdi !
Sakın ola ki devam filmleri furyasında ısıtılıp ısıtılıp önümüze sunulan tatsız ara sıcaklardan sanmayın , “Onca yıl sonra nereden çıktı bu Bizans şimdi ? ” demeyin .
Yerli mizahın köşe taşlarından biri olduğunu kabul etmemiz gereken Gani Müjde için Bizans Oyunları : Geym of Bizans yönetmen filmografisinin üçüncü uzun metrajlı filmi .
Ama bu kriterden önce Müjde’yi yazarlığı ile değerlendirmek boynumuzun borcu .
Mizah dergisi yazarlığına genç yaşlarda başlayan ve o günden bu yana üretim anlamında neredeyse hiç durmayan yetkin kalemi ve de şüphesiz ki - bizlerin yaşına denk gelen - entelektüel birikimi Gani Müjde’yi , yerli komedi filmi yapan genç meslektaşlarından ayıran en kalın çizgi .
Zira bu memleketin ilk absürt komedisi olarak gösterebileceğimiz 1989 tarihli Arabesk’in senaristi olduğunu akılda tutarak Bizans Oyunları’nı seyrederseniz , Tükenmez Kalem ekininin ekolleşmesini de daha rahat idrak edersiniz .
Filmin bizatihi kendisine gelirsek , öncelikle isim benzerliği dışında 20 tarihli Kahpe Bizans ile konu akışı ya da kast olarak bir devamlılık yok aslında .
Yegâne ortak nokta Bizans’ın entrika dolu kahpeliği !
Bizans Oyunları’nda Gani Müjde başrolü , ilk filmde nasıl Türk boyu Nacarlara verdiyse bu filmde de başrol aslında Mayalar !
Entrikacı Bizans karşısında Mayalar , mecburen göç edip yerleştikleri “Bağcılar” civarında pırıl pırıl parlayan bir medeniyet inşa ederler .
Erkekleri güçlü ve yakışıklı , kadınları hem güzel , hem her konuda yetenekli birer afettir !
Kadın - erkek , çocuk çocuk ayırt etmeden de hepsi zekâ küpüdür ; zira 21. yüzyıla miras kalabilecek bir medeniyeti 1150’lerde kurmayı başarmışlardır !
Bu sıfatlardan bakınca Gani Müjde ve ekibi Hitler’in uğruna milyonları katlettiği bir ideali kağıt üstünde ve barışçıl biçimde gerçekleştirmişe benziyor : üstün ırk yaratma !
Üstelik ahlakları da DNA’ları kadar üstün Mayalar’ın .
Ama tabii bu kadar “iyi” olmak yanı başındaki Bizans İmparatorluğu’nun kraliçesi Kilitorya’ya batıyor ; Bizans’ta kuşaktan kuşağa aktarılan fitne - fesat , bu sefer Mayalar'a karşı işleyen bir planla devreye giriyor .
Yeni Bizans’ın oyunculuklarında kötü kalpli kraliçeyi Gonca Vuslateri temsil ediyor ; akıllara ilk filmdeki Ayşegül Aldinç’in Teodora’sı geliyor elbette ama Vuslateri’nin rol çalmayan , gıcık Kilitorya performansı gerçekten pürüzsüz .
Adonis içinse Tolgahan Sayışman’ın en iyi “sinema” performansı diyebiliriz .
Mayalar cephesi ise Gürkan Uygun , Tuvana Türkay ve yan rollerde Ebru Aykaç , Oğuzhan Uğur ve Hazal Şenel ile tabir - i caizse döktürüyor .
Zaten usta bir oyuncu olduğunu bildiğimiz Gürkan Uygun’um tüm film boyunca bir gözü kapalı , yan kaymış surat ifadesini hiç kaybetmeden oynaması , fiziksel anlamda da sinemamızda oyunculuğun yabana atılmaması gerektiğini ispatlıyor .
Tuvana Türkay ve Hazal Şenel’ın , kurduğu “Ayçöreği ve Çiğbörek kanka hatunlar” enerjisi ise seyirciyi kahkahaları koyvereceğiniz bir başka nokta .
Aslında , yaklaşık 2 saat süren filmde eğlendirmeyen , “bu da olmasa olurmuş” dedirten –çay toplama mesela - ender sahneler var .
Giriş hikayesindeki aslan dövüşünün gözü tırmalayan tekniğine ve çok az devreye giren diğer yeşil perde efektlerine takılmazsanız , teknik olarak sıkıntısız olduğunu söylemek gerek .
Sanat yönetimi böyle bir film ekseninde değerlendirildiğinde neredeyse kusursuz ; dijital olarak modellenmiş Bizans İstanbul’u ise at meydanına özlem uyandırıyor …   Bir komedi filmi için kolaylık dolgu malzemesi sayılabilecek danslı , klip sahnelerinin hiçbiri Bizans Oyunları’nda sakil ya da sıkıcı durmuyor ; çünkü her biri senaryoya zekice yedirilmiş .
Filmin en güçlü yanlarından biri olan diyaloglar günümüze , geçmişimize yapılan göndermeler , dikkatli seyircinin yakalayacağı politik dokunuşlarla bezeli .
En ezbere bildiğimiz masal ögelerinden , en güncel popüler kültür dokunuşlarına kadar bir harman var filmin geneline yedirilen .
Öyle ki Gani Müjde kaleme aldığı ilk senaryosuna bile tatlı bir gönderme yapmaktan çekinmemiş .
Ve asıl mesele bunların hiçbiri kör gözüm parmağıma , ders verme niteliğinde olmaması .
Anlayan , anlayacağını anlar zaten !
Yeri gelmişken filmde geçen küfürlerin çok dengeli kullanıldığını da ekleyelim ; küfrü bir komedi filminde amaç değil araç olarak kullanmak , tam da Gani Müjde ve ekibinin yaptığı ve bizce başardığı .
Sonuç olarak bu yazının uzunluğunu hak ettiği gibi gişedeki her bir biletin kuruşunu hak eden bir yapım var karşımızda ; üstelik gerçekten sürprizlere “gebe” finaliyle bir devam hikayesine de yeşil ışık yakmakta .
Hiçbir günü diğerini tutmayan , huzursuz ve keyifsiz bu memleketin gergin gündeminde haftasonu en azından bir filme gidin , seyredin , doya doya , kasmadan eğlenin .
