Tekno fetişistlerin , gazetecilerin ve bilim kurgu yazarlarının favori blogu Boing Boing yakın zamanda ilginç bir habere yer verdi .
İngiltere’de yaşayan Tony Wright isimli bir çılgın , 11 gün boyunca uyumamayı başararak , 264 saatlik uyumama rekorunu kırmaya çalışmış .
Fakat Wright bu güçlü performansına rağmen kayıtlara geçmeyi başaramamış çünkü Guinness , ölümcül sağlık sorunlarına yol açmamak için bu kategoriyi çoktan kaldırmış .
Yine de bilim dünyası , uzun süreli uykusuzluğun yol açtığı değişimleri inceleyen araştırmalarına İngiliz’in deneyimlerini de eklemeyi ihmal etmemiş .
Insomnia , uyuyamama hastalığı gibi konular uzun bir süredir sinemacıların ilgisini çekiyor .
Geceleri sabaha kadar dolanan karakterler bir süre sonra , yeni , daha farklı bir gece hayatına adım atarak yaşamlarını değiştiriyorlar .
Veya yorgun düşen beyinleri gündüz düşleri üretmeye başlayarak neyin gerçek olup olmadığını karıştırmalarına neden oluyor ve ortaya 21. yüzyıl sinema izleyicisinin çok sevdiği ' bulmacamsı ' filmler çıkıyor .
Zamana Güzellik Kat’ın sanat öğrencisi , içedönük Ben Willis , kız arkadaşı tarafından terk edildikten sonra uykusuzluk çekmeye başlıyor ve çareyi bir alışveriş merkezinin gece vardiyasında çalışmakta buluyor .
Hayata temel sanat eğitiminin kendisine kazandırmış olduğu bakış açısıyla bakan Ben , geceleri zamanın daha farklı işlediğini keşfediyor ve bu keşfi ona zamanı durdurma yeteneği kazandırıyor .
Böylece hayatını istekleri doğrultusunda kurgulamaya başlıyor .
Aslında bu kısa özet , hem Zamana Güzellik Kat’ın giriş bölümünü , hem de filme kaynaklık eden Cashback isimli kısa filmi anlatıyor .
Cashback , her Oscar adayı kısa film gibi , teknik anlamda kusursuz ve aynı oranda ruhsuz ( yapay , fazla düşünülmüş ) bir çalışmaydı .
Uykulu atmosferiyle tezat oluşturan ' çıplak ' güzellikleri ise kısa filmi internet ortamında kült yapmaya yetti .
Kulaktan kulağa , sitelerden sitelere yayılan kısa filmin uzun metraja dönüşmesi , taze kan arayan İngiliz sineması açısından kaçınılmaz oldu .
Fakat Zamana Güzellik Kat’ı izledikten sonra bunun yaratıcı bir fikir olduğuna inanmak güç .
Sean Ellis’in filmi daha çok bir televizyon dizisinin pilot bölümünden ve ortalama yirmişer dakikalık ilk bölümlerinden oluşan bir ' toplamı ' andırıyor .
Bir alışveriş merkezinde çalışan , biri patron , beşi raf sorumlusu altı kişilik bir grubun iş ve aşk ilişkilerini anlatan bir tür ' ofis dizisi ' var karşımızda .
Ve filme bu şekilde bir anlam yüklediğimizde bile ; bir bölümün metafizik bir zaman hikayesi , bir bölümün klasik bir halı saha maçı komedisi , bir bölümün de sıkıcı bir başarı öyküsü olması , tutarsızlık sorununu yok etmiyor .
Belki karakterler korunarak senaryonun baştan yazılması ortaya ilginç bir dizi çıkarabilirmiş .
Her şeye rağmen Ellis , ilk uzun metrajlı filmiyle İngiliz sinemasının çalışan sınıfı en iyi kullanan / anlatan sinema olduğunu bir kez daha hatırlatıyor .
Sıradan insanların ( her sanat öğrencisi başlangıçta sıradandır ! ) küçük hikayelerine güvenen bu sinemacılardan ise bizim sinemamızda nedense pek bulunmuyor .
Büyük kahramanların , büyük olayların , büyük ' aşkların ' filmini yapan büyük sinemacılarımız için iş işten geçti .
Fakat kısa filmler çekmek ve böylece uzun soluklu hikayeler anlatmak isteyen ' genç ' sinemacıların Zamana Güzellik Kat’tan alabilecekleri şeyler var .
Aynı iş yerinde çalışan bir grup insanın birbirini öldürmeden de , sınıf atlamadan da ilginç olabilmesi gibi .
Ve galiba alabilecekleri de bu bilgiyle sınırlı ; yoksa filmin geri kalanı kafalarını karıştırabilir !
