Hayatını sıklıkla dizi çekerek kazanan yönetmenlerimizden Murat Düzgünoğlu’nun üçüncü sinema filmi Halef .
Üçü de birbirinden ayrı .
Hayatın Tuzu adlı kendine has bir üslup ortaya koyabilen ilk filmden sonra , sanki Türkiye’deki sanat sineması klişelerine alaycı ve kendisinin yok görülmesine kırgın bir bakış getirdiği Neden Tarkovski Olamıyorum .
Birbirinden apayrı sinemasal yaklaşımların iki filmini , şimdi yine bambaşka bir yapım takip ediyor .
 
Halef , portakal hasadı için Adana’daki köyüne dönen Mahir’in ve burada rahmetli abisinin reenkarnasyonu olduğunu iddia eden genç Halef’in öyküsü .
Annesi dahil bütün köy bunu kabul etmiş .
O topraklarda böyle şeylerin yaşanabildiğine dair bir batıl itikat yaygın .
Düzgünoğlu , bu inanışın gerçekten var olduğu bir coğrafyadan harekete etmiş proje için .
Hatta isimleri değiştirerek , gerçek bir olayı filmleştirmiş .
Adana , Mersin ve Antakya civarındaki Arap Alevileri ve onların yoğun yaşadığı bölgelerde bu tür itikat halen mevcut .
 
Mahir’in çocukluğunda abisine dair travmatik bir olay tecrübe ettiğini , günümüzde ortaya çıkan bu gençle ilişkisindeki şüphe ve tedirginliğin buradan kaynaklandığını anlıyoruz .
Adım adım , ağır ağır açılan bir öykü var karşımızda .
İnanç meselesine dair bir tartışma alanı açıyor , üstüne kurulduğu gizemden dolayı da bir psikolojik gerilim , hatta yer yer korku filmi atmosferi sunuyor Halef .
Finalinde doğrudan bize verilen bilgilerin bile gerçekliğinden emin olamadığımız bir muğlaklık , şüphe , filmin en büyük gücü .
 
Fakat Muhammed Uzuner’in üzerine yapışmış Nuri Bilge Ceylan filmi karakterini ve festivaller ağının talep ettiği düşünülen minimalist sinema kalıplarını tekrarlamak gibi zaafları var Halef’in .
Bir yandan takdir edilmesi gereken çok titiz bir işçiliği ve görüntü çalışması var ama bir yandan da özgün değil bu işçilik , ciddiye alınmak için fazla hesaplanmış duruyor .
 
Geçtiğimiz Nisan ayında İstanbul Film Festivali’nin Ulusal Yarışma bölümünden eli boş dönen , şu günlerdeyse Adana Film Festivali Ulusal Yarışma’sında şansını deneyen Halef , belki sanat filmi olmak için bu denli uğraşmasa ve entelektüel derinliği de bulunan bir korku filmi , bir janr filmi olmakla yetinse , tam da istediği şeyi , yani ciddiye alınmayı başarabilirmiş .
 
Yine de Halef rolünde karşımıza çıkan genç oyuncu Baran Şükrü Babacan , karakteri ve filmi başarıyla taşıyan , yetenekli bir isim .
Filmi ilgi çekici kılan başlıca unsur da onun tekinsiz ama seyirciyle arasındaki mesafeyi kapatmaya muktedir , karakterin gerçeği mi söylediği yoksa bir oyun mu oynadığı sorusunu umursamamızı sağlayan performansı .
Halef tam bir başarı sayılmaz ama en azından iyi bir oyuncuyla tanışmamızı sağlıyor diyebiliriz yani .
 
Twitter : aliercivan
