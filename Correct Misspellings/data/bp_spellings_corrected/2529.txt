“Berberian Ses Stüdyosu " ( 2012 ) ve “Katalin Varga” ( 2009 ) gibi filmleriyle tanınan Peter Strickland’in yeni çalışması , İngiliz yönetmenin sıra dışı sinema anlayışını bir adım ileriye taşıyor . Varlıklı kelebek uzmanı Cynthia ile hizmetçisi olduğunu varsaydığımız Evelyn arasındaki aşk ilişkisini konu alan “Burgonya Dükü , ” ne sıradan bir kurmaca ne de sıradan bir İngiliz filmi . Dolayısıyla , belirli bir ülkeye ve tarihsel zemine oturmakta zorlandığımız , kültürel ve türsel kategorileri altüst eden “Burgonya Dükü”nün , tam anlamıyla beklenmedik bir sinema deneyimi vaat ettiğini söyleyebiliriz .    Strickland’in farklı mecralarda kişisel olarak belirttiği üzere , “Burgonya Dükü” İspanyol yönetmen Jess Franco’ya saygı duruşu niteliğinde bir çalışma . Filmin izleyenlere vaat ettiği sıra dışı sinema deneyimi de gücünü kısmen bu saygı duruşundan alıyor . Strickland , ilham kaynağı olarak başvurduğu “Vampyros Lesbos” ( 1971 ) gibi kült Franco filmlerinin atmosferini başarıyla filmine taşıyor . Cynthia ve Evelyn’in sadomazoşist fantezilerden beslenen ilişkisi , tam anlamıyla 1970’li yılların görselliğiyle günümüze taşınıyor . Strickland’in ışık , renk ve kamera kullanımı bir yana , filmi izlerken karşımıza çıkan kostüm ve aksesuarlar “Burgonya Dükü”nün bizlerde yoğun bir ‘nostalji’ hissi uyandırmasına yardımcı oluyor .   Bununla birlikte , Strickland’in verdiği bir röportajda da özellikle belirttiği üzere “Burgonya Dükü , ” Jess Franco sinemasına saygı duruşu niteliğinde bir çalışma olsa da aslında ilham aldığı Franco filmlerinden çok daha fazlasını içeriyor . Dolayısıyla , filmin seyircilerde uyandırdığı ‘nostalji’ hissi sadece Franco’nun temsil ettiği film kültürüyle bağlantılı değil .   “Burgonya Dükü , ” hem yarattığı görsel dünya hem de anlattığı alışılmadık hikaye aracılığıyla Pierre Paolo Pasolini’nin , Luis Buñuel’in , Fransız yeni dalgasının ve dolayısıyla zaman zaman Éric Rohmer’in ruhunu günümüze taşıyan bir film . Gidişat süresince , bazen sadece bir anlığına , izleyenlerin hafızalarında yer etmiş farklı metinlere , duygulara , seslere , kokulara ya da imajlara dokunan “Burgonya Dükü”nün , tam anlamıyla metinler ve duyular arasında dolaşan bir çalışma olduğunu söyleyebiliriz . Kısacası , filmin akıllıca tasarlanmış jeneriğinde , emeği geçen isimler sıralanırken ‘parfümden’ sorumlu kişilerin adının da listeye eklenmiş olması boşuna değil .   Öte yandan , Cynthia ve Evelyn’in kurguladıkları sadomazoşist senaryolar üzerinden yürüttükleri ilişkileri , ilk bakışta alışıldık normların dışında bir birlikteliğe işaret ediyormuş gibi görünse de , Strickland’in son derece akıllıca manevralarla donatılmış filmi bu algıyı tamamen ters yüz ediyor . Çoğunlukla Evelyn tarafından tasarlanan , Cynthia’nın Evelyn’e hükmetme senaryoları , Strickland’in hikayesinde gündelik rutinin bir parçası olarak sunuluyor . Böylelikle , ikilinin ilişkisi yönetmenin tekrarlara dayanan anlatımının da yardımıyla iyice sıradanlaşıyor . Filmin başrolünde izlediğimiz Sidse Babett Knudsen ve Chiara D’Anna’nın etkili oyunculukları da Strickland’in anlatımını başarıyla destekliyor . Bu sayede , Cynthia ve Evelyn’in hikayesi , aralarındaki gönül bağını devam ettirirken , birbirlerinin isteklerine , arzularına ve taleplerine cevap vermeyen çalışan herhangi bir çiftin öyküsünden farksız hale geliyor .   Sonuç olarak , “Burgonya Dükü”nü Peter Strickland’ın küçük burjuva zihniyetinin hakim olduğu ikili ilişkileri başarıyla eleştirdiği , hatta zaman zaman eğlenceli bir biçimde tiye aldığı çok katmanlı bir çalışma olarak tanımlayabiliriz . Cat’s Eyes grubunun , filmin atmosferine atmosfer katan müzikleri ise “Burgonya Dükü”nün bir başka artısı .
