İyi ki bir Narcos tuttu !
Son senelerde izlediğimiz Escobar filmlerinin haddi hesabı yok . “Güneşli Pazartesiler” ( Los lunes al sol ) filmiyle tanıyıp sevdiğimiz , bağrımıza bastığımız sinemacı Fernando León de Aranoa’yı bu projelerden bir diğerine imza atmaya ne itmiştir , belki kariyerinde şu aşamada popüler bir film yapma ihtiyacı duymuştur , olabilir .
Ancak sonuç öylesine fena ki üzülmeden edemiyoruz .
 
Öncelikle Narcos dizisini , en azından ilk sezonunu , izlemiş birine yeni hiçbir şey sunmuyor “Pablo Escobar’ı Sevmek” ( Loving Pablo ) .
Escobar’ın yükselişini , peşindeki Amerikan istihbaratını , gazeteci Virginia Vallejo ile ilişkisini ve bu ilişkinin nasıl kullanıldığını , bazen sahne sahne aynı malzemeyi yeniden çekmişler hissi uyandıracak kadar tanıyoruz artık .
İşin üzücü tarafı , bu kez dizinin sert tonu da yok .
Escobar - Vallejo ilişkisi merkeze alındığından , bir pembe dizi havasına bürünmüş bütün hikaye .
 
Makyajıyla ve artık fazla aşina olduğumuz personasıyla Javier Bardem de rolün içinde kaybolamıyor açıkçası , kendine yazık ediyor .
Projeden alnının akıyla çıkabilen tek isim Penélope Cruz .
Çünkü aktris filmin Escobar öyküsünün içini boşaltan , neredeyse gülünç halini sezmiş ve ona göre bir performans vermiş görünüyor .
Yer yer o kadar abartılı ki Cruz’un oyunculuğu , şu vasatlığın içinde bir pembe dizi yıldızını izler gibi onun kendini kaybedişini seyretmek en azından keyif verebiliyor .
İzlediğinizde aynı şeyi düşünürsünüz düşünmezsiniz , bilemiyorum ama en azından bir parça çizgi dışı bir şey izlediğiniz için Cruz’un sahneleri sizi daha çok içine alacaktır , ona eminim .
 
Geçtiğimiz Eylül , Venedik Film Festivali’nde yarışma dışı gösterilip dünya galasını yapan ama ikisi de Oscar ödüllü yıldız oyuncularına rağmen dünyanın büyük kısmında şu son iki ay içinde ancak vizyon şansı bulan “Pablo Escobar’ı Sevmek” , olması gerektiği gibi Kolombiya’da ve Latin asıllı oyuncularla ama her nedense İngilizce çekilmiş bir film olmasıyla da büyük zarar görüyor .
İspanyol aksanıyla İngilizce rol yapan İspanyol başrol oyuncuları , sinirlendiklerinde de İspanyolca küfrediyorlar mesela .
Böyle bir projeyi dünyaya satmak için İngilizce çekilmesi gerektiğine dair savunmayı , Narcos dizisinin ne kadar popüler olduğuyla bile çürütmek mümkün bana kalırsa .
Fakat işte bile isteye , göz göre göre bir garabet çıkartılmış ortaya .
Oyuncuların kariyerini etkilemez böyle hatalar ama yönetmen Aranoa adına üzülmemek mümkün değil .
 
Twitter : aliercivan
