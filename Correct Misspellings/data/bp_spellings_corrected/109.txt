Not : Bu eleştiri filmin hikayesine yönelik sürprizbozanlar / spoiler'lar içermektedir .
Pedro Almodóvar'ın yeni çalışmasını hangi tür , akım içinde değerlendirip nasıl tanımlamalı ?
Tanrı'nın rolünü taklit etmeye çalışıp ahlaki sınırları ihlal ederek genlerle oynayan bilim adamı ile , yaratımı ( deneği , kurbanı ) arasındaki romantik ve şiddetli çatışmayı öyküleyen bilim kurgu mu ?
Yani , bir tür Dr .
Frankenstein hikayesi mi ?
Tipik bir ' kara film'in suç unsurlarını , karakterlerin iç dünyalarının yansıması mekan , obje , ışık , renk ve gölgelerle şüphenin kucağına atan bir gerilim mi yoksa ?
Bir malikanenin kapalı mekanlarında geçen korku mu ?
Cinselliğin uzun dehlizlerinde gezinen , kadın ve erkek rollerini tersyüz eden , hoyratlıktan intikam alan bir dram mı ?
Bunların tümü olabilir mi ?
2009 yılında henüz 55 yaşındayken yaşama veda eden Fransız yazar Thierry Jonquet'nin " Tarantula " adlı romanı , enteresan şekilde , Almodóvar filmlerinin hassas noktalarıyla çakışan özelliklere sahip .
İçinde Yaşadığım Deri ( La Piel que Habito ) , yönetmenin sinemasını farklı bir alana sürmediği , fakat bilinen temalarını yeniden ele aldığı anlamında ' tazelenmiş ' bir film .
Diyebiliriz ki , Antonio Banderas ' ile 1990 yılında çektikleri Bağla Beni ( ¡Átame ! ) filminden bu yana ilk defa bir araya gelirlerken , işte bu yaklaşık yirmi yıllık filmografisinden bir ' hülasa ' yapmış .
Doğaldır ki , baskın olan melodram .
Kelebeğin kanatları denli narin , örümcek ağı ölümcüllüğünde ve ihanetin , merhametin , acının ördüğü koza çözüldüğünde de dokunaklı .
Almodóvar'ın melodram tutkusu hikayenin omurgası aslında ve tüm garip gelişmelerin anlam kazanmasının müsebbibi .
Bakınız melodramın güzelliğine : Marilia ( Marisa Paredes ) bir anne .
Hizmetçi .
İki ayrı erkekten iki erkek çocuk dünyaya getiriyor .
Biri ünlü bir cerrah ( Antonio Banderas ) , diğeri ise serseri oluyor ve kardeşlik bağlarını da bilmiyorlar .
Cerrah olan evleniyor , diğeri gelip onun karısını ayartıyor .
Kadın aşığıyla kaçarken araba kazası geçiriyorlar , adam kurtuluyor , kadın tanınmaz halde yanıyor .
Cerrah , affettiği ve tedavi etmeye çalıştığı karısı kendi aksini görmesin diye malikanedeki aynaları kaldırıyor .
Kadın bir gün kızının söylediği şarkıyı dinlemek için balkon kapısını açtığında camda kendini görüp şoke oluyor ve atlayarak intihar ediyor .
Annesinin ölümünü gören kız ruhsal tedavilerle geçen sorunlu yeni yetmeliğinde , yakışıklı bir genç adam olan Vicente'nin ( Jan Cornet ) cinsel saldırısına maruz kalıp , bir süre sonra annesi gibi intihar ediyor .
Cerrah baba ise genç adamı kaçırıp öyle bir intikam alıyor ki !
Bu melodram şemasında çok eksik var ; sürprizleri bozmak istemem .
Ancak şu önemli : Deri üretme ve nakli konusunda çılgınca çalışmalar yapan cerrah Robert'ın bir heteroseksüelden alınacak en uçuk intikamın sonucunda yarattığı Vera Cruz ( kusursuz bir güzellik : Elena Anaya ) , derimiz değiştirilse de , şeklimiz bambaşka bir hal alsa da , derinlerde saklı ruhsal ve manevi niteliklerimizin değişmeyeceğine dair bir örnek ( denek , kurban ) ; akılda kalıcı bir karakter !
Almodóvar'ın , cinsel rollerle ilgili riyakarlıkların şekilcilik silahlarını etkisizleştiren ' kara mizah'ı , Annem Hakkında Her Şey ( Todo sobre mi madre ) filmine de göz kırpıyor .
Peki yönetmenin önceki bazı filmlerinin etkisine ulaşabiliyor mu bu ilginç toplam ?
Duygusal anlamda ulaşmıyor .
Çünkü bir yığın unsur , hatta yetmişli yılların Avrupa üretimi ' yakın gelecek bilim kurgusu ' diyebileceğimiz kötü macera filmlerini akla getiren göndermeler bir araya geliyor ; daha çok bir sinefil keyfi içinde seyrediyorsunuz .
Ancak Almodóvar , Almodóvar'dır !
Sizi avucunun içine alır , sımsıkı sarar ve hikayenin son karesini merak ettirerek kıvrandırır .
Bir de tabii , Alberto Iglesias diye bir bestecisi var , özellikle yaylıları sahnelerin içine öyle bir sızdırıyor ki , yönetmenle koşut notalar da anlatıyor öyküyü sanki . twitter : aliulviuyanikali . ulvi . uyanik@gmail.com
