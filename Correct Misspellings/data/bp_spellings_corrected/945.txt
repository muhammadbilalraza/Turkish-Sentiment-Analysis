" Girlfight " ile bağımsız sinemada haklı bir çıkış yakalayan Karyn Kusama , Hollywood'a adım atmakta gecikmemiş , Charlize Theron'un aksiyon yıldızı olmaya soyunduğu " Aeon Flux " u çekmişti 2005 yılında .
Ortaya çıkan çalışma , bağımsız sinemadan gelen bir kadın yönetmenin özel bakış açısını taşıyan , benzerlerinden farklı bir çalışma değildi .
Kusama kadın dövüşçü , kadın savaşçı , kadın aksiyoncu olma durumlarını feminist bir gözle ciddiye alıyor ; fakat ortaya erkek sineması kodlarını kıran , " dişi " bir serüven çıkmıyordu .
Şüphesiz dişiliğin serüveni çok farklıydı ve güzel yönetmen Kusama bunu ancak " Juno " un duyarlı ve yetenekli amazon senaristi Diablo Cody ile yakalayabilirdi .
" Kana Susadım " ın hazırlıkları devam ederken , Kusama'nın aradığı taze kanı bulduğunu düşünmüştük .
Juno'nun kalemiyle Kusama'nın dövüşçü kızları bir vampir filminde buluşacak ; biz de vampir mitolojisi ile feminist teorilerin çarpışmasından ortaya çıkacak orijinal filmi alkışlayacaktık .
Değil mi ?
Öyle olmadı işte .
" Kana Susadım " ancak finaliyle vasatın üzerine çıkmayı başaran , sıradan , çabuk unutulacak bir gençlik filmi .
İki güzel genç kızın çocukluk yıllarına dayanan yakın arkadaşlığıyla açılıyor film .
Biri biraz daha güzel , en azından gözlük takmıyor ve kitaplara , emo erkeklere değil , eğlenceye dönük yüzü .
Farklı olmaları ilişkilerini zedelemiyor .
Sonra şehre bir konser organizasyonu geliyor ve konseri veren şeytani grubun gelişiyle güzel kız Jennifer yoldan çıkıyor ; bakirelik durumu hakkında söylediği yalan nedeniyle oğlan yiyen bir canavara dönüşüyor .
En yakın arkadaşı da deneyim , bilgi ve farkındalık yardımıyla onu durdurmaya çalışıyor .
Hikaye böyle gibi , ama aslında değil .
Aslını zamanla anlıyorsunuz .
" Kana Susadım " seksenlerin gizli erotik gençlik filmlerinin izinden gidiyor aslında .
Okulun popüler kızı , onun dibinden ayrılmayan - daha az güzel - yakın arkadaş .
Ve bitmeyen erkek kavgaları , kıskançlıklar , rekabet .
Bu filmden bütün vampir , canavar konularını , ayinleri ve kanları çıkarırsak , geriye kadın sinemasıyla olan ilişkisi sadece kadınlara dönük bir hikaye derdi olan bir gençlik filmi kalıyor .
Tabii canavar hikayesine sembolik bir anlam yüklediğini , bu şekilde gençliğin yıkıcı cinsel enerjisine gönderme yaptığını da unutmamak lazım .
Aslında filmin tüm derdi , gençlik döneminin bilinen tüm korku filmlerinden daha fazla gerilim potansiyeline sahip olduğunu ; okul ortamının ise gerçek bir cehennem olduğunu hatırlatmak gibi gözüküyor .
Yoksa Kusama'nın korku türünde bir iddiası olduğunu sanmıyoruz , fakat Dario Argento hayranı Cody'nin de sıkı korku sahneleri yazamadığını belirtmek lazım .
İşin komedi tarafı ise zekice bir mizah yakalamak adına soğuk sulara boğuyor filmi .
Ama kadınlara özel bazı muayyen konuların vampirlikle buluşması da , kimi sıkı esprilere olanak vermiş .
