Polonyalı sinemacı Andrzej Jakimowski’nin üçüncü filmi “Hayallerin Ötesinde” ( Imagine ) , uluslararası bir kadronun ‘kısmen’ uyum içinde hareket etmesine olanak sağlayan bir hikâye anlatıyor bizlere . ‘Görmek’ meselesine dair birçok refleksif yorumu da içinde barındıran bu hikâye , ‘karanlığın insanları’nı merkeze almasına karşın , hiçbir anında ‘aydınlık’tan taviz vermiyor .
Görme engelli insanların dünyasındaki ‘ışık’ üzerinde gezinen , daha doğrusu bu ışığın yol göstericiliğine kucak açan film , yansıtmaya çalıştığı atmosferin içine bir aşk hikâyesi de yerleştirerek etkisini tırmandırmayı başarıyor .
Lizbon’da görme engellilere eğitim veren bir okul ve bu okula gelen yeni öğretmenden yola çıkarak temellenen hikâye , kendisi de bir görme engelli olan öğretmenin ‘alışılmadık’ uygulamalarının yarattığı resmi gösteriyor bizlere .
Okuldaki bir öğrenciyle ‘aşka benzer’ bir ilişki de yaşayan öğretmenin , bunu ‘güven’ ve ‘özgüven’ kavramlarıyla destekleyen yaklaşımı , filmin de gitmeye çalıştığı doğrultuyu işaret ediyor .
Sadece bu ikili arasındaki ilişkiyi tanımlamaktan çıkıp , okuldaki bütün öğrencilerin hayata bakışını zenginleştiren güven ve özgüven kavramları , sınırlara hapsolup orada silikleşmeye mahkûm gibi görünen öğrencilere umut da aşılıyor . ‘Standart’ uygulamaların belli bir noktaya kadar getirebildiği ve her daim ‘muhtaç’ kalacak görme engelliler , ‘normal’ bir birey olmanın nasıl bir şey olabileceğine dair ipuçlarıyla donanıyorlar böylece . ‘Görmek’ meselesine dair birçok refleksif yorumu da içinde barındırdığını söylediğimiz film , bu meselenin özüne inip oradaki ışığı yakalayıp çıkarma işlevi üstleniyor . “Görmek , yalnızca gözlerinizi kullanıp etrafı kolaçan etmek ya da gözlerinizle bir şeyi takip etmek değil” demeye getiriyor yönetmen Andrzej Jakimowski .
Arabeskleşip ‘gönül gözü’ demeyeceğiz buna , ama insanın içinde birikip bir noktada çıkma ihtiyacı duyan ‘iştah’ın görme eylemini belirlediğini , her açıdan karartılmaya çalışılan iç dünyaların dışa açılma dürtüsünün ‘karar verici’ olduğunu söyleyebiliriz en azından .
Lizbon’daki okulda ‘durmak’ zorunda bırakılan ruhların ‘özgürleşme’ hamlelerinin de bu dürtüyle anlamlandığıysa aşikâr .
Okulun ‘sıra dışı’ yeni öğretmeninin tetikleyici olduğu bu durum , görmeyi içi boş bir kavram olmaktan çıkarıyor , insanın özüne dair birçok parametrenin öne çıktığı ‘yeni bir şey’ haline getiriyor .
Bu yeni şeyse , itici gücünü aldığı ‘hamur’dan beslenerek toplumsal sınırların fersah fersah ötesine taşıyor insanı .
Yarattığı sinerjinin karşısında durmaksa imkânsız , tıpkı ‘özgürleşen insan’ın tutunduğu motivasyonun önüne geçilmezliği gibi .
Andrzej Jakimowski , yazıp yönettiği filmle ‘göz yardımı olmadan görmek’ üzerine birçok şey hissettiriyor bizlere .
Ancak , belli bir noktadan sonra tekrarlara teslim oluyor sanki .
Evet , belli bir rota üzerinde yoluna devam ediyor ve çok da güzel sonlandırıyor yolculuğunu , ama ara duraklarda epeyce bekleme yaptığını ve bunları hikâyenin ritmini aksatacak düzeyde gerçekleştirdiğini söyleyebiliriz .
Oysa , gayet net biçimde anlattığı ve izleyenin ruhuna dokunabilecek forma taşıdığı hikâyeyi çok daha ‘parlak’ bir şekilde sunabilirdi yönetmen . ‘Karanlığa teslim olmayan aydınlık’ meselesinin bağrını deşip , oradan tepkisiz kalınamayacak bir ‘duygu’ çıkarmayı başaran Jakimowski , sözünü ettiğimiz güven ve özgüven kavramlarıyla bağlantıyı da doğru açılardan kuruyor sonuç olarak .
Evet , eksikler ve gedikler var , ama bunların varlığıyla sınırlı miktarda bir zedelenme söz konusu filmde .
Genel toplamda sevdiğimiz ve hissedebildiğimiz bir çalışma olduğu gerçeğini değiştirmiyor bu defolar .
