Çinli aktörler tarafından canlandırılan ve İngilizce konuşan Japonlar .
Bir Geyşanın Anıları ( Memoirs of A Geisha ) projesini daha en baştan her türlü acımasız eleştiriye açık durumda bırakan işte bu özelliği .
Çok satmış bir romanın , ilk filmiyle Oscar kazanmış gözde bir Hollywood yönetmeni tarafından gerçekleştirilmiş büyük bütçeli sinema uyarlamasının göz ardı edilemez handikapları yukarıdaki ilk cümlede saklı : Japonya'ya dair Hollywood tarafından çekilen bir filmin kaçınılmaz oryantalist tavrı ve belki bizlerin algılayamadığı ama bilenin elbette seçebileceği Çinli ve Japonlar arasındaki fiziksel farklılıklar .
Yapımcıların dille ilgili endişeleri anlaşılabilir .
Kendi bölgeleri dışında gişe başarısı elde eden Uzakdoğu filmleri ya dövüş filmi oldu bugüne dek ya da korku .
Amerika'daki melodram seyircisinin altyazılı bir film izlemeye yanaşmayabileceği muhakkak .
Çinli oyuncuların Japonları canlandırıyor olması meselesi ise aslında Batı halklarının nadiren gözüne çarpacak bir ayrıntı olarak görülebilir .
Fakat filmin yapımcılarının ticari açıdan anlaşılabilir bütün gerekçeleri , filmin bu sebeplerden dolayı daha az ciddiye alındığı gerçeğini değiştirmiyor .
Chicago ile tiyatrodan sinemaya geçiş yapan Rob Marshall'ın ikinci filmi Bir Geyşanın Anıları , çocuk yaşta babaları tarafından borçları karşılığında bir insan tüccarına satılan iki kız kardeşten gözleri su rengi olan Chiyo'ya odaklanıyor .
İki kardeşin yolları ayrılıyor ve Chiyo bir geyşa evine veriliyor .
Kaderine uzun süre direnen ve evde hizmetçi olarak çalışan küçük kız , bir gün kendisine iyilik gösteren bir beyefendiye gönlünü kaptırıyor ve ona yeniden ulaşabilmek umuduyla bir geyşa olmaya karar veriyor .
Bundan sonrası kızın eğitimi , bir geyşa olarak şöhrete ulaşması ve bunun sonuçları .
Bir Geyşanın Anıları , özünde bir pembe diziden fazlası değil .
Oldukça klişe ve hafif bir film .
Batılıların ilgisini çekmek için kurulmuş aşırı stilize bir Uzakdoğu fantezisi .
Ama iyi anlatılan her öykü gibi Marshall'ın filmi de seyirciyi yakalamayı başarıyor .
Her şeyden önce teknik olarak göz alıcı bir iş var ortada .
Geçtiğimiz sene Collateral'da dijital teknolojinin beyazperdede şimdiye dek karşılaştığımız en yetkin kullanımıyla övgü toplayan Dion Beebe , kadrajlarından ışıklarına ve renklerine kadar her açıdan olağanüstü çalışmasıyla Chicago'dan sonra ikinci kez Oscar'a aday gösterildi zaten .
Teknik bir gösterişçilikten uzak , adeta müzik hissi veren ses çalışması da hem miksaj hem de kurgusuyla Akademi ödüllerinin adayları arasında .
Aynı ölçüde muhteşem dekorlar , kostümler ve müzikler de eklenince , filmin aday gösterildiği 6 kategoride birden ödülü hak edecek denli etkileyici bir iş olduğunu söylemek istiyorum .
Bir Geyşanın Anıları sadece kendinizi bakmaktan alamayacağınız bir tablo olmakla da kalmıyor .
Her biri Uzakdoğu sinemasının en ünlü isimleri arasında yer alan görkemli kadrosuyla da takdiri hak ediyor .
Genç yaşında uluslararası bir yıldız olan ziya Zhang , fiziksel açıdan da son derece zor bir rolün altından başarıyla kalkıyor .
Çin ve Hong Kong'daki birçok sinema yıldızının dans ve sahne geçmişleri de olduğu için , burada kast ettiğim fiziksel zorluk basitçe " dans etmek " değil .
ziya , zayıf ve kırılgan Chiyo'dan güçlü , zarif ve sanatında usta Sayuri'ye dönüşümünü , duruşuyla bile inandırıcı kılıyor .
Bu yıl verilen tüm büyük ödüllere aday gösterildiği halde Oscar'larda hakkı yenmiş , has bir star performansı bu .
Yan rollerde özellikle öne çıkansa , Çin ( ve tüm Uzakdoğu ) sinemasının tanrıçası Gong Li .
Sayuri'nin rakibi Hatsumomo karakterinde , rolü her ne kadar çok düz olsa da , performansı ve güzelliğiyle elektrik saçıyor .
Bir Geyşanın Anıları'nın bir işlevi de , özellikle Batı'da adı fuhuşla özdeşleştirilmiş " geyşa " lık müessesesinin aslında kendi bedenini sunmak üzerine kurulu olmadığını , bir gösteri sanatı olduğunu öğretmesi .
Bunu son derece şık bir görsellikle , güçlü oyunculuklarla ve zarif bir romantizmle birlikte başarıyor .
Başta da dediğim gibi , pembe dizi kıvamında bir melodramdan fazlası olmayabilir .
Ama eksiksiz kotarılmış her nitelikli popüler sinema örneği gibi saygıyı hak ediyor .
