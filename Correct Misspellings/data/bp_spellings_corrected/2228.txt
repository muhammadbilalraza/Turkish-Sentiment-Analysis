Bu hafta gösterime giren Dheepan , benim de çok sevdiğim Yeraltı Peygamberi’ni ( A Prophet ) çeken Jacques Audiard’ın , Cannes’da büyük ödül olan Altın Palmiye’yi kazanmış son filmi , her açıdan iddialı bir iş .
Lafı uzatmayacağım , film hakkındaki fikrim net ; bağımsız sinemanın baş belası olan “politik duyarlılık” eserlerinden biri Dheepan …
Bu filmlerin çoğunun amacı aynı ; toplumsal açıdan hassas meseleleri deşerek festival jürilerini tavlamak ve ödül avcılığı yapmak .
Fransız sinemacılar , ultra liberal hassasiyetlerinden olsa gerek bu tür eserler vermekte ustalar .
Fransa’nın Oscar adayı filmi Mustang örneğinde de olduğu gibi .
O filmde de neredeyse fanteziye kaçacak kadar gerçeklikten muaf bir aile ve şehir setinde toplum - aile baskısı , muhafazakârlık , ensest meseleleri deşiliyordu .
Baştan uyarayım ; yazının bundan sonrasında bazı sürprizbozanlar ( spoiler ) mevcut , Dheepan , iç savaştan kurtulmak için zoraki bir aile kurmaya mecbur kalan 3 Sri Lankalının hikâyesi …
Filme adını veren Dheepan karakteri diğerlerinden farklı olarak bir sır taşıyor .
Savaşta ölmüş bir ailenin pasaportları ile bir şekilde Fransa’ya geçtikten sonra ( Avrupalılar bu konuda çok dikkatsiz sanırım ) önce kaçak hayatı yaşıyor , sonra da mültecilerin de barındığı binalardan oluşan bir gettoya yerleştiriliyorlar .
Tamil savaşçısı ( evet , sırrı bu ! ) Dheepan artık bir kapıcı , yeni hayatına da alışmak için elinden geleni yapıyor ama savaş tohumları her yerde ekiliyor .
Sri Lanka’da ya da Fransa’da bir sitede …  “Benim savaşım bitti” diyor Dheepan ama nereye giderse gitsin yeniden savaşmak zorunda olduğu gerçeğiyle yüzleşmek zorunda kalıyor .
Dheepan kadar dipteyseniz ne kadar uğraşsanız da cehennemden uzaklaşamazsınız .
Her şey iyi güzel hoş ama filmin kendisi konusu kadar etkileyici değil , daha da ileri gideceğim ; Joel ve Ethan Coen başkanlığındaki Cannes jürisinin filmden nasıl etkilenip Altın Palmiye’yi verdiğini anlamak mümkün değil .
Dheepan , politik tarafı ve göçmen meselesine eğilmesi dışında hiçbir pırıltıya sahip değil .
Eşkıya’yı andıran ön finali ve batı medeniyetini yücelten son sekansı izleyen birinin bu filmi ödüllendirmeye değil hemen unutmaya çalışması gerekir !
Bununla bitmiyor ; filmin başka sıkıntıları da var .
Adı Dheepan olan filmin odağı sürekli kayıyor .
Diğer iki karakterin öyküleri bazen fazlaca öne geçiyor .
Çoğu zaman Dheepan’ı filmden tamamen çıkarıp Yalini ve Illeyal’ı takip ediyor yönetmen , bu da filmin hikâyesinde , gidişe hizmet etmeyen pek çok ölü an yaşanmasına yol açıyor .
Jacques Audiard bize Fransa’nın Eiffel kulesinden , Retro bir kafede kruvasan yiyip kahve içmekten ötesi olduğunu , özellikle de göçmenler söz konusu olduğunda kaçtıkları yerden daha beter bir şiddet ortamının kolayca oluşabileceğini göstermeye çalışıyor .
Böyle bir yansıtım doğru olabilir mi ?
Bana kalırsa , turistik bir kartpostal nasıl abartılı bir kurgu ise bağımsız sinemacıların oluşturmaya çalıştığı distopik dünya da bir kurgudan ibaret …
Bizim sinemacılarımız da sıklıkla bu hataya düşüyorlar .
Bu yıl izlediğim Nefesim Kesilene Kadar örneğinde olduğu gibi …
Bu karanlık şehirler , suskun karakterler , her yerden fışkıran kötülük …
Ama nedense Dheepan kendi oluşturduğu her şeyi finaliyle yerle bir ediyor , neredeyse TV reklamı estetiğinde bir umut zerk ediyor finale …
Dheepan’ın eline pala ve tornavidayı alıp giriştiği kıyımdan sonra ailesini de alıp İngiltere’ye yerleşip mükemmel bir hayata geçiş yapması mümkün mü ?
Yönetmenin son sekansta kullandığı yumuşak ışıkla oluşturduğu adeta cennet bahçesinde düzenlenmiş barbekü partisi , Dheepan’ın mücadeleden sağ çıkamayıp öldüğünü ve ancak o zaman huzur bularak son nefesinde kendi cennetini düşlediği fikrini edinmeme yol açıyor , belki de böyle bir final daha gerçek , dolayısıyla daha anlamlı olurdu diye düşünüyorum .
Altın Palmiye ödüllü Dheepan’ı eşsiz bir sanat eserinden ziyade ödül hesabıyla girişilmiş , politik meseleyi öne çıkarırken işin sinema kısmını tamamen ıskalamış bir yapım olarak nitelendiriyorum .
Jacques Audiard ise bu filmde bir gerçeğin peşindeki sanatçıdan ziyade provokatör gibi davranmış .
Dedim ya ; Fransızlar bu işi çok iyi beceriyor !   Filmin bu kadar büyük bir ödülü kazanması , batının mülteci meselesiyle ilgili vicdanının ayakta olmasından ibaret , sinemasal açıdan ortada alkışlanacak bir başarı yok .
Yine de “Altın Palmiye’li” film görmek isteyen sinemaseverlere tavsiye ederim .
En azından doğal ve güçlü oyunculuklarıyla yönetmenin yapamadığını yapan üç oyuncusunun hatırına bunu yapmak istiyorum . murattolga@gmail.com twitter . com / murattolga
