Mekanın da bir öğe olduğu filmleri seviyorum .
Özellikle mekanda zaman baharsa , ve film bir ülkenin yeşilliklerle dolu , sıcak , samimi yörelerini beyazperdeye ustalıkla sunuyorsa , yeme de yanında yat !
El Yazısı adlı filmde ülke Türkiye , mekan Bolu , yöre Göynük .
Daha önce yolumun düşmediği bu mekanın sıcak samimi atmosferini tanıttı kamera önce bana .
Müziğiyle , renkleriyle , temposuyla hızlıca içine çekiverdi önce .
Hemen filmin hikayesinden bahsetmek istiyorum .
Dış çerçevedeki hikaye şu , Göynük'te yöre halkı , o gün okullarının ilk yabancı öğretmenini karşılayacak , bu yüzden telaş var , heyecan var .
Tesadüf bu ya , kasabaya da o gün Fransız bir turist geliyor , eh halk da onu " işte yabancı öğretmenimiz " diye bağrına basıyor gördüğü andan itibaren !
İç çerçevede ise , bu halkın içinden bazı insanların hayatlarının derinine iniyoruz .
Ve derine inerken üç ayrı hikayede odaklanıyoruz .
Üç ayrı nesil aslında .
90'lı yılların sonundayız ve odaklandığımız üç hikayenin biri bu dönemde çocuk , biri genç , biri ise yaşlı olan insanları konu ediyor .
10 yaşlarında var yok Ragıp , eczacı Zeynep'e aşık , ona mektuplar yazıyor , aşkını bir türlü ifade edemiyor .
Yakın köyden gelen 12 yaşlarındaki Sevgi ise köyün delikanlılarından Ahmet'e aşık .
Ahmet ise yakın köylerden birinden bir kızı seviyor .
Ragıp ve Sevgi bir olup aşklarının peşinden gitmeye çalışıyorlar ama bu yolda çok farklı şeyler öğretiyor hayat bu küçük yaramazlara .
Eczacı Zeynep , aslında o kasabadan değil , şehirli , kısa bir süredir orada ve apar topar kasabanın öğretmeni Celal ile evlenmeye karar vermiş durumda .
Fakat mutlu değil sanki .
Şehirden iş arkadaşı Volkan ise ilaç sayımı için kasabaya geldiğinde bu kararı şaşkınlıkla karşılıyor .
Gönlü de Zeynep'te , ne yapsın .
Peki Zeynep kimi seviyor ?
Kasabanın Ferit amcası ise 60'lı yaşlarının sonuna gelmiş , yıllardır bir sevgiyi kalbine gömmüş , fakat geç de olsa kalbine gömdüğü sevgiyi dışarı çıkartması için ona bir şans doğuyor .
Hikayeyi şimdilik burada keseyim , film , Ali Vatansever'in yönetmenlik yaptığı ilk uzun metraj film , üstelik senaryo da kendisine ait .
Baştan sona samimi bulduğum film , yönetmenin senaryoyu da yazmış olduğunu öğrenmemle samimiyetine samimiyet kattı gözümde .
Oyuncular ise çok yakından tanıdığımız , uzun süredir dizilerde boy gösteren , başarılı isimler : Cansu Dere , Sarp Akkaya , Kenan Bal , Salih Kalyon , Baran Akbulut , Wilma Elles , Sercan Badur .
Hepsi de rollerinin hakkını vermiş .
Çocuk oyuncular da gerçekten sevimli ve inandırıcılar .
Üç yıl önce , Altın Portakal'dan Senaryo Geliştirme Ödülü almış olan yapım , Türkiye'de imece usulü çekilmiş ilk film olarak konuşuluyor , çünkü üç yıldır maddi yetersizliklerden dolayı start veremeyen ekip , bu sene yurtdışında da uygulanan bir yöntem ile herkesi film için maddi katkı yapmaya çağırmış .
İnternette başlatılan kampanya işe yaramış ve 2011'de çekimler başlamış .
Filmin dokusunu , atmosferini , samimi hikayesini , kurgusunu , müziklerini , herşeyini çok sevdim .
Özellikle rüzgarın filmdeki kullanım biçimi , adeta mekan nasıl bir öğe ise , rüzgarın da filmde bir öğe olması , beni filme iyice yakınlaştırdı .
Fakat şunu da söylemek lazım ki , film süre olarak çok uzun da olmamasına rağmen , tempo düşüklükleriyle kimi zaman da kendinden uzaklaştırdı .
Filmin bir olumsuz yanı ise , anlatacak çok fazla hikayesinin olması , yukarıda da değinmeye çalıştığım gibi , hikayede bir dış kabuk , içeride ise üç öykü var ama inanın o öykülerin içinde de öyle öykücükler var ki , bir süre sonra seyirci olarak yorulabiliyorsunuz .
Keşke , biraz daha hızlı bir tempo ve daha şaşırtıcı bir çıkış noktası yakalansa imiş , o şirin ve masum öykücüklerden bazılarından da vazgeçilse imiş , başka filmlerde kullanmak üzere .
Gene de tertemiz , sıcak , düzgün , hoş bir film .
Baharı karşıladığımız bu günlerde , ılık bir limonata etkisi . twitter : blossomel
