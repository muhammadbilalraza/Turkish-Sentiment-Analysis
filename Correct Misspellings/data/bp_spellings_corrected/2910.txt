70 yaşına merdiven dayamış Polonya asıllı sinemacı Ben Lewin'in yazıp yönettiği " Aşk Seansları ( The Sessions ) , geçen yılın ‘küçük ama etkili ' filmlerinden biri . Gerçek bir hikâyenin beyazperdeye taşınmasına vesile olan yapım , Helen Hunt'a ‘en iyi yardımcı kadın oyuncu ' dalında Oscar adaylığı da getirdi bildiğiniz gibi . Her ne kadar Anne Hathaway'in bu daldaki galibiyeti kesin gibi görünse de , Hunt'ın da güçlü adaylardan biri olduğu kuşku götürmez .
19'da hayatını kaybetmiş ‘handikaplı şair ' Mark O'Brien'ın "
On Seeing a Sex Surrogate " adlı makalesinden hareketle çekilen Aşk Seansları , geçirdiği çocuk felci nedeniyle başı dışında herhangi bir uzvunu hareket ettiremeyen Mark'ın ‘cinsellik'le imtihanını anlatıyor bizlere . Cheryl adlı ‘seks terapisti ' eşliğinde cesur adımlar atan karakter , bekaretini kaybetmesine kadar uzanan süreçte , aşka da bir kapı aralamayı başarıyor . Zamanının büyük bölümünü , kendisini hayatta tutan oksijen tankının içinde geçiren Mark'ın , insanlarla sınırlı ilişkisine karşın böylesi bir hamleye girişmesiyse hikâyenin atardamarını oluşturuyor . Koyu bir Katolik olması nedeniyle , sürekli gittiği kilisenin papazından aldığı öğütler de etkili oluyor onun seçimlerinde . Din adamı , belki de ‘günah ' olduğunu düşündüğü ( bildiği ) bir şey için Mark'ı cesaretlendiriyor bu süreçte .
 "
Aşk Seansları " , fiziksel yeterliliğin olmadığı bir dünyada ‘patinaj ' yapmaktansa , bu handikabın izin verdiği bütün eylemleri yapabilme iradesini açığa çıkarıyor . 40'ına yaklaşan Mark O'Brien'ın tıpkı bir ergen gibi cinselliği keşfedişini resmeden film , bir yandan da bunun bir üst katmanında duran ‘aşk'la haşır neşir oluyor . Mark , aşka ulaşabilmek için bir araç olarak kullanıyor cinselliği ; hep kafasında olan aşkın peşine düşmek istiyor aslında , düşüyor da . ‘Seanslar ' başladığında korkuyor haliyle önce , ama Cheryl'in sevecen profesyonelliğiyle aşılıyor bütün duvarlar . Fahişeliğe karşı olmadığını özellikle vurgulayan , ama bu işe fahişelik denemeyeceğini söyleyen Cheryl'in evli ve çocuklu olması da resmin bir başka kısmını oluşturuyor . Bu noktada şunu da dillendirmek mümkün : Din adamı , Mark'ın bakıcıları , Cheryl , onun kocası gibi karakterlerin tamamının ‘hoşgörü ' mekanizmasıyla donatılmış olması , belli bir aşamadan sonra biraz ‘fazla ' gibi duruyor . ‘İnsanlık'ın tarihsel gelişimi , çok da buna imkan tanımıyor çünkü ; bireysel defoların her an ortaya çıkmasını bekliyorsunuz . Cheryl'in kocasının , işin içine aşk girdiğinde gösterdiği tepkinin sahiciliği kırıyor biraz bu durumu .
Oyunculuklardaysa tam bir zirve "
Aşk Seansları " . Bunu başka isimler özelinde kaç kez söyledik bilmiyoruz , ama Helen Hunt'ın ‘bedeniyle barışık ' performansını görmeden geçmek mümkün değil . 50 yaşındaki aktrisin bedenini bir enstrüman gibi kullandığı filmde , cinselliğin merkeze oturduğu hikâyenin taşıyıcı unsuru oluyor Hunt'ın performansı . Daha önce "
Gerçeğin Parçaları " yla ( Winter's Bone ) Oscar'a aday gösterilen John Hawkes da Mark O'Brien karakterinde bekleneni veriyor , Mark'ın ‘kırılgan ' serüvenini ete kemiğe büründürüyor . Oscar adaylığı için ‘avantajlı ' bir kompozisyon olmasına karşın aday gösterilmemesiyse ilginç .
 "
Aşk Seansları " , biyografik bir film olmasına karşın , ele aldığı karakterin bütün hayatını beyazperdeye taşımaya çalışmıyor . Mark O'Brien'ın hayatındaki özel bir kesite ilgisini yönlendiren yapım , böylece dağılmaktan da kurtarıyor kendisini . İlgisini yönelttiği bölümün yeterince çarpıcı olduğunu da kabul etmek gerek !
