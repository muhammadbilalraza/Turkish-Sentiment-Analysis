Atıf Yılmaz , Türk sinema tarihinin en önemli ustalarından biri .
Ah Güzel İstanbul , Selvi Boylum Al Yazmalım gibi klasiklerimizin yaratıcısı , kendi döneminin birçok yönetmeni bugün artık köşelerine çekilmiş olmasına rağmen hala aktif olarak sinemanın içinde yer almaya devam ediyor .
Eğreti Gelin , bu yorulmak bilmeyen ihtiyar delikanlının son filmi ve son yirmi yıl içerisinde imza attığı birçok iş gibi yine bir kadın hikayesi üzerine odaklanıyor .
Ama öncekiler gibi " kadın filmi " etiketini yapıştırmaya gerek yok Yılmaz'ın bu son filmine ; çünkü daha ziyade bir gelenek üzerinden bir dönemin ahlaki yapısını ve bir gencin cinsel olgunlaşma sürecini malzeme ediyor kendine .
Vilayetin belediye başkanının oğlu Ali , çevresinin gözünde hala çocuk kalmış bir delikanlı .
Babasından gizli şehirdeki kumpanyanın gösterilerinde sahneye çıkıyor ; aile işinin sorumluluğunu üstlenmiyor ve büyüklerin evlenmelerini uygun gördüğü komşu kızıyla hala bir çocukluk arkadaşı düzeyinde ilgileniyor .
Bunun üzerine aile , artık kaybolmaya yüz tutmuş bir geleneği uygulamaya ve Ali'ye evlilik yaşamının gereklerini öğretmesi için bir " eğreti gelin " tutmaya karar veriyor .
Fakat , her ne kadar belli bir olgunluğa varmamış olsa da cinsel açıdan ailesinin zannettiği kadar uykuda da olmayan Ali , bu profesyonel geline gönlünü kaptırıyor .
Ortada gayet ilgi çekici ve zengin bir malzeme , sağlam bir dramatik yapı olduğuna şüphe yok .
Sorun , daha ziyade uygulamada .
Atıf Yılmaz geçmişte her ne kadar sevdiğimiz kimi filmlere imza atmış olursa olsun , sinema anlayışı içinde bulunduğumuz döneme ayak uydurmayı başaramıyor .
Mizansen anlayışı için teatral diyeceğim , ama doğrusu artık tiyatro bile çok daha modern bir noktaya geldi .
O kadar hesaplı ve eski moda bir mizansen , çerçeveleme , kurgu ve hatta oyuncu yönetimi anlayışı hakim ki filme , insanın gözü ister istemez rahatsız oluyor .
Film genel olarak bir müsamere havasından kurtulamıyor .
Aynı sorun diyaloglarda da mevcut .
Çok çiğ , kitabi , ham diyaloglar bunlar .
Sorun özensiz olmaları değil ; artık var olmayan bir sinema geleneğinin izlerini taşımaları .
İnsanlar - eğer herhangi bir zaman diliminde konuşmuşlarsa bile - gerçek hayatta uzun zamandır böyle konuşmuyorlar .
Sinemada böyle konuşmayı da uzun zaman önce bıraktılar .
Kaldı ki , karakterlerin çeşitli karar ve / veya değişimleri için bulunan çözümler o denli kolaycı ki , öykünün kimi önemli aşamalarına da bizi ikna etmeyi başaramıyor .
Ne eğreti gelin Kostak Emine'nin toy Ali'nin aşkına karşılık vermesi ne de Faytoncu Hasan'ın son kararı perdede inandırıcı karşılığını bulamıyor .
Yeşilçam ve onun dramatik geleneğine aşina biri olarak söylemeliyim ki , kullanılmasına alışılagelmiş formüller artık işe yaramıyor .
Bugünün seyircisi , onun izleme alışkanlıkları , göz alışkanlıkları ve beklentileri değişti .
Bu yüzden de Eğreti Gelin'in günümüz seyircisine ulaşması ya da bu seyirciden olumlu tepki alması zor görünüyor .
Oyuncu yönetimi bir yana , bu filmin bir diğer sorunu da oyuncu seçimi .
Ne Müjde Ar evin hanımı olarak inandırıcı , ne Füsun Demirel'in her zamanki oyunu dönem ve mekanla örtüşüyor , ne Şevket Çoruh tek kaşını kaldırınca dramatik oyunculuğu kıvırabiliyor , ne de Fikret Hakan diyaloglarına en ufak bir doğallık katabiliyor vs. vs. .
Nurgül Yeşilçay , role uygun fiziğine rağmen , karakterin ikilemlerinden hiçbirini yüzüne yansıtamıyor ; figürasyon boyutundaki rolünde Mehmet Esençerçevenin orta yerinde kazayla kalakalmış gibi ne yapacağını bilemeden etrafına bakınıyor ; Metin Akpınar , gerekliliği bile tartışma konusu rolünde klişe ötesi bir performans veriyor ve işte tek tek herkes için söylenebilecek çeşitli eleştiriler böyle sürüp gidiyor .
Filmin herhalde en temiz oyunları , Ali rolündeki Onur Ünsal ile çocukluk arkadaşı Neşe'yi canlandıran Eylem Yıldız'dan geliyor .
Son dönem Türk sinemasının en hayırlı işaretlerinden biri de bu zaten : yetişmekte olan genç nesil oyuncuların başarısı .
Bu denli eski moda bir filme seyirci nasıl tepki verecek , hep birlikte göreceğiz .
Ama bir insanın sesinden " ü - ürü - ü ! " nidasıyla biten bir filme nasıl tepki verilebilir ki ?
