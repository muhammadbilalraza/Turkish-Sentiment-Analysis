Tehlikeli İlişkiler , Sensiz Olmaz ve Kraliçe gibi iyi filmleri dışında , vasat yapıtlara da imza atan , yani ayarı pek tutturamayan İngiliz yönetmen Stephen Frears , bu kez kariyerinin en sağlam işlerinden biriyle geri dönüyor .
Dört dalda Oscar için yarışan , pek çok ödül kazanan ve İstanbul Film Festivali’nin de en çok izlenen filmi olan “Umudun Peşinde” ( Philomena ) , gerçek bir hayat hikâyesinden uyarlanan , hüzünle tebessümü buluşturan , din odaklı bağnazlık , merhametsizlik ve vicdansızlık hakkında kafa yorduran bir yapım bu , bahtsız analar ve onlardan kopartılan çocuklarına dair .
Filmin başrollerini 80 yaşındaki büyük aktris Judi Dench ile bir dramı bile hafifletecek yetenekteki komik adam Steve Coogan sırtlıyor .
Özellikle filme de adını veren Philomena rolündeki Judi Dench , resmen döktürüyor .
Kibirli , öfkeli ama iyi niyetli bir entelektüeli ustalıkla canlandıran Steve Coogan , filmin aynı zamanda senaristlerinden biri , belirtelim .
50 yıl sonra ondan çalınan oğlunun peşine , işsiz kalmış bir gazeteciyle düşen bir annenin yaşadıkları , filmin ana ekseni , inanan ve inanmayan arasındaki çatışma ise , filmin tali meselesi …
Ancak bu çatışma , tartışma sert ve keskin köşeli değil , esprilerle rahatlatılıyor , akıcı bir hale dönüştürülüyor .
Hâlihazırda mevcut olan ağır bir dramı kanırtarak , aman ağlatayım , acilen mendil aratayım kolaycılığına kaçmıyor film , istismardan medet ummuyor .
Devamında bu bir yol filmi ve bu yolculuk , aynı zamanda içsel de …
Zaten ötesi ; güzel bir müzik , naif bir işçilik ve insana dair güzellik …
Umudun Peşinde’yi seyrederken 2002 tarihli ve benzer içerikli  “Günahkar Rahibeler” ( The Magdalene Sisters ) filmini hatırladım , Katolik Kuzey İrlanda’nın , en karanlık yüzü , tekrar karşıma çıktı .
Al şehvetin büyüsüne kapıldı , bak çok büyük bir günah işledi , şimdi tövbe etmeyi öğrenmeli diyerek , çamaşırhanelere , bakımevlerine tıkıştırılan , ‘kutsal’ kilisenin gözetimine , hayli muhafazakâr ve harbiden gaddar tiplerin insafına bırakılan genç kızlarının gerçek öyküsüdür bu , sayıları 30 bini aşan bu mağdurlar , asri zamanların mezhep köleleridir , ne yazık ki …
Hamile kaldığı için toplumca aşağılanan , ailesince dışlanan , ziyadesiyle yoksul ve gencecik anne adayları , yaşamadıkları cinselliği , yaşayan hemcinslerine nefret olarak kusan , kalbinin attığı yeri unutan rahibeler …
Kötü ve zor şartlarda doğurmak zorunda kalanlar , bebeğini veya kendi canını kaybetmediyse , asıl zulüm başlamak üzeredir , kilise para kazansın diye , çocuklar , zenginlere evlatlık olarak verilir .
Sonrası çaresizlik , haksızlık , insanlık adına utanç hissi , kadının tükenmişlik hali …
İnsanın insana ettiğine , bitmeyen zulmüne , işkencesine , kinine , öfkesine , nefretine , Allah’ı karıştırmak istemesi , yaratan adına ceza kesmeye yeltenmesi , en büyük günah olsa gerek .
İnanıyorsan , bağışlanacağın makam bellidir , inanmıyorsan , affedilmek gibi bir ihtiyaç da duymuyorsun demektir .
Peki , sevişmeyi yasak , zevki yasak , kadını meta , kadını düşkün , kadını günahkâr gören , ahlak bekçisi erkekler ve erkekleşmiş kadınlar , bu var olmayan hakkı nerede buluyorlar ?   Haftanın en iyi filmi , kesinlikle seyretmeli .
