Kısa film kökenli yönetmen Selim Evci'nin ilk uzun metrajlı filmi İki Çizgi , tam da kendisinin kısa filmci kökenlerini yansıtan türde bir iş .
Büyük kısmı , birbirlerine yabancılaşmış bir çiftin tatil için arabayla yaptıkları yolculuktan ibaret olan yapım , modern bir kadın - erkek ilişkisi analizi yapmaya soyunuyor .
Ancak açık söylemeliyim ki , çok fazla kısa filmde karşımıza çıkmış temaları yine çok benzer yollardan tekrarlamanın ötesine pek geçemiyor .
Filmde doğrudan belirtilmese , çok gerektiği halde altı hiç çizilmese bile , aralarındaki yaş farkı çok belirleyici bir etken Selin ile Mert'in ilişkisinde .
Selin , düzenini kurmuş , kendine güvenen , hayattan ve ilişkisinden ne istediğini bilen bir kadın .
Klasik müzik dinliyor .
Ondan yaşça küçük olan Mert ise henüz birçok şeye aç sayılır .
Fotoğrafçılık yapıyor .
Rock müzikten hoşlanıyor .
Aslında uzun bir ilişkiye hazır değil belki .
Gözü hala dışarda .
Selin'in kurduğu , sınırları çok katı bir şekilde çizilmiş bu ilişki , ona bir hapishane gibi geliyor zaman zaman .
Bu ilişkide bir diğer önemli faktör ise , arada yasal evlilik bağının bulunmayışı .
Özellikle Selin'in Mert'e ne yasal ne de maddi bir bağımlılığının olmayışı .
Mert , tek örnek apartmanlardan oluşan bir sitedeki evlerinde , karanlık odasının penceresinden , karşı binada birlikte yaşayan iki genç kızı gözetliyor sürekli .
Selin ise her şeyden habersiz , bu sırada ya kitabını okuyor ya da piyanosunu çalıyor .
Bir gece , iki genç kızın tatile çıkmaya hazırlandıklarını görünce onları takip ediyor Mert .
Sonrasında , büyük şehirli Mert ile Selin'i de güneye doğru tatil yolunda , son model arabalarıyla doğanın ortasında görüyoruz .
Kent yaşamlarında birbirleriyle araba ve seks dışında pek az şey paylaşan bu çiftin monoton yaşam düzeni , bu yolculukla biraz hareketleniyor .
O ana kadar son derece durağan ve kabul etmeli ki hepi topu bir kısa film malzemesi izlemiş olan biz izleyiciler de biraz olsun rahatlıyoruz .
Yol üstünde buldukları plajda denize girerken nihayet gerçek , samimi bir iletişim halinde izliyoruz çifti .
Bizim de yüzümüz gülüyor .
Çoğu sinemacının kolay kolay filmine koymayacağı türden bir tesadüf sonucu bile olsa , karşı binadaki iki kıza yolda rastladıklarında , ortaya neredeyse elle tutulur yoğunlukta bir gerilim çıkıyor .
Böyle anlarda , yönetmen Selim Evci'nin bir sinema duygusuna sahip olduğunu görebiliyoruz .
Ama maalesef bu gibi birkaç başarılı sahnede yakalanan sahici duygular , filmin bütününe sirayet etmiyor .
Filmin karakterleri kadar sinema dili de yapay , plastik .
Biri çıkıp , Selim Evci'nin ilişkilere dair anlatmaya çalıştığı şeylerle bu mesafeli biçimin örtüştüğünü söyleyebilir elbet .
Zaten yönetmenin amacı da bu .
Fakat Selin ve Mert gibi insanları biraz tanıyorsak , böyle davranıp böyle konuşmadıklarını da biliyoruz .
Gerçek hayattan , kanlı canlı insanlar yerine , plastik bir estetiğin arkasına sığınarak böyle yapay film karakterleri yaratmanın işin kolayına kaçmak olduğuna inanıyorum .
Selim Evci'nin filmi , ilk görücüye çıktığı andan beri , Nuri Bilge Ceylan ve Semih Kaplanoğlu gibi yönetmenlerin işlerine öykünmekle eleştirildi .
Ve bir de İtalyan sinemasının ustalarından Michelangelo Antonioni'ye tabii .
Ne kadar acımasız gözükürse gözüksün , yüksek oranda haklılık payı olan eleştiriler bunlar .
İki Çizgi , hem İklimler filmine hem de Antonioni sinemasına çok bariz paralellikler içeriyor .
Sanırım Antonioni referansları herkes tarafından memnuniyetle kabul edilebilirdi ama bunlara henüz çok yeni bir film olan İklimler ile benzerlikler eklenince , filmi bu şekilde kabul etmek güç bir hal alıyor .
Zaten çok mühim veya çok dolu bir şeyler anlatmazken , genç bir yönetmenin ilk filmi olan İki Çizgi'nin orijinal sinemasal öğeler içermiyor oluşu nasıl değerlendirildiğini ister istemez etkiliyor .
Selim Evci'nin , kimlere öykünürse öykünsün , ortaya teknik olarak temiz bir iş çıkardığını inkar edemeyiz .
Yer yer iyi mizansenler içeren , görüntü ve ses işçiliği düzgün bir film karşımızdaki .
Diyalogları çoğunlukla kitabi kalıyor ve Mert'i canlandıran Kaan Keskin'in oyunculuğu da senaryonun bu zaafını kapatacak cinsten değil .
Ancak Selin rolündeki Gülçin Şantırcıoğlu , üzerine düşeni layığıyla yerine getiriyor .
Netice itibarıyla önemli ve özgün bir film değil İki Çizgi .
Ama yönetmeni Selim Evci'nin , kendi üslubunu oturttuğu takdirde , ilerde daha iyi işler yapabileceğini belli ediyor .
