Öncelikle İngiliz yönetmen Sarah Gavron’ı böyle bir film çektiği için tebrik etmek lazım .
Tabii onunla birlikte senarist Abi Morgan’ı da .
Suffragatte kadın haklarını savunan anlamına geliyor , bizde de ‘Diren’ olarak çevrilmiş .
İnsan hakları , öznelinde de kadın haklarının yıllardır hep bir mücadele ve direnişi mecbur kıldığını düşünürsek , isim cuk diye oturuyor filme .
Sene olmuş 2015 hala kadın hakları ya da toplumsal cinsiyet tam anlamıyla oturmuş değilken , film bizi alıp 1900’lerin başlarına ve tarihin ilk feminist hareketini başlatan kadınların mücadelelerine götürüyor , iyi bir anlatım ve özdeşlik yaratma başarısıyla da bizi o mücadeleye ortak ediyor diyebiliriz .
Kadın mücadelesi hem erkeğe , hem de onun varlığını sürekli ezen sisteme karşı olmuştur her zaman , ( bunu da yaratan genelde erkekler olduğu için erkek egemen sistem diyebiliriz kısaca ) filmdeki mücadele noktası da bu anlamda şaşmıyor .
Şimdi her ne kadar modern görünse de İngiltere’de Kraliçe Victoria dönemi sonrasında kadınların bir hayli ezildiğini söylemek mümkün .
Süfrajet adıyla anılan bu ilk örgütün ortaya çıkışı , örgütlenme biçimi ve daha çok da Maud Watts’ın hayatı hikayeye öncülük eden .
Kadınların mücadele biçimi kendilerini , yaşam ve çalışma koşullarını anlatmakla başlıyor önce .
Yani seçme ve seçilme hakkını önce sakince yani barışçıl bir çerçevede talep ediyorlar etraflarını kuşatan sistem erkeklerinden .
Karşılığında ret ve şiddetle karşılaştıkları noktada eylemin şekli de , bakış açısı da değişiyor .
Film Carey Mulligan’ın başarıyla canlandırdığı Maud karakterinin izinde ‘hakkını arayan’ kadının toplumsal olarak yalnızlaşan ama yoldaşlarıyla birlikte güçlenen mücadelesine odaklanıyor .
Ama işte haklı da olsa her mücadelede verilen bedel !
Maud küçük yaşta kaybettiği annesi gibi çamaşırhanede çalışan , vücudunda yanıklar olan ve kendisini tekrarlı hayatının tek neşesi olan küçük oğluna adamış bir anne .
Vitrinine hayranlıkla baktığı mağazanın camında patlayan taşlar onu kendisine getirir , kadının hayatla mücadele noktasının başka yolları olduğunu da algılar ve büyülenmiş bir biçimde bu kadın hareketin içinde yer alır .
Ama erkeklerin ve sistemin ‘rayına oturttuğu’ hayatta hak talep etmek suçtur ve ağır cezaları vardır .
Maud ve mücadele arkadaşları her şeye göze alıp büyük fedakarlıklarda bulunuyor .
Mesela filmin en can alıcı sahnelerinden çocuğuna adını söylete söylete ve gözyaşlarıyla ayrı kalmak !
Kocanın , diğer kadınların , komşularının ve hatta ülkenin seni anlamadığı bir evrende şimdisi ve sonrası için mücadele etmek !
Bu tarz mücadelelerin en etkili yanı da hep sonrasına bırakılan miras !
O kadınlara çok şey borçlu olduğunu düşünüyor insan filmi izlerken .
Her daim ilham alınması gereken bir güçlülük ortaya koyuyor , bırakılan mirasa biraz daha fazla sahip çıkma azmi yaratıyor !
Filmin iki önemli noktası mevcut .
Birisi Maud’u bu oluşuma çeken öncü kadınların konumu .
Mevki olarak daha üst noktada olan kadınların yarattığı farkındalığın işçi sınıfına taşınması ve gerçek kahramanlarını yaratması .
Maud bu anlamda mücadelenin özü oluyor , sivriliyor yani kazandıkları ve kaybettikleriyle işçi sınıfını temsil ediyor .
Meryl Streep’in canlandırdığı Pankhurst ve Helena Bonham Carter’ın hayat verdiği Edith Ellynn hareketi başlatan orta ve üst sınıfa mensup kadınlar .
İki tarafında birbirine duyduğu ihtiyacı çok güzel özetleyen film sonunda da ölümün soğuk ve gerçekçi yüzüyle baş başa bırakıyor bizi .
Yani sonunda zafer çığlıkları attırmıyor , yolun ve mücadelenin hep devam ettiğini hatırlatmak ister gibi .
Bir yandan da mücadelelerine farkındalık katmak için kendisini feda eden yoldaşları Emily Wilding Davison ve ona verilen sözün büyüklüğü var karşımızda .
Filmin içinde geçtiği gibi kadınların bu mücadelede bir ‘şehitleri’ oluyor .
Hem davayı sahiplenen kadınların sayısı artıyor hem de mücadele azmi !
Filmin jeneriği akarken kronolojik sıraya göre kadınlara seçme ve seçilme hakkı veren ülkeleri görüyoruz , birçok Avrupa ülkesi kadınların bu isteklerine çok geç cevap veriyor , Suudi Arabistan ise bir ay önce bu hakkı verdi kadınlara .
Kim veriyor , neye göre veriyor , kadına nasıl bir gözle bakılıyor gibi sorular da uzar gider peşinden ama Diren amacına ulaşmış bir film .
Dünyanın her yerinde yaşanan bir kadın mücadelesini hem azimle yoğurarak , hem yücelterek hem de büyük bir alçak gönüllükle , yenilgilere ve kimi zaman umutsuzluğa varan bir anlatımla veriyor ama hepsinde de kadının bitmeyen gücünü ön planda tutarak yapıyor bunu ! twitter . com / BanuBozdemir
