Sinemacılarımızın cesur olduğu söylenemez .
70'lerde Don Kişot misali yel değirmenlerine saldıran Yılmaz Güney ve ondan etkilenen bir avuç sinema insanını saymazsak güncel meselelerden ısrarla uzak duran ve 80'lerdeki kadın filmleri gibi , olmayan dertleri aktardığını zanneden bir tayfanın cılız çığlıklarından fazlası yoktur .
12 Eylül ' ün , üzerinden 30 yıl geçtikten sonra ancak deşilebilmesinden de bellidir bu .
Oysa sinemanın eğlendirmekten başka amaçları ve gücü vardır .
Ne yazık ki bu güç çoğu zaman kamuoyunu provoke etmek ve yönetmek için kullanılır .
Neyse ki bu defa amaç farklı ve samimi .
Yapımcılığını bir Türk , Alman ortaklığı olan Film Fabrik'in üstlendiği , yönetmenliğini ise TV'ye yaptığı işlerle tanınan Ben Verbong'un üstlendiği Takiye / Allah'ın Yolunda , öncelikle çok doğru bir zamanlamaya sahip .
Bir nevi " uyandırma ve bilgilendirme servisi " olma amacı güden film , finale doğru kişisel bir intikam alma çabasına dönüşüp politik gücünü ve ciddiyetini kaybediyor olsa da , çıkış noktasında çok doğru sorular soran ve inancın sömürülüşünün nerelere kadar gidebileceğini gösteren özel bir yapım .
Bu noktada , geçtiğimiz yıllarda izlediğimiz Takva ile benzerlikler taşıyor .
Fakat Takva'nın başına gelenin bu filmin başına da geleceğinden korkarım .
Takva , inancı değil inancın sömürülmesini eleştirirken kasıtlı bir şekilde yapılan kirli bilgilendirme ile farklı bir anlam yüklenmişti .
İslamcı sinema yazarı olarak bilinen Ali Murat Güven'in filmin asıl mesajını açıklamaktaki canhıraş çabası ise neredeyse camiadan dışlanmasına yol açacak kadar ciddi ve olumsuz bir tepkiyle karşılanmıştı .
Bu da köşeye sıkıştıklarında , din baronlarının her şeye rağmen nüfuzlarını korumakta ne kadar güçlü olabileceğinin güzel bir ispatıydı sanırım .
Takiye , ısrarla üstü örtülmeye çalışılan , başka bir ülkede olsa hükümetler götürecek olan İslami holding rezaletini , abartılı bir dramatizasyonla kurgulamış olsa da , gösterilen acı hala canlar yakıp , yuvalar yıkıyor .
Film tam bu noktada , Kurtlar Vadisi Irak'ın milliyetçi bünyelere yaptığına benzer bir şekilde , toplumun ihtiyaç duyduğu katarsisi sağlamak niyetinde .
Aslında son derece başarılı bir kurguya ve sarkmayan bir tempoya sahip filmin en büyük kusuru sonradan yapılan dublajın oldukça sırıtıyor olması .
Buna Ali Sürmeli , Özay Fecht , Rutkay Aziz gibi eski ustaların yanında acemileşen bazı oyunculuklar da eklenince film gücünden ve kalitesinden bir miktar kaybediyor .
Ayrıca filme getirilen 13 yaş sınırlaması ve komedi filminden başka bir şey seyretmeyi unutan seyircinin ilgisizliği de eklenince , keşke Ben Verbong popüler sinema yapmak adına bu kadar çabalayacağına , aksiyondan tamamen vazgeçip baştaki politik ve doğru tavrı sürdüren bir film yapsaydı diye düşünüyor insan .
Filmin boğazımı düğümleyen sahnesi ise ustam diyebileceğim sinema yazarı Ali Murat Güven'in de işaretlediği an olan , Özay Fecht'in oynadığı Anne karakteri ile oğlu Metin arasında geçen diyalog .
Onun yazısından aktaralım ; Metin , ailesinin bütün üyelerinin ortaklaşa biriktirdiği 25.0 Euro'yu , Jimpa Holding'e yatırmak üzere annesinden teslim alırken , " Allah'ın izniyle en doğrusunu yapıyoruz " der. Annesinin ona verdiği cevap ise bütün bu öykünün nefis bir özeti niteliğindedir : " Bana kalırsa , bu işin Allah'la hiç bir ilgisi yok be oğlum . "
Takiye , gişede yalnız bırakılmaması gereken bir çaba .
Sinemada asla görülmeyecek kadar pespaye işlere , sırf gülme ihtiyacını gidermek için bilet alıp giren seyircinin artık bu kaçış sevdasından sıyrılıp , tüm zaaflarına karşın bizi gerçekten ilgilendiren sorunlardan bahseden bu filme gereken ilgiyi göstereceğini umutsuzca dilemekteyim .
