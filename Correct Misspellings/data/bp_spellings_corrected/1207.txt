Dünyada herkesin sevgilisi ve herkesin prensesi olabilmiş tek bir kraliyet ailesi mensubu var olagelmiştir : Leydi Di !
Başka hiçbir asilzadeye nasip olmamış bir sevgi seli ; İslam aleminin en tuhaf ve karmaşık diyarı Pakistan’ın çorak topraklarından ıslak ve huzursuz anglosaxon köylerine ; Bavyera’nın işçisinden Ankara’nın memuruna , İngiliz kontundan bilmem nerenin kontesine Lady Diana’ya gönlünü kaptırmamış insan hemen hemen yoktur doksanlı yıllar ve öncesinde …
Yüzünde her daim var olan o “aman hata yapmamalıyım” görüntüsü ve bunun yarattığı kırılganlık , hal ve hareketlerinde hep kendini gösteren o mahcubiyet duygusu ve onun yansıttığı duyarlılık halleri ; ah Lady Diana , ne güzel bir prensestin sen !
Öncelikle başıma bir şey gelmeyecekse öznel fikrimi dallandırıp budaklandırmadan haykırmak istiyorum : Başrolleri paylaşan ve Prenses Diana’yı canlandıran Naomi Watts ile Dr .
Hasnat Khan’ı oynayan Naveen Andrews’i – karakterlere gerçekçilik ruhu aşılayabilmeleri açısından - hiç ama hiç beğenmedim . Watts abartılı oyunculuk tekniğiyle belki korku filmleri , gerilim filmleri , serüven filmleri için biçilmiş kaftan olabilir ve fakat bakışları dahi bir kelebeğin kanat çırpması kadar hassas olması gereken Lady Diana’nın sinsi ve sert çehreli Watts tarafından canlandırılması ne kadar doğruydu ?
Öte yandan Lost’un “çukulata renkli” karakteri Sayid rolüyle hafızalara kazının Naveen Andrews , her ne kadar iyi niyet taşısa da filmde bir karikatür gibi durmaktan kurtulamıyor .
Zira bohem bir hayat tarzı yaşamaya teşne , uyumsuz doktor Khan filmde resmedildiği şekliyle aslında gıcık birisidir .
Dolayısıyla sigara içmeyen ve sevmeyen sevgilisinin yüzüne duman üfleyen , sesini sık sık yükselten , kaba saba davranmaktan pek de geriye kalmayan ve o bilindik “doktor egosu” , yani şu “tanrı - oyuncusu” haleti ruhiyesini hiç kaybetmeyen , küstah bir adamın beyazperdeye yansıtılması amaçlanmıştır ama heyhat ; Naveen Andrews henüz bu tip roller için rüşdünü ispatlayacak seviyeye gelmemiştir .
Filmin dramatik yapısı başarıyla kurgulansa da , 1997’de kaybettiğimiz Diana’nın “şüpheli” ölümüne dair devlet ya da kraliyet etkisine hiç değinmeyen film , paparazzilerin olaydaki sorumluluğuna dair de neredeyse hiçbir yorum getirmiyor .
Filmin bir diğer eksikli yanı ise Dodi Al - Fayed’in neredeyse bir figüran kadar yüzeysel yansıtılması .
Tamam ; kalp cerrahı Dr .
Hasnat ile gizemli bir ilişkisi vardır ve yönetmenin bir tercihi olarak beyazperde’de daha fazla üzerinde durulacak konu olarak da Diana - Hasnat ilişkisine odaklanmak uygun görülmüştür ve fakat biliyoruz ki Fayed öyle kolayca görmezden gelinebilecek bir figür değildi gerçek hayatta .
Ancak yine de yönetmen Oliver Hirschbiegel’e haksızlık etme niyetinde değilim zira Diana adlı bu filmin dramatik yapısının –her ne kadar kast seçimine itiraz etsem de - ustalıkla ele alındığını söylemek durumundayım .
Bununla birlikte film , yakın dünya tarihine damgasını vurmuş , özellikle Britanya halklarına mal olmuş bir asilzade kadının çelişkilerle dolu hayatının günümüz sinema izleyicisine aktarılması bağlamında ilgiyi hak ediyor .
Zenginliklerle ve şatafatla dahi dolu bir hayatın içine sürüklenmiş olsa da , genç bir kadının aslında tek gerçek ihtiyacının sevmek ve sevilmek olduğunu ve aşkın gücünün prenses ya da kibritçi kız üzerindeki etkisinin hep aynı olduğunu sinemaseverlere gösteriyor .
Twitter . com / atlantisliadam
