Her yazımda mutlaka bahsederim , icadından bu yana 100 yıldan fazla süre geçmiş ve kitlenin bağrına bastığı bir sanat / eğlence formu olan sinemada yeni bir şeyler denemek zor , imkansız değil ama zor !
Söz konusu olan bir tür filmiyse zorluk derecesi yükseliyor .
Bu hafta gösterime giren Katliam Günü  ( The Windmill Massacre ) filminin de duvarları yıkmak , aşmak gibi bir amacı yok .
Keşke yönetmeninin , Amsterdam , günah şehri , yel değirmeni gibi bazı “turistik” anahtar kelimeler üzerinden üretilmiş gibi duran ama hiç fena olmayan senaryosunu altlık yapıp şiddet seviyesi yüksek katliam sahnelerine spot tutmaktan başka bir derdi olsaydı .
Katliam Günü , türü aşmak şöyle dursun , duvarın dibine kilim açıp piknik yapan filmlerden biri sadece .
Olayımız ne ; bir grup turist ki girişte bu arkadaşların gayet sıradan tipler olduğunu düşünüyoruz , hep birlikte bir tura çıkıyor , o arada küçük tanışmalar - kaynaşmalar yaşanıyor .
Akabinde tur otobüsü bozulduktan sonra bir yel değirmenine sığınıyorlar ve orada anlıyoruz ki her biri geçmişinde “hesaplaşılmamış” ve affedilemeyecek günahlar barındıran zavallı ruhlarmış .
İşte bu noktada 80’ler slasherlarından çıkıp gelmiş olan kötücül karakterimiz devreye giriyor ve her günahkâr için ayrı bir günah çıkarma seansı düzenliyor .
Filmin kötüsü , size günahınızı yeniden yaşayacağınız bir vizyon yaratıyor ve o günahın bedelini uygun şekilde ödetiyor .
Göze göz , dişe diş , kalın bağırsaka kalın bağırsak …
Elbette burada “teşekkürler Peder” diyebileceğiniz bir durum yok çünkü bu arınma seansından sonra günahkârdan geriye pek bir şey kalmıyor .
Az önce de yazdığım gibi filmin asıl seyirlik yerleri de bu kısımlar ama hepsinde aynı başarım yok .
Kalp cerrahının katledilişi tam bir gore festivaline dönüşürken diş macunu modeli kızımızın başına gelenleri izlemek sıkıntı veriyor . ( sakın bunları izlemekten zevk alıyor musunuz diye sorup bana 10 sayfalık bir “neden korku filmi izliyoruz” yazısı yazdırmayın ! ) Katliam Günü , çok sevdiğim Nazi korkusu Frankenstein’s Army’nin yapımcısı da olan Hollandalı sinemacı Nick Jongerius’un ilk uzun metrajı .
Yönetmenin Amsterdam’ın ününe bir itirazı yok ve bunu pek turistik bir amaçla kullanmadığı da ortada ama Katliam Günü , Hostel ya da Turistas kadar turist düşmanı bir film değil .
Amaç etkileyici birkaç katliam sekansı ile filmin şiddet seviyesini yukarıda tutarak dünya çapındaki fantastik film festivallerini dolanmak gibi görünüyor .
Biraz gecikmiş bir şekilde yaz vizyonuna girdiğine göre de yapımcı amacına ulaşmış demektir .
Filmin , Rondo Hatton Klasik Korku Ödülleri organizasyonunda “en iyi bağımsız film” dalında bir adaylığı var .
Ama işte sıkıntı da yine burada …
İlk katliam sekansına kadar ne olup bitiyor diye merak ederken bundan sonrasında sadece , “bir sonrakinin günahı ne ve bakalım onun ölümü ne şekilde olacak” meselesinden ibaret bir seyirliğe dönüşüyor .
Yönetmenin unuttuğu , tüm o eski iyi korku filmlerinin gerçek bir hikayesi vardır !
Otursun bir kez daha Halloween , Elm Sokağı , 13. Cuma falan izlesin .
Uzun lafın kısası ; Katliam günü ortalama bir film , türün meraklısı seyircilere hikâye tarafında bir ödül yok ama onlar şiddet sekanslarını seveceklerdir .
Geri kalanı için de sıcak yaz gününde klimalı bir salonda film izleme keyfi yaşatabilir .
Genç sevgililer birlikte izlediklerinde , erkek tarafına sevdiceğinin elini tutup onu sakinleştirme fırsatı yaratabilecek birkaç sekans mevcut .
Nihayetinde , CGI efektlerle dolu bir film değil , hepsi aynı kalitede olmasa da el emeği göz nuru plastik makyajlar ve bol bol iç organ göreceksiniz .
Filmin başka da bir önemi yok .
İyi seyirler … murattolga@otekisinema.com
