Milos Forman , özellikle biyografi türünde verdiği örneklerle takdirimizi kazanmış bir yönetmen .
Mozart'ın hayat hikayesini anlattığı Amedeus ve Andy Kaufmann'ın yaşamını beyazperdeye aktardığı Aydaki Adam ilk akla gelen örnekler .
Son filmi Aydaki Adam'ın üzerinden 7 yıl geçtikten sonra Goya'nın Hayaletleri ile yeni bir biyografi filmi daha çektiğini düşündük Forman'ın .
" Düşündük " diyorum , zira film ünlü İspanyol ressam Goya'nın adından alıyor yükünü .
Ama gelin görün ki karşımızdaki film tam anlamıyla bir biyografi filmi değil !
Daha doğrusu film tek başına Goya'yı konu alan bir film değil .
Derdi daha çok Goya'nın yaşadığı dönem İspanya'sını ve bu dönem üzerinden insanlık ahvallerini anlatmak .
Bunu , merkezine aldığı farklı karakterler üzerinden bize aktarıyor .
Yani Goya aslında filmin ana karakteri değil .
Hatta diğer karakterlerin yanında ilgi çekiciliği çok arka planda kalıyor .
Bu tercihi yönetmenin bilinçli olarak yaptığını film ilerledikçe daha iyi anlıyorsunuz .
Film insanlık tarihinin en utanç verici sayfalarından birisini oluşturan engizisyon İspanya'sını anlatıyor .
Gerek kararları , gerek siyasi ve dini erki nedeniyle adından çok bahsettiren İspanyol engizisyonu nedeniyle , 18.yüzyıl Avrupa'sının en geri kalmış ülkesi olan İspanya'da dinin insan yaşamına nasıl biçim verdiğini izliyoruz .
Dönemin aydınlanma hareketlerine sırtını dönen ülkede yaşayan bir sanatçı , gizemli ve kurnaz bir rahip , Goya'nın güzeller güzeli ilham perisi olan genç bir kadının yaşamları üzerinden karanlık bir döneme tanıklık ediyoruz .
Film basit bir biyografik eser gibi yansıtılmamakla birlikte , engizisyonu da didaktik biçimde tanımlama kolaylığına kaçmıyor .
Yaşadığı dönemde resim sanatında büyük yankı uyandırmış olan Goya , engizisyonun cehenneme çevirdiği hayatların da en büyük tanıklarından biriydi .
Ama beklendiği gibi ünlü ressamın tanık olduğu tarihsel olaylar , ressamın psikolojisi merkeze alarak incelenmiyor .
Goya resimleri ve sanatıyla bir nevi gazeteci gibi , İspanya'nın kanlı dönemini , vicdanları sızlatan insan acılarını yansıtıyor .
Devlet işleyişine , dini baskı ile oluşan toplumsal buhranlara , kişiler özelinde çaresizliğe , ölüme ve acıya dek tüm durumlar işleniyor .
Bu , filmi klasik bir dönem filmi olarak değerlendirmememizi gerektiriyor .
Alışıldık bir biyografik anlatımı tercih etmeyen yönetmen , bu tutumunu yansıttığı dönem üzerinde de sürdürüyor .
Filmin tematik anlayışı ve ilerleyişi , görselliğiyle de denge kuruyor .
Film sinema eseri olarak yetkin bir yapım .
Gerek anlatımıyla , gerek görselliği ile büyüleyici bir etkisi var .
İçerik konusunda da Forman'ın önemli müdahalelerini görüyoruz .
Acılar ve işkencelerle geçmiş bir dönemi anlatmak için tanınmış bir sanatçıyı kullanmayı seçerek , daha önce defalarca işlenmiş ve basmakalıp hale gelmiş Yahudilik kavramını farklı bir şekilde anlatmaya çalışıyor .
Kendisi de Yahudi olan ve daha önce bunun üzerinde pek durmayan Forman'ın böyle bir tercihi yapmış olması da ilginç tabii .
Filmi iki bölüme ayırabiliriz .
Güçlü bir rahip tarafından , toplumsal değerlere aykırı davranışla suçlanan ve büyük bir skandal yaratan Ines'in engizisyona girmesi ve çıkamaması sürecinde yaşananlar ilk bölümü oluşturuyor .
İşkenceler , acılar içersinde geçen 20 koca yılın ardından İspanya Kraliyet ailesi ve engizisyon , Napolyon'un baskınıyla paramparça olunca , Ines de pek çok mahkum gibi serbest kalıyor .
Film bu noktadan itibaren ikinci devreye başlıyor .
Zorlukların ve güçlü inançların adamı rahip Lorenzo'nun değişimi de bu iki devreyle birlikte gerçekleşiyor .
Aynı zamanda Goya'nın sağırlaşması da .
Yani karakterlerin yaşamlarındaki büyük değişimler planlanmış bir şekilde , birbirine paralel olarak , ikinci devre diye tanımladığımız süreçte gerçekleşiyor .
Filmin ikinci yarısında karakterlerde gördüğümüz olumsuz değişimlerle birlikte zaman zaman koyu bir melodram tadı da almaya başlıyorsunuz .
Engizisyonun katılığı , acımasızlığı , insafsızlığını izlerken , bir yandan da tuhaf bir yumuşaklığı da fark ediyorsunuz .
O da insanların işkencelere maruz kalırken , çektikleri büyük acıdan kurtulmak için sadece karşısındaki insana duymak istediği şeyleri itiraf ederek bu acıdan kurtulabilmesi .
Bu kadar basit aslında her şey !
İtiraf et ve kurtul !
Basit ve ucuz bir suçlama karşısında , kısa bir itirafla kurtulması mümkün olan genç bir kadının gururlu duruşunun karşısında , bir rahibin kısa süreli bir işkence karşısında hemen çözüldüğünü görmek , ardından aynı insanın farklı bir düşünce yapısına sahip olmasıyla acıyı ölene dek göğüslediğini görmek oldukça anlamlı .
Bir yanda dogmaları savunurken uygulanan işkence karşısında sergilenen yanar dönerlik , öte yanda kabuk değiştirip yaşayarak benimsenmiş ve savunulmuş değerlerin inkarı için yapılan baskılar karşısındaki erdemli duruş .
Dönem filmlerinin bazı kişilerde olumsuz düşünceler yarattığı bir gerçek .
Bunun nedeni , gerçekleri yansıtmak yolunda es geçtikleri insan hikayeleri ve dramatik olanın ağırlıklı olarak toplum panoramasına dayalı olması şüphesiz .
Ama Goya'nın Hayaletleri bu anlamda farklı bir film .
Geçtiği dönemi hantal mesajlar vermek için gözümüze sokmuyor ve ölçülü bir dekor gibi kullanıyor .
Javier Bardem , Natalie Portman ve Stellan Skarsgarg gibi ayrı coğrafyalardan çıkma üç başarılı oyuncunun uyumlu oyunculukları da , film öncesi oluşan merakımızı fazlasıyla gideriyor .
