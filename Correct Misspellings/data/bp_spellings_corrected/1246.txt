Hem yönetmen ( Erhan Kozan ) hem senarist ( Sertan Telli ) açısından bir ilk film olma özelliğini taşıyan Çakal , yaratıcı ekibinden ziyade , göz dolduran oyuncu kadrosu ile bu haftanın yerli filmleri arasından sıyrılan bir yapım .
Filmin adıyla , başrol oyuncusu İsmail Hacıoğlu arasında daha afişten bir bağ yaratarak seyirciyi selamlayan Çakal'ı , aksiyon - dram kıskacı dışında , bilindik bir kategoriye oturtmak zor .
Filmin hikayesine bakacak olursak , bir büyüme hikayesi deseniz değil , karakterin kendini gerçekleştirmesi deseniz , o da değil ; ama bir nevi iç yolculuk - iç hesaplaşma arası , biraz ' akıntı nereye götürürse ' şeklinde atılan adımlarla yeni bir hayata başlangıç yapma niyeti .
Fakat bu başlangıcın ' taptaze ' olmadığı da açık .
Zira Hacıoğlu'nun canlandırdığı Akın karakteri de bunun farkında .
Akın çocukluğundan beri ahşap oyma atölyesinde , ustasının yanında çalışan genç bir delikanlıdır .
İstanbul sur dibinde , ( alt gelir grubuna ait olduğunun izlerini taşıyan ) sıradan hayatını sürdürürken , hastaneden annesinin ölüm haberi gelir .
Akın'ı sürdürdüğü ' dürüst ' hayata bağlayan tek tutanak da gittikten sonra , karakterimiz için kırılma noktası gelir çatar .
Bu noktadan sonra iyi - kötü bir karar verip , kendisine sunulan teklifle başka bir dünyaya doğru ilerler .
Hikayenin kuruluşu bu noktaya kadar mantıklıyken , maalesef senaryo Akın'ın yaşadığı ciddi kırılmayı seyirciye tam anlamıyla geçirebilecek kadar yan hikayelerden beslenmiş değil .
Her şeyi silip , mafyaya katılma kararı veren bir insanın yaşadığı bu geçiş süreci , ağırlıklı olarak karakterin iç sesine yedirilmiş ya da yüklenmiş .
Babasına neden bu kadar öfkeli , neden bu kadar nefret dolu ya da yarı - babası olan ustasına ihanet edebilecek noktaya onu getiren nedir ?
Bütün film boyunca tek bir zaman dilimi içerisinde seyrettiğimiz , tek bir Akın var .
Dolayısıyla o , hayatına dair ne söylerse inanmak zorundayız .
Senaryo bu anlamda seyircinin karakterle özdeşlemesini sağlayacak ya da karakterin ruh halini destekleyecek verilerden yoksun .
Hal böyle olunca da , Hacıoğlu'nun psikopatlığı bir kostüm gibi giydiği oyunculuğu , Akın'ı ' sahici ' kılmaya yetmiyor .
Oyunculuk başarılı , ama açıkçası Hacıoğlu'nun Başka Semtin Çocukları filminde canlandırdığı Veysel karakteri , seyirci olarak benim daha çok içime işleyen , gönlümde yer eden bir performanstı .
Öte yandan , Fahrettin Abi rolündeki Uğur Polat'ın ve mafyaların mafyası Celayir Abi rolündeki Erkan Can'ın oyunculukları bir kez daha şapka çıkartılacak cinsten .
Genç sinemaya ve yeni nesle destek tam olsa da , filmin kimin sırtında yükseldiği de oldukça açık .
Diğer yandan , bir ilk filmde göze hoş gelen , deneysel sahneler mevcut film içerisinde .
Özellikle , Nuran Usta'nın ( Cüneyt Türel ) atölyesinde rakı içtiği sahne ve Akın'ın bardaki insanların içini okuduğu sahne , çok estetik biçimde kotarılmış .
Çakal , teknik olarak en yüksek puanı belki de " görüntü yönetmenliği " açısından alacak .
Zira filmin " kara film " e çalan karanlık dokusu , ilk plandan sona kadar hiç bozmadan , sıçrayışlar yapmadan devam ediyor .
Filmin , her sahnenin atmosferine sinen belli bir rengi var ki seyirciyi farkında olmadan hikayenin akışına bağlamayı da başarıyor .
Bu anlamda , bazı sahneler Serdar Akar'ın Gemide ve David Cronenberg'in Şark Vaatleri filmlerini andırıyor .
Sonuç olarak 17 Aralık haftası vizyona giren filmler nicelik açısından bolluk gösterse de , kantarın nitelik kefesi aynı oranda ağır basmıyor .
Çakal vizyona giren diğer yerli yapımlar arasında , oyuncu kadrosu ve başarılı görüntüleri açısından bir çizgi yukarıda , ama vaat edilen güçlü dramatik örgüden yoksun bir şekilde beyazperdedeki yerini alıyor .
Artıların eksileri dengelemeye çalıştığı her Türk filminde olduğu gibi beğenip beğenmemek seyircinin beklenti düzeyine kalmış .
Yerli mafya draması seyretmek isteyenlere hoş bir seçenek olabilir .
Duygu Kocabaylıoğlu
