“Shaun of the Dead” , “Hot Fuzz” ve “Scott Pilgrim vs. the World” gibi , kendine has tarzı bulunan komediler çeken ve son olarak , 2017 yılında Baby Driver filmiyle karşımıza çıkan yaratıcı yönetmen Edgar Wright , dört yıl aradan sonra Last Night in Soho filmiyle sinemalardaki yerini aldı .
Thomasin Mckenzie , Anya Taylor - Joy , Matt Smith ,  Diana Rigg ve Terrence Stamp’in başrolde olduğu film , yönetmenin 60’lı yıllara olan aşkının da bir tezahürü .
Filmde , hevesli bir moda tasarımcısının , 60’lı yıllara yaptığı gizemli bir yolculuğun , daha sonra karanlık bir geçmişi ortaya çıkarması ve bu geçmişin , kendisine musallat olması sürecini izliyoruz .
Film , prömiyerini Venedik’te yaptı ve şimdi , geniş bir vizyonla sinemalara uğruyor .
Film , McKenzie’nin canlandırdığı , Eloise karakterinin dansıyla başlıyor .
Gazeteden yapılmış zekice bir kostüm , 60’lı yılların hit şarkılarından biri ve yine o döneme ait harika detaylar .
Bir de Eloise’in kaybettiği annesiyle devam etmekte olan ilişkisi !
Aslında izleyeceklerimizin harika bir özeti : Moda tasarımcısı olma hayalleri kuran genç bir kadın , bolca 60’lı yıllar güzellemesi ve psikolojik yükler .
Filmin , en önemli unsurlarından ve son yarım saate kadar en etkili özelliklerinden biri bu olguları da içine alan nostalji duygusu . Wright , Giallo soslu , Lynchvari bir atmosfere kayana kadar film 60’lı yıllara yazılmış bir aşk mektubu gibi .
Karakterler üzerinden sürekli bir övme hali , atmosfer aracılığıyla yaşatılan yoğun hisler ve elbette , müziklerin gücüyle yoğrulan , hiç yaşanmamış olana dair duyulan bir özlem … Wright dahil , hangimiz o çok sevdiğimiz yıllara gitmek , o ruhu koklamak ve sevdiği birkaç ünlü isimle sohbet etmek istemez ki ?
Hiç yaşamadığımız ama fırsat verilse heyecanla içinde olmak isteyeceğimiz bir dönem hepimizin zihninde / gönlünde muhakkak vardır ve artık Wright’ın , 60’lar Londra’sında yaşamak isteyeceğini kesinlikle biliyoruz .
Hikayenin ortalarına doğru , Eloise , kendisinden yıllar önce yaşamış olan Sandie ile tanışır .
Sandie , onun rüyalarını süsler , ona ilham verir , baştan çıkarır ama sonunda onun en büyük kabuslarının baş kahramanı olur .
Sandie , onun için artık her şeydir .
Tutkuyla bağlanmak ve kaçıp kurtulmak arasında mekik dokuduğu kahramanıdır .
İki kadının yükselişi ve düşüşü paralel bir şekilde karşımıza çıkar ve bu anlatı , Wright’ın ustalığıyla biçimsel olarak da karşımızdadır .
Bu noktaya kadar , izleyici muhtemelen yılın en iyi filmini izlediğini düşünecektir ve hem biçim , hem içerik olarak kusursuza yakın bir iş sinema tutkumuzu alevlendirir ama final yaklaştıkça hem senaryonun hantallaşması , hem kendini tekrar etmeye başlaması ve bir de bunların üzerine finalde yer alan öğrenci filmi tadındaki sürprizler , filmin güç kaybetmesine neden oluyor .
20 yıl önce olsa belki “kurtarabilecek” final , gerek tahmin edilebilirliği , gerekse klişe oluşuyla kötü bir tat bırakıyor .
Ancak , başta kurulan atmosfer ve hikaye o kadar güçlü ki sonuç hanesine yine sağlam bir iş kalıyor ve kesinlikle sinemada deneyimlenmesi gereken bir film olarak önermeyi gerektirecek etkiyi bırakmayı başarıyor .
Zaten , o yanlış tercihler olmasaydı , muhtemel bir başyapıtla karşı karşıya kalırdık .
Filmin güçlü yanı olarak bahsettiğim biçimsel başarının altında giallo filmlerinin estetiği ve anlatımı , Lynch filmlerinin tekinsizliği ve gerilimi yatıyor .
Görsel - işitsel anlamda kusursuza yakın bir iş , bu özelliklerle birleşiyor ve etki gücü her sahnede büyüleyici bir hal alıyor .
Kurgu ve müzik kullanımı da başarıyla kotarılınca , film gücüne güç katıyor . Wright , McKenzie ve Taylor - Joy’a başrolleri vermiş ve ikisi de harikulade performanslar sergiliyorlar . ‘Rolleri için daha iyi isim bulmak güç’ dedirtecek kadar başarılılar ama daha da önemlisi , Wright , 60’lı yıllara olan aşkını , o dönemde en iyi yıllarını geçiren üç oyuncuya önemli roller vererek yapıyor : Diana Rigg , Terence Stamp ve Rita Tushingham …
Bu oyuncularla birlikte 60’lar güzellemesi de iyice yerine oturmuş oluyor .
Işık kullanımı ve şiddet sahnelerinin esetetiği de Argento ya da Bava filmlerini andıracak şekilde kurulunca tadından yenmez bir hal alıyor .
Kısacası , biçimsel anlamda , içerik düşüşüne rağmen ortada bir şaheser var .
Film , Repulsion ve Don’t Look Now gibi filmlere yapılan göndermelerle sürüyor ve final , şaşırtıcı bir şekilde , sürpriz zorlamasına kurban ediliyor .
Hem de bir değil , iki tane …
Kaldı ki finalden önceki anlarda da hikayenin gücü gittikçe kayboluyor ve karakterin yaşadıkları üzerinden fazlaca tekrara düşmeye başlıyor .
Tüm bunlara rağmen , film yılın iyileri arasındaki yerini alacaktır .
Tekrar tekrar söylemek gerekirse , bu filmi ve biçimsel harikalığını sinemada deneyimlemek en doğrusu olacaktır .
Eğer iflah olmaz bir nostalji bağımlısıysanız ve 60’lar dönemine özel bir ilginiz varsa , herkesten biraz daha fazla keyif almanız ve eve döndüğünüzde arşivin nadide eserlerinden bazılarını dinlemeniz muhtemel .
