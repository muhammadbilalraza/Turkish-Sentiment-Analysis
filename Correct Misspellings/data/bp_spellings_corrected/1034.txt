Seveni kadar sevmeyeni de var ; ancak Seth MacFarlane'nin mizahın geleceği açısından parlak bir umut bahşettiği su götürmez .
Sadece dünyayı kasıp kavuran Family Guy ya da American Dad ! gibi dizileriyle değil ; özellikle geçtiğimiz dönemde moderasyonunu üstlendiği ‘Roast of Charlie Sheen ' gibi komedi açısından ‘cesur ' bir kanadı temsil eden işleriyle de oldukça önemli mevzulara el attı kendisi .
Kendi ülkesinin artık işlemeyen tüm çarklarını kendince ele alan mizahi tavrı ve arı kovanına tekme atmaktan çekinmeyen ‘sivri - dil ' tabanlı cesareti ile bir süre ‘dahi ve cesur - yürekli çocuk ' olarak takdir gören MacFarlane özellikle Family Guy'ın yoğun bir şekilde tekerrürlere gark olması nedeniyle bir süredir eleştiri oklarının hedefi olmuştu .
Bu nedenle bu hafta ülkemizde ‘biraz ' gecikmeli olarak gösterime giren Ayı Teddy ( Ted ) ' nin MacFarlane'nin geleceği açısından mühim ipuçları verdiğini söylemek gerekiyor .
Filmin yazarı ve yönetmeni olan MacFarlane'nin mizahını sunabilmesi için –daha önceki işlerinden de bilindiği üzere - bir konseptten daha fazlasına ihtiyaç duymadığı aşikâr .
Ayı Teddy de tıpkı kendisinin diğer mahsulleri gibi yazılmış bir öyküden ziyade yazılmış karakterler üzerinden harekete geçiyor .
Family Guy'da Brian , Stewie ya da Peter gibi karakterlerin tek bir vücuda indirgenmiş halini " Ayı Teddy " nin başkarakteri olan küçük peluş oyuncağımızda görebiliyoruz .
Küçük bir çocuğun bir Noel dileği sonucu canlanan ve ‘oyuncak ' kökenini unutup her birimizden daha çok insan olan " Ayı Teddy " , MacFarlane'nin tipik dinamiklerini uyarlaması için biçilmiş kaftan .
Neredeyse bir ‘Pazar sabahı filmi ' kıvamında çocuklara yönelik bir hikayeymiş gibi başlayan ve zamanla Seth Rogen–Judd Apatow biçimciliğini de anımsatan bir ‘ot komedisi'ne evrilen filmin en temel problemi ise , Seth MacFarlane'nin bugüne kadar aldığı eleştirileri bir kez daha su yüzüne çıkarması .
Zira yazar - yönetmenimiz , ortaya yeni bir öykü , yeni bir karakter ya da yeni bir konsept çıkarmak konusunda ciddi anlamda sıkıntılar yaşıyor .
Hem görsel hem de metinsel anlamda tüm filmin mizah yükünü üstlenen peluş ayının MacFarlane'nin televizyon dünyasında bizlere bahşettiği ‘tuhaf ' karakterlerden hiçbir farkı yok .
Bu da ortaya yer yer bir ‘Family Guy ' anımsatıcısı işlevi gören filmin belli mizah kalıpları içerisinde tekrarlara boğulmasına neden oluyor .
Ayı Teddy , bugüne kadar çizgiler üzerinden yol alan bir mizahçının ilk gerçek karakterli sinema filmi .
Ve sadece kendisinden çok şey beklenen bir kalemin sinema dünyasına nasıl adapte olacağını seyredebilmek için bile bir önem teşkil ediyor .
Şunu söylemek lazım ki , MacFarlane , yazdıklarıyla özgün bir şey sunamasa da en azından beyazperdede eğreti durmuyor .
Hatta kariyerinde birkaç istisna haricinde kendini kasmayı bir oyunculuk metodu olarak benimseyen Mark Wahlberg bile filmin içerisine başarılı bir şekilde yedirilebiliyor .
Family Guy'dan tamamen bihaber izleyici de , daha önce benzerleri defalarca yapılmış olan şakalara ilk kez beyazperdede rastlamanın sevinciyle kahkahalara boğulabiliyor .
Ayı Teddy , MacFarlane'nin geleceği için umut vaat eden bir film değil .
Hatta genel anlamda tatmin edici bir komedi filmi bile değil .
Ancak kimi anlarıyla seyircisini gerçekten güldürmeyi başarabiliyor .
Family Guy'ı on seneyi aşkın süredir sıkılmadan izleyen bir kitle hiç şüphe yok ki bu filmi de baş tacı edecektir .
Lakin açıkça belirtelim ki , Seth MacFarlane bir türlü kabuğunu kıramıyor .
Bu bakımdan Ayı Teddy , sıradan bir eğlencelik olarak senenin filmleri arasındaki yerini alıyor .
kaankarsan@gmail.com
twitter.com / kkarsan
