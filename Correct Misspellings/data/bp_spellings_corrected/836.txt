Sinemada köpek balığı fobimizin başlangıcı diyebileceğimiz Steven Spielberg başyapıtı Jaws ( 1975 ) sonrası popüler olan bu gerilim türü , yani odağına katil köpek balığını alan pek çok film izledik .
Ancak kabul etmeliyiz ki bu türün altından kalkmak pek kolay iş değil .
Özellikle gerilim / korku sinemasında kendine yer edinmiş bu türün ciddi bir hayran kitlesi bulunduğu gerçeğini ortaya koyarsak .
Bu hafta vizyona giren Karanlık Sular ( The Shallows ) da bu türün hayranlarına bol gerilim soslu bir seyirlik sunuyor .
Filmin yönetmenliğini korku ve aksiyon sinemasına oldukça aşina bir isim olan Jaume Collet - Serra üstlenirken filmin başrolünde popüler televizyon serisi Gossip Girl , Oliver Stone yapımı Vahşiler ve yakın zamanda ülkemizde vizyona girecek olan Woody Allen yönetmenliğindeki Café Society’de izleyeceğimiz Blake Lively yer alıyor .
Film , Amerikalı genç doktor adayı Nancy’nin daha önce annesinin de uğradığı ancak adını bilmediği bir sahilde sörf yapmak istemesi ve akabinde bir köpek balığı tarafından saldırıya uğraması ekseninde gelişiyor .
Saldırı sonrası kendisini kıyıya yakın ufak bir kayalığa atan Nancy için zaman daralmaktadır .
Çünkü sular bir süre sonra yükselecek , kendini attığı kayalık da sular altında kalacaktır .
Eğer birşeyler yapmazsa peşindeki köpek balığı için açık hedef haline gelecektir .
Filmin artı yönlerinden başlarsak dur durmak bilmeyen ve sürekli tırmanan bir gerilim hakim .
Başrol için seçilen isim Lively oldukça doğru bir tercih .
Su altı çekimleri diğer akran filmlerine bakarak gayet profesyonel ve etkileyici denebilir .
Özellikle köpek balığının saldırı sahneleri oldukça iyi kotarılmış .
Film , kapalı alanda katil köpek balığı ile başa çıkma mücadelesini konu edinen ve daha çok aksiyonu ile öne çıkan Mavi Korku ( 19 ) ve Yem 3D ( 2012 ) ile gerilim / korku unsurlarını daha önde tutan Denizin Dişleri ( 2009 ) ve Açık Deniz ( 2003 ) gibi filmlerin dengelenmiş hali denebilir .
Bu türe hakim olan izleyiciler için yeni bir şey vermiyor belki ama etkileyici görsel efekt ve su altı çekimleri ile diğer yapımlardan bir tık öne geçiyor .
Bu bağlamda rahatlıkla gerilim ve aksiyonun dozu iyi ayarlanmış denebilir .
Filmin sıkıntılarından biri Nancy’nin inandırıcılıktan uzak çoğu zaman Rambo misali doğaya meydan okuması .
Nancy’nin doktor adayı ve sporcu bir kişilik olmasının avantajlarını değerlendirdiğini elbette bir yere kadar kabul edebiliriz ancak özellikle ikinci yarıda yaptığı hamleler fazla profesyonel ve fazla soğukkanlı gelebiliyor .
Yani örnek vermek gerekirse , Açık Deniz’de suyun ortasında köpek balığı tehdidi ile karşı karşıya gelmiş çaresiz çiftin endişesini çok taşımadığı aşikar .
Elbette Nancy’nin zeki ve yerinde hamleler yapması gerilimi tetikleyen unsurlar olabilir ancak seyircide “Nancy denizde ölüm kalım savaşı vermeye çoktan hazırmış meğer” dedirtebiliyor .
Bunun dışında , uzun süre yaralanmış şekilde o kadar çok aksiyonda bulunması da göze batabiliyor .
Yine de bunlar türün hayranları için çok baltalayıcı unsurlar değil .
Mumya Evi ( 2004 ) , Evdeki Düşman ( 2009 ) gibi korku filmleri ile Liam Neeson başrolündeki Kimliksiz ( 2011 ) ve Gece Takibi ( 2015 ) gibi aksiyon filmlerinde kamera arkasına geçmiş olan yönetmen Jaume Collet - Serra az önce değindiğimiz gibi tam da bu iki türü harmanlamış .
Bu iki türe de yatkın olan Serra türün hayranlarını memnun edecek bir gerilim ortaya koymuş .
Çok iddialı olmasa da Karanlık Sular şu sıcak yaz günlerinde köpek balığı fobisi olanları daha da gerecek , gerilim / korku türü hastalarını da salondan boş çevirmeyecek bir film .
