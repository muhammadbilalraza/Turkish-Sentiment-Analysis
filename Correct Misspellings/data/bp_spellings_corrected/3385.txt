Gökyüzü Savaşçıları ; silah tanıtım kampanyasına dönüştüğü iddiasıyla yurt dışında sert eleştiriler alan bir yapım .
Eleştirmenler bu konuda haksız değil .
Fransa Milli Savunma Bakanlığı'nın , Fransız Ordusu'nun ve İstihbarat Teşkilatı'nın katkılarıyla çekilen film bir anlamda popüler kültürün yapıtaşlarından biri haline gelen Top gün rezaletini anımsatıyor .
Ortada eli yüzü düzgün kadın ve erkeklerden oluşan karizmatik pilotlar ; nasıl bir gelişim izlediği belli olmayan aşk hikayeleri , mantıksız diyaloglar var .
Tüm bunlar izlenebilirlik açısından güzel ama asıl anlatılmak istenen , tıpkı Top Gun'da olduğu gibi , bir ülkenin savaş makinelerinin diğer bir ülkenin savaş makinelerinden aşağı kalır yanı olmadığı .
İşte bu noktada , sanatın tecimsel öğelerle / nedenlerle kirletildiği görüşünün haklılığı kendini gösteriyor .
Godard'ların , Truffaut'ların , Renais'lerin boşa kürek çektiklerini , beyhude çabaladıklarını kısacası suya yazı yazdıklarını bilmek ise işin asıl üzücü tarafı .
Çünkü Gökyüzü Savaşçıları yakın tarihte savaşlar yüzünden ağır yaralar almış , travmatik deneyimler yaşamış Fransa'dan geliyor .
Günlerce hatta haftalarca hava bombardımanına maruz kamış , bir nesli kaybetmiş bir ülke ismini bile anmaya değmeyecek ( ki bu da filmi çekenlerin bir amacı ) bir uçağın tanıtım filmi için ünlü oyuncuları büyük bir bütçe ile bir araya getirmiş .
Kime ne ?
Ülkenin doğa güzelliklerini ve Hava Kuvvetleri'ni övmeye çalışan bunu yaparken de kötücül terörist grupları karşısındaki kefeye koyarak dengesizlik yaratmaya çalışan bir sinema anlayışı üzerine ne söylenebilir ki ?
Bu ucuz Hollywood tuzağına düşmek Fransızlara mı kalmış ?
Sadece sinemasal açıdan değerlendirsek bile karşımızda berbat bir film olduğunu söylemek mümkün .
Her şeyden önce ; filmin son yarım saatindeki olayların gelişimi o denli kesikli bir anlatıma sahip ki , neyin ne zaman olduğunu anlamakta güçlük çektim .
Aralarında muhtemelen birkaç ay olan olaylar arasındaki geçişleri , birkaç saniye olan olaylar arasındaki geçişlerle karıştırmışlar .
Askeri mahkemeler , görevden alınma , geri dönme , terörist faaliyetlerle cebelleşme derken muhtemelen birkaç ay geçiyor ama görüntüler açısından durum öyle değil .
Karakterlerin kıyafetleri , saç şekilleri , ayakkabıları dahi değişmiyor .
Bir olup bittiye geliyor film .
Gökyüzündeki görüntüler açısından bakıldığında , filmin sinemasal tatlar içerdiğini söyleyebilirim .
Savaş uçağına binmiş kadar olunuyor ama , diğer savaş uçaklarıyla çekilen filmlerde olduğu gibi , küçük bir problem ortaya çıkıyor .
İzleyiciler hangi hareketlerin zorlukla yapıldığını ve ustalık ehliyeti gerektirdiğini bilmediği için , karakterlerin yaşadıkları deneyimlerle özdeşleşemiyor .
Bu sebeple ; simülasyon sahneleri gibi filmin mihenk taşlarını oluşturan sahnelerden bir anlam çıkartmak zorlaşıyor .
Oyunculuklar açısından söylenecek pek fazla bir şey yok .
İleride büyük bir oyuncu olacağını düşündüğüm Benoît Magimel , bıyıklı haliyle bir Tom Cruise olmaktan oldukça uzak görünüyor .
Clovis Cornillac'ın istese de Val Kilmer olamayacağı açık .
Bulutlar üzerindeki sahneler , takip sahneleri gibi derinlik hissini bütünüyle veren müthiş çerçevelemelere sahip olsa da , Gökyüzü Savaşçıları , asla tasvip edemeyeceğimiz hatta etmememiz gereken türde bir tanıtım filmi .
Hiçbir olumlu işe yaramayacak savaş uçaklarını iyi niyetli amaçlarda kullanarak yani klasik anlamda tehdit - karşı tehdit karşıtlığını temel alarak uçakların reklamını yapmaya çalışan ve özetle , pahalıya mal olan " ucuz " bir film .
Gökyüzü Savaşçıları ; Hiroşima Sevgilim ve leş Carabiniers başyapıtlarının çıktığı topraklardan gelen kötü bir film .
Bir sinemaseveri şaşırtan da , üzen de bu gerçek .
