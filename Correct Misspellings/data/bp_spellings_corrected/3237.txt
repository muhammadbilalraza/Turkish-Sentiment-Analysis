Hayatı fena halde kötüye gitmekte olan ayakkabı tasarımcısı Drew Baylor'un uçuş görevlisi Claire Colburn sayesinde kendisini ve dünyayı keşfetmesini anlatan bir film Elizabethtown .
Tam intihar etmek üzereyken , babasının ölüm haberini alan Drew'in hayatını ve kendisini sorgulamasına sebep olan Claire güzel bir kadındır .
Drew de tahmin edildiği üzere yakışıklı bir erkektir .
İkisi de bekardır .
Yavaş yavaş bir ilişki yaşamaya başlayan Claire ve Drew , hayatın ne kadar güzel , ne kadar yaşamaya değer olduğunu öğretirler izleyicilere .
Hayatın birçok noktasını ıskalamış Drew'ı oyuncu bile olup olmadığı henüz şüpheli Orlando Bloom , canayakın , iddialı , kendinden emin güzel kızı Kirsten Dunst oynuyor .
Popülerliklerinin doruğunda iki genç oyuncuyu ve iki iyi oyuncuyu ( Susan Sarandon , Alec Baldwin ) kadroya almak sadece bütçenizi 57 milyon dolara çıkartır ; hepsi bu .
Sesli film çıktığından beri filmlerin özü senaryodur .
Say Anything , Vanilla Sky ve Şöhrete İlk Adım gibi önemli filmlerden tanıdığımız yönetmen Cameron Crowe'un son filmi Elizabethtown , yaratıcı bir metin gerekliliğini unutuvermiş , sıradan bir romantik komedi .
Kendi türüne dair hiçbir iddiası yok çünkü bu bir kişisel film .
Tıpkı filmde olduğu gibi , hayatı pek de içaçıcı gitmiyorken babasının ölüm haberini alan bir yönetmenin , kendisi için çektiği ve kendine saklamak istediği özel bir film bu .
Crowe'un babasının ölüm haberini alışı , babasının öldüğü yer , babası ile olan ilişkileri , ailesi ve akrabalarıyla olan ilişkilerine dair bir film .
Çözümlemeye çalıştığı hisler , davranışlar , yolculuk esnasında hayalini kurduğu bir çekip - çıkarma aparatına dair düşler , hepsi Crowe'a özel şeyler .
Böyle olunca da neden filmin ilk uzunluğunun üç saati aştığı , festivallerdeki versiyonun neden iki buçuk saate dayandığını anlamak mümkün .
Bizim karşımızda iki saatlik bir versiyonu var , o bile sıkıcı ve gereksiz bir sürü çekim , bir sürü sahne , bir sürü diyalog içeriyor .
Çünkü bunlar yönetmenin hatırlamak istediği anılar ve düşler de ondan .
Bir film olarak değerlendirmek gerekirse , Elizabethtown'un temelde en önemli eksiği Bloom'un rolünü yanlış yorumlaması .
Ne intihar ederken , ne aşık iken , ne de ailesiyle beraberken herhangi bir duygu sergileyemiyor .
Sanki onun yerine Camus'un Yabancı'sı geliyor cenazeye .
Sanki aşkı Yabancı yaşıyor .
Bu inandırıcılıktan yoksun oyunculuk bilinçli bir seçim mi onu bilemiyoruz .
Belki de burada da Crowe bizleri kandırmış ve kendini andıran birini şekillendirmiştir .
Kasaba ahalisi , Drew'in annesi ve kız kardeşi de - belki de kesilen sahnelerden dolayı - neden bu filmde olduklarına dair bir ipucu sunmaktan uzaklar .
Jessie Baylor karakterine dair merakı da karşılamıyor karşımızdaki senaryo .
Filmin dramatik yanını teşkil eden cenaze ve sonrasındaki değerlendirmeler , bizi Drew'in açmazlarını çözen cevaplara götürmekten aciz .
Filmin merkezindeki en önemli karakter , rolünün hakkını sonuna kadar veren Kirsten Dunst .
Zaten yönetmen de bunu fark etmiş olacak ki , kasaba sahnelerinde ve kalabalıklar içindeki sahnelerde Dunst'a biraz iltimas geçilmiş ve Drew için bir tür arınma teçhizatına dönen bu güzel kızın sahip olduğu tüm duygular seyirciye yansıtılmış .
Filmin çok güzel müzikleri olmasına rağmen , müziklerin filmin önüne geçmiş olması rahatsız edici bir olgu .
Sinema seyircisi güzel bir sahnenin müziğini hatırlamaya çalışırsa fazla bir sorun yoktur , güzel bir müziğin çaldığı sahneyi hatırlamaya çalışırsa , senaryonuzla ilgili ciddi bir sorun vardır .
Yine de filmin soundtrack kaydının , DVDlerinden daha çok satacağı kanaatindeyim .
Crowe'u ve doğal olarak da sanat yönetmeni Beat Frutiger ve görüntü yönetmeni John Toll'u da ayrıca tebrik etmek gerekir .
Filmin çekimleri klasik sinemanın minimum gereklilik çizgilerinin çok çok üzerinde , fevkalade başarılı görüntülere sahip .
Crowe'un yetersiz senaryosunun en can alıcı kısmı ise , hiç şüphesiz , gece boyu süren telefon konuşma sahnesi .
Bu sahne , hem bir ilişkinin doğumuna , hem neden monotonlaştığına hem de neden sona erdiğine dair sayısız ipucu veriyor .
Birkaç komik durum esprisi ve romantizm replikleri de senaryonun diğer artıları .
Bir dizi felaketin ardından hem gerçek aşkını , hem de kendini bulan yakışıklı adam filmlerine çok rastladık .
Bu anlamda romantik - komedi duvarına yeni bir tuğla koyamayan bir film Elizabethtown .
Burton'un Büyük Balık'ınden etkilenmiş bir baba - oğul dramı da içeren film daha çok yeni bir aşkın getirdiği olumlu hava üzerine bir romantik - komedi olarak görülebilir .
Orhan Gencebay'ın " Kararan bahtıma bir ışık verdin / Daha önceleri nerelerdeydin ? " parçasının metne dökülmüş hali gibi duruyor .
Cameron Crowe kendi yarattığı ve kendisini tarif eden karakter Drew Baylor'un öğrendiği bir şeyi yani " hata ile fiyasko arasında büyük bir fark olduğunu " öğrenememişe benziyor .
Elizabethtown , kadın erkek ilişkileri üzerine kurulu diğer filmleriyle kıyaslandığında Crowe'un , en güçsüz filmi olarak kendisini gösteriyor .
