Alman yönetmen Oliver Hirschbiegel , oldukça genç ve taze ilk filmi Deney'in ( Das Experiment ) ardından , Blade serisinin üçüncü bölümünü yönetme teklifini değerlendirmek yerine Adolf Hitler'in son günlerini anlatan Çöküş'ü ( Der Untergang ) çekmekle oldukça yerinde bir karar vermiş belli ki .
Bu yıl , Yabancı Dilde En İyi Film kategorisinde Oscar adaylığı da elde eden film , aslına bakarsanız bu kategoride ödülü almayı da pekala hak ediyormuş .
Ağırlıklı olarak , Hitler'e son üç yılında sekreterlik yapan Traudl Junge'nin gözünden anlatılan Çöküş , bunun yanında çok zengin bir karakter yelpazesi de sunuyor .
Dolayısıyla sadece Hitler'in kendisine değil , İkinci Dünya Savaşı'nın son günlerindeki Almanya'nın ruh haline dair bir filme dönüşüyor .
Bütün karakterlerini son derece detaylı ve akılda kalıcı bir şekilde işleyebilmesi de yönetmen adına büyük bir başarı .
Tabii bunda oyuncu kadrosunun payını da es geçemeyiz .
O yüzden , işin bu tarafını hemen aradan çıkaralım .
Karşımızda oyunculuk açısından bu yılın topyekün en başarılı filmlerinden biri var .
Adolf Hitler rolünde usta oyuncu Bruno Ganz'ın hayranlık uyandırıcı performansı bir yana ; sekreteri Junge rolünde Alexandra Maria Lara filmin kalbine dönüşüyor , Eva Braun rolünde Juliane Köhler filmin yansıtmaya çalıştığı Almanya portresini birebir üzerinde taşıyor ve en ufak role kadar tüm bir kadro kusursuz performanslar veriyor .
Sağlam bir dramaturji ve iyi oyunculukların da bir filmin başarısında ne kadar büyük bir payı olduğunu kimse inkar edemez herhalde .
Fakat bu denli hassas bir konuda sadece işin sinemasal unsurlarının başarısı yeterli değil şüphesiz .
Malzemenize nasıl yaklaştığınız , ne demeye çalıştığınız da çok önemli .
Alman yapımı bir İkinci Dünya Savaşı ve Adolf Hitler filmini önemli kılan da işte bu .
Hirschbiegel'in filmi özür dilemeye çalışan bir film değil ; öyle bir filmi takdir etmek de zor olurdu doğrusu .
Hatta Çöküş'te söz konusu savaşın bugüne kadar izlemediğimiz bir tarafına da şahit oluyoruz .
Bugüne kadar hep şehirleri bombalanan Yahudileri , Polonyalıları , İngilizleri , Fransızları izledik perdede .
Berlin'in düşüşüyse karşımıza gelmedi .
Çöküş , aşina olduğumuz bazı imgeleri tersine çevirerek bombaların yağdığı bir kentteki sivil Alman halkını da yansıtıyor perdeye .
Ama yine de " Biz de acı çektik , kayıplar verdik " gibi bir edebiyata hiç düşmeden .
Çünkü daha açılışındaki dış sesten belli ettiği üzere , bu filmin sözü çok açık : Körü körüne Hitler'in peşinden gitmiş bu insanları nasıl affedebiliriz ki ?
Bunu soran bizzat Alman insanı .
Çöküş , ağırlıkla Hitler'in yer altı karargahında geçen bir öykü anlatıyor .
Üst düzey Alman askerleri ve onların yakın çevresini , bir kutu içinde yaşayan ve dışarıda olup biteni idrak edemeyen insanlar olarak sunuyor .
Eva Braun veya teslim olmaktansa kendi çocuklarını öldürmeyi göze alabilen Goebbels çiftinin özellikle vücut verdiği bir delilik hali hakim bu insanlara .
Bir illüzyonu , bir fanteziyi yaşıyorlar .
Gerçeklikle bağları en az Hitler'in kendisi kadar kopmuş .
Özellikle verdikleri eğlencelerde kendini belli eden bir çılgınlık haline yenik düşmüşler .
Traudl Junge'nin bizzat ağzından dinlediğimiz yorum her şeyi açıklıyor zaten .
Hitler'e son ana kadar hayranlık besleyen bu kadının yıllar sonra geçmişe dönüp baktığında idrak ettiği gerçeklik son derece etkili .
" Ben dışarıda neler olup bittiğini , onca insanın öldüğünü nasıl bilebilirdim " diye kandırmış kendini uzun süre ve sonra doğum yılı kendisiyle aynı olan Sophie Scholl'ün hikayesini öğrenmiş .
Hitler rejimine başkaldıran ve daha 1939 yılında öldürülen Scholl'ün hikayesi , kendi bilinçsizliğini yüzüne vurmuş .
Her şeyi daha iyi özetleyen bir anekdot olabilir mi ?
Çöküş , geçmişiyle hesaplaşıp hatalarını görebilmiş bir milletin hikayesi .
Bir ulus , geçmişinin karanlık sayfalarıyla da yüzleşemediği sürece ilerlemeyi başarabilir mi ?
Almanya'nın iki dünya savaşının ardından ayakta kalabilmesinin sebebi , günahlarıyla da yüzleşebilmesi değil mi ?
Çöküş , sadece birinci sınıf bir sinema eseri değil ; bir tarih bilinci dersi aynı zamanda .
