71. Cannes Film Festivali’nin basın gösteriminde dahi ayakta alkışlanan Dogman , bu ilgiyi boşa çıkartmamış ve
- Altın Palmiye’ye uzanamamış olsa da - başrol oyuncusu Marcello Fonte’ye herkesin hemfikir olduğu biçimde En İyi Erkek Oyuncu ödülünü getirmişti .
Pek çok filmin kendisine başka bir vizyon haftası arayışına çıktığı 1 Şubat Cuma günü Dogman , “ödüllü festival filmi” sıfatıyla ve biraz da geç kalmanın makus kaderini paylaşarak gösterime giriyor .
 
İtalyan - Fransız ortak yapımı olan filmin yönetmeni , yine festival takipçilerinin yakından tanıdığı bir isim olan deneyimli ve ödüllü sinemacı Matteo Garrone .
2008 yılında çektiği ve ülkesi İtalya’yı yurtdışında temsil eden ve içselleştirilmiş şiddeti masaya yatırdığı mafya filmi Gomorra ile uluslararası bilinirliğini katlayan Garrone , Dogman ile yine içeriden ele aldığı bir insan öyküsüyle evrensel kalıplar çiziyor .   
 
İlk intibada seyirciye bir " erkeklik " öyküsü aktarıyor gibi görünen Dogman , aslında alt metinlerinde cinsiyetten bir nebze bağımsız olarak daha temel bir yoksunluğa işaret ediyor : aidiyetsizlik hissi çok tehlikeli bir duygudur ve insanı çok uçlarda , bambaşka bir varlığa dönüştürebilir !
Profesyonel oyunculuk eğitimi almadan kamera karşısına geçen Fonte’nin canlandırdığı Marcello karakterine tüm inişli çıkışlı öykü boyunca olan , tam da bu aslında .
 
Marcello kendi yağı ile kavrulmayı başaran , yaptığı işi , bakıcılığını üstlendiği köpekleri de seven bir köpek bakıcısıdır .
Güvenli sınırları olan bir hayatı , aslında eşinden ayrıldıktan sonra küçük bir ‘fanusu’ vardır .
Öte yandan kızıyla baba - kız ilişkisini de koparmamaya , iyi bir baba olmaya çalışır .
Fakat bu düzende kendisini hep bir ‘ötekilik’ halinde hisseder .
Tam da bu noktada devreye mahallenin kabadayısı , hapse bir girip çıkan çocukluk arkadaşı Simone girer .
Sırf uyuşturucu ilişkilerini yürütebilmek adına Marcello’ya yakınmış gibi davranan Simone , belanın ta kendisidir .
Ve mülayimin önde gideni Marcello da bu belanın farkındadır .
Ama kendisini bir kere bulaştığı girdaptan kurtaramaz , işin garibi bir noktadan sonra kurtulmak da  istemez .
Filmin kırılma anı da tam bu noktada gelir .
Olaylar çığrından çıktıkça Marcello , onu güvenli fanusunda tutan mahalle sakinleri ile bela Simone'nun sahte - ama Marcello’nun ihtiyacı olan - arkadaşlığı arasında kalır …
Gerisinde gelen , karakterin sürreal başkalaşımı ise sürprizbozan olmadan filme kalsın .
 
İtalya’da yaşanmış gerçek bir öyküden esinlenerek senaryolaştırılan filmi , alfa erkeklerin hüküm sürdüğü bir mahallede ' erkekleşme ' ve de kendini ispat hikayesi olarak okuyabilirsiniz .
Ülkesinin bu yılki Oscar temsilcisi olan fakat son 5’e kalamayan Dogman , insana ait olan duyguları , insanın doğasındaki kötülük - iyilik çıkmazını bir kez daha sorgulatmak adına vizyonda seyircisini bekliyor … twitter . com / duygukocabayli
