En son Tom Cruise ile Cameron Diaz'ı birlikte Vanilla Sky'da izlemiştim .
Etkileyici bir filmdi , dramatik öğeler oldukça fazlaydı ve Diaz ile Cruise'nin paylaştıkları bazı sahneler oldukça çarpıcı , akılda kalıcıydı . ( örneğin arabadaki şizofrenik anlar ve kaza sahneleri ) Şimdi ise bir aksiyon komedide biraraya gelmiş bu birbirine pek yakışan iki star oyuncu .
Cameron Diaz'ın ilk olarak The Mask adlı komedi filminde kamera karşısına geçtiğini de hatırlayarak , yaz aylarında izlenecek , keyifli , esprili , renkli bir filmle karşı karşıya kalacağımızı hissediyoruz .
Bu konuda yanıldığımız da söylenemez , fizik kurallarına aykırı aksiyon ve efekt yüklü sahnelerde her ne kadar " evet bu bir komedi ve biz de bir komedi izlediğimizin farkındayız " hatırlatmalarını kendimize yapmak zorunda kalsak ve esprinin , şakanın , abartının içine dalsak da , keyfimizi kaçırmıyor bu detay .
Aynı uçakta tanışan Roy Miller ( Cruise ) ve June Havens ( Diaz ) , sakin bir uçak yolculuğunda , sakin sakin sohbet ederlerken , bu sakinliğin filmin sonuna kadar bir daha asla yakalanmayacağını bilen tek kişi Miller'dır .
June ise , yakışıklı bir erkekle tanışmanın heyecanıyla uçağın tuvaletinde üstüne başına çeki düzen veredursun , tekrar yerine döndüğünde uçakta yaşayan iki insandan biri olduğunu farketmekte gecikir .
Evet , pilotlar bile ölmüştür ve karaya iniş biraz hızlı olacaktır sanki .
Film sürprizlerini vermekten nefret eden bir yazar olarak daha fazla detaya girmeden , filmin bu dakikasından itibaren aksiyonun hiç yavaşlamayacağını , June'un ister istemez kendini bir maceranın içinde bulacağını , bu gece ile gündüz kadar birbirinden farklı olan iki karakterin , birbirlerini nasıl da tamamlayacaklarını izleyeceksiniz diyebilirim .
Gece ile gündüz benzetmesini biraz zorlayarak yaptığımı itiraf etmeliyim çünkü filmin ismi gerçekten de sadece ve sadece bu iki insanın birbirinden ne kadar farklı olduklarını ama birbirlerini tamamladıklarını ima ediyor .
Ha , bir de filmin sonlarına doğru , Miller'ın soyadının aslında Knight olduğunu öğreniyoruz ve çok gerekli bir gönderme olmasa da , hmm tamam şimdi oldu diyoruz .
Film çok güzel mekanlarda çekilmiş , daha önce Identity ( 2003 ) , Walk the Line ( 2005 ) , Girl , Interrupted ( 19 ) ve 3:10 to Yuma ( 2007 ) gibi filmlerden hatırlayacağımız başarılı yönetmen James Mangold , çok çeşitli ve çok renkli mekan seçimleriyle , filmin rengine renk katmış .
Filmin mizah duygusu da oldukça sağlam .
June'un , yaşanan adrenalin dolu anlara dayanamayacağını hissettiğinde Miller'ın ona ilaç vererek bayılttığı , böylelikle June'un her bir gözünü açtığında kendini başka bir ülkede / şehirde , başka bir kılıkla , başka bir maceranın / tehlikenin / eğlencenin içinde bulduğu sahneler , tadından yenmez esprilere dönüşmüş .
Diaz'ın bu kadar hoş ve çekici bir kadın olup , mimiklerini komik ifadelerde bu denli başarılı kullanması da ayrıca takdire şayan .
Cruise ve Diaz bir kere daha kameraların önünde başarılı bir ikili olduklarını kanıtlamışlar .
Yönetmenlerin bunu değerlendirmeye devam edeceğinden hiç şüphemiz yok .
Filmin , iyi adam kim , kötü adam kim konusunda seyirciyi şaşırttığı anlar da filmi bir süre sonra sıkıcı olmaktan kurtarmış , çok sürprizli olmasa da , merakı ayakta tutmak açısından başarılı olmuş .
Yaz aylarında , renkli , yüksek tempolu , yüksek kahkahalı bir seyirlik istiyorsanız , tam size göre bir film . twitter . com / blossomel
