Sırtını güçlü , absürt karakterlere , inancımızın sınırlarını zorlayan pahalı görsel efektlere veya hayret verici olaylara dayamaksızın , sinemasal kurgunun bütün kılıçlarına kuşanarak yola çıkan yönetmenlere hayran olmamak elde değil .
Sadece birkaç dakika süren sıradan bir olayı ya da saniyelerle ölçülen bir duygu akışını saatlere yayarak , en ince ayrıntısına kadar irdeleyebiliyorlar çünkü .
Kesişen Yollar ve Düşler Ülkesi filmlerinden hatırlayabileceğimiz Marc Forster da böyle bir yönetmen bana kalırsa .
Kurgusuyla yabancılaştıran , şaşırtan ve seyircinin merak duygusunu filmin sonuna dek korumasına yardımcı olan biri .
Son çalışması Gitme de , en basiti en karmaşığa çevirerek merak seviyesini daha da yükseltiyor ve çözümleme kabiliyetimizin sınırlarını zorluyor .
Film , bir trafik kazası sekansıyla açılıyor .
Daha sonra da soluğu hikayesinin etrafında döndüğü az sayıdaki karakterleri tanıtmakta alıyor .
Buraya kadar her şey sıradan bir film formatında ilerlerken , bir anda zamandan ve mekandan kopmamıza neden olan hareketli geçişlerin sayısı artıyor .
Hikaye insan gözünün göreceği biçimde değil de , insan gözünün zihninde yaratacağı biçime uydurularak gösteriliyor .
Ve bu durumda film de tamamen insanın rüya görme aşamasında kendiliğinden yarattığı doğal fakat tekinsiz bir montaj tekniğine kavuşuyor .
İnsan beyninin uyku esnasında bir anda mekan değiştirip bir rüyadan başka bir rüyaya geçmesi ne kadar alışıldıksa , filmdeki bu atlamalar da bir o kadar doğal geliyor .
Marc Forster bununla de yetinmeyip , bu rüya estetiğini hikayenin her aşamasına yayıyor .
Bizler rüya gördüğümüz sırada nasıl bilinçaltımızın bütün kapılarını sonuna dek aralayarak , farklı karakterleri farklı görünüşlere büründürüyorsak ( kız kardeşimizi annemizin suretinde görüyorsak örneğin ) , Forster da aynı yöntem sayesinde film içinde karakterleri karşı karşıya getiriyor , aynalıyor .
Ve ortaya Richard Linklater'ın Waking Life'ını andıran , seyircinin aklını zorlayan değişik bir bulmaca çıkıyor .
Aslında son derece rahat çözülebilecek bir olay , başarıyla insan aklının karmaşık yapısına mal ediliyor .
Seyredenleri , eninde sonunda beynin değişik fonksiyonları ve bilinçaltının işleyişi üzerine düşünmeye iten en önemli gerekçelerden diğerleriyse hikayenin temellendirildiği farklı mitolojiler ve bu mitler ışığında bambaşka bir konuma yerleşen New York şehri .
Belki de senaryo yazarı David Benioff'un , bir önceki çalışması Truva'dan ilham alarak Yunan Mitolojisine özgü hikayelere bol bol yer verdiği , karakterlerine ölüler ve yaşayanlar arasındaki sınırların kalktığı bir dünyanın deneyimlerini yaşattığı , onlara kim olduğunu bilmeme , unutma ve azap çekme gibi özellikler yüklediği Gitme , aslında tam bir kolektif bilinçaltı yorumu .
Daha önce sözünü ettiğimiz hareketli geçişler ve bütün insanlığın bilinçaltında yattığını varsaydığımız çeşitli mitolojik özelliklerin vurgulanmasıyla bir kişinin rüyası birden fazla kişinin ortak görüşüne hitap edebiliyor .
Herkesin aynı düşünüp , aynı hissettiği sadece bir rüyanın tasviri ile anlatılabiliyor .
Marc Forster'ın anlatım zenginliğiyle aktarılan bu duygu , sadık görüntü yönetmeni Roberto Schaefer'in keskin kavrama yeteneği sayesinde daha güçleniyor .
Bütün insanlığın ortaklaşa rüyaları birbirinin içine yedirebilen bu görüş , New York'u da zaman zaman tekinsiz bir yer altı şehrine , zaman zamansa bilinçaltının labirentlerine çeviriyor .
