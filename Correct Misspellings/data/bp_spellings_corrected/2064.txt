Hollywood çıkışlı film furyası arasında “aile filmi” diyebileceğimiz örnekler vardır .
Sevgi , bağlılık , anne baba veya çocuk olmanın getirdiği sorumluluklar üzerine kurulu hikayeler anlatırlar .
Evde televizyon karşısında otururken birden karşınıza çıkıverirler , bir çırpıda izleyip bitirmiş bulursunuz kendinizi Bu türün alt hikayelerinden bir kısmı ise “babalık” temasını işler . “The Pursuit of Happiness”da olduğu gibi bir babanın oğluna hayat gailesini öğretmesine tanıklık edersiniz ; ya da “I Am Sam”de olduğu gibi “sorunlu” baba figürü karşınıza çıkar , onun çocuğuna sahip çıkma mücadelesi başlı başına merak uyandırır . “Baba” teması dışında asla bu filmlerle kıyaslanamayacak bir yapım “Süper Baba ( Delivery Man ) ” .
Her şeyden önce bu bir komedi .
Üstelik baba teması altında öykü anlatmak yerine bir zatihi “baba olma”nın kendisini sorguluyor .
Yetişkin bir bireyin “gerçek bir hayat” kurmasını “ebeveyn olma” ile eş tutma gibi tartışmaya değer bir mesajı olsa da , olaylar bütünüyle komedi düzleminde ilerliyor .
David Wozniak , aile şirketinde çalışan beceriksiz bir şoför .
Ayrıldığı kız arkadaşının hamile kaldığını öğrenince hayatını sorgulamaya başlıyor .
Tam da bu sırada , yıllar önce gençken bağışladığı spermlerinin yüzlerce çocuğa “dönüştüğünü” ve bu çocukların bir kampanyayla “gerçek babalarını” aradığını öğreniyor .
Hatta olay mahkemeye taşınıyor .
Bir çocuğa bile hazır değilken yüzlerce çocuğun baskısı altında bocalayan kahramanımız , kendini bir dizi garip durumun ortasında buluveriyor .
Hikaye yeni değil aslında . “Delivery Man” , 2011 tarihli “Starbuck”ın yeniden çevrimi .
Starbuck , David’in yıllar önce sperm bankasına bağış yaparken kullandığı takma ad zaten .
Yeniden çevrimde kamera arkasının patronu da değişmemiş . “Starbuck”la olumlu eleştiriler alınca aynı filmi farklı oyuncularla yeniden çekmek gibi süper ( ! ) bir karar veren senarist - yönetmen Ken Scott yine iş başında .
Başrolde ise bu kez - komedide daha önce kendini ispatlamış
- Vince Vaughn var .
Komedi dediysek , filmde kahkahalarla yere serecek sahneler bulamayacaksınız .
Sperm bankasına bağış yapıp yıllar sonra bunun sorumluluğunu üstlenmeye çalışan şaşkın bir adamın hikayesi zaten yeterince komik . “Baba olma”nın erdemleri üzerine uzun uzadıya ahkam da kesmiyor , ki bu iyi bir şey .
Ne var ki , kahramanımızın içindeki baba olma dürtüsünü neyin tetiklediğini yeterince anlatamıyor .
Baba olmak , onu dünyaya getiren yumurtayı dölleyen spermin sahibi olmak mıdır ?
Yoksa onun en zor anlarında yanında olmak , yol göstermek , doğruları bulmasını sağlamak ve iyi bir yaşama kavuşması için elinden geleni yapmak mıdır ?
Filmimiz , komedinin dozunu hazır yeterince artıramıyorken biraz da bu sorulara yanıt arasa , daha iyi olacakmış sanki .
Doğru soruları sorup cevaplayamamasına bile razıyken David hiç oralı olmuyor , bildiğini okumaya devam ediyor .
Filmin Türkiye’deki vizyon ismiyle söyleyecek olursak “süper baba” olmaya dünden razı gibi .
Üstelik beleşe konuyor gibi bir hali de var . “Delivery Man” , baba olmayı ya da aile kurmayı düşünenlerin sorularına yanıt bulabileceği bir film değil .
Ama her ne kadar kendini komedi olarak pazarlasa da , filmimiz sanki bu sorulara yanıt veriyormuşcasına bir hale bürünüyor ki bu fena halde kan kaybettiriyor .
Çok daha başarılı bir filmin yeniden çevrimi olması , Vince Vaughn’a ayak uydurabilen yan karakter eksikliği ve metnin mizah dozunun düşüklüğünü de eklersek , Delivery Man , yılın ”en sıcak” aile komedilerinden biri olmayı açık arayla ıskalıyor .
Ama bu onu kötü bir film de yapmıyor .
En azından ilginç bir çıkış noktasına sahip ve bu da seyirciyi filmi izlerken farklı varyasyonları düşünmeye itebilecek türden .
Seçim sizin .
 twitter : orkansanci
