Çocukluğunuzda oyuncak arabalarınızla oynarken onları konuşturduğuzu hatırlıyor musunuz ?
Yolda gördüğünüz bazı arabaların ön kısmını insan suratı gibi düşündüğünüzü ?
Pixar büyücüsü John Lasseter böyle bir çocuk işte , hala .
Oyuncak Hikayesi serisinden tam 7 yıl sonra onu yeniden yönetmenliğe döndüren de bu duygu olsa gerek .
İki saati aşkın bir çocukluk hayali , çocuksuluk hali .
Bu öyle bir duygu ki , çocukken kendimizi dünyadan nasıl soyutladığımızı hatırlatıyor , gülümsetiyor ve bizi Arabalar'ın dünyasına sürüklüyor .
Bu dünyada hiç insan yok .
Üstelik ihtiyaç da yok .
Zira insanlar olmasa da insani duygular yerli yerinde .
Makinalar kendi dünyalarını yaratmış , üstelik bu düzeni bozmaya çalışan bir Neo falan da yok !
Tarlaları süren traktörler , farları olan böcekler , kırgınlıkları olan eski Hudson Hornet'ler .
Tüm makinaların bir ruhu var ve izlerken hissediyorsunuz .
Canlandırma değil , capcanlı karakterler , kadraja girer girmez inandırıcı birer kimliğe bürünüyorlar .
Baş karakterimiz Lightning McQueen , isminin çağrıştırdığı Steve McQueen gibi isyankar ruhlu biri .
Genç , müthiş yetenekli .
Rakiplerini bir bir geçerken egolarına yenilmekten kurtulamıyor .
Bir gün yolu , kazayla da olsa kaybolmuş bir kasabaya düşüyor .
Hem kasaba halkı , hem de McQueen , birbirlerinde kendilerini buluyor , eksikliklerinin farkına varıyor .
Owen Wilson'ın , aktörlüğünden daha başarılı bulunan seslendirmesiyle Lightning McQueen , efsanevi aktör Paul Newman'ın ironik biçimde ruhunu üflediği değeri unutulan emektar Hudson Hornet ve komedyen dam Whitney'in müthiş performansı sayesinde " dişleriyle " perdede rol çalan Mater filme büyük renk katıyor .
Tabii görünce herkesin karşısında saygıyla eğildiği Ferrari'yi seslendirenin Formula 1 efsanesi Michael Schumacher olduğunu belirtmekte de fayda var .
Yine de , dahiyane fikirlerine rağmen Arabalar , senaryo ve süresinin uzunluğundan kaynaklanan bazı sorunlara sahip .
Pixar'ın harika çocuğu John Lasseter , bir zamanlar dışlandığı Disney'de , şimdi üst düzey bir yönetici olmanın da huzuruyla belki biraz fazla kafasına göre çalışmış .
Senaryosunu geçen yıl bir trafik kazasında ölen Joe Ranft ile yazıp yönettiği film , uzmanı olduğu otomobil dünyasını bir çocuğun rüyasıymış gibi sunsa da hikaye açısından zayıf kalıyor .
Hatta senaryonun , çocuklara bile fazla basit kaçacak son derece bayat bir " hayat dersi " ni , neredeyse Robin Sharma zekasıyla vermeye çalışması da , Pixar standartları açısından eksi puan .
Oyuncak Hikayesi , A Bug's Life , Kayıp Balık Nemo , hele hele İnanılmaz Aile'de , bir çok yaratıcı fikirin yanısıra " iyi hikaye anlatma becerisi " de gösteren Pixar , bu kez işin hikaye kısmını biraz boşlamış görünüyor .
Senaryonun defalarca yeniden yazılması , sürekli el değiştirmesi , neredeyse her seferinde biraz daha uzaması sonucunda bu beklenen bir şeydi belki de .
Filmin aşırı uzun oluşu da , özellikle Radiator Springs'teki sahnelerde düşen tempo nedeniyle kendini fazlasıyla hissettiriyor .
Tabii bunları söylememize rağmen Arabalar , fiyakalı cilasıyla parıldıyor ve ortalamanın hayli üzerinde keyif vaat ediyor .
Lasseter'ın Arabalar'ı , animatörlerin , binlerce saat bilgisayar başında oturup " render " yapan teknisyenler değil , " yaratıcı fikirlerle dolup taşan sanatçılar " olduğunu göstermesi bakımından bile kendi türünde önemli bir örnek , klas bir iş olarak nitelenmeyi hak ediyor .
