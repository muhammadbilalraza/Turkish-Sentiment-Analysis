Neredeyse her biri hızlandırılmış birer Avrupa gezisi varyasyonu haline gelen orta segment aksiyon güzellemelerinin bir başkası ile karşı karşıyayız .
Peki Suikastçi emsallerine oranla hangi noktada duruyor ?
Derinlik problemi olmayan temiz bir aksiyon örneği mi yoksa klişeleri kurcalamak isterken tökezleyip boylu boyunca yere yığılan standart altı bir yapım mı ?
Milenyum sonrasında özellikle Bourne serisinin kazandığı ivmenin de inkar edilemez etkisiyle , her yıl en az 3-5 tane emsalini izlediğimiz “modern” aksiyonların abecesini aşağı yukarı ezberledik sanıyorum .
Hatta bu kimya o kadar otomatik işlemeye başladı ki , sadece afişine bakarak bizleri nasıl bir yapımın beklediğini tahmin etmek , tescillenmemiş bir rutin haline geldi .
Yine peşin peşin altını çizmek gerekir ki , Suikastçi’nin de bu konuda ciddi ciddi ezber bozma gibisinden bir kaygısı zaten bulunmuyor .
Külliyatın tepesine tırmanmak için teknik ve içeriği dengeli bir biçimde erittiği falan da söylenemez hani .
2014 yılında görücüye çıkardığı Kill The Messenger filmiyle birlikte devler ligine zıplamaya hazırlandığını düşündüğümüz Michael Cuesta için konuşmak gerekirse şayet ; Suikastçi kelimenin tam anlamıyla bir geri adım .
Öyle ki “iyi gidiyor” izlenimi veren , çaktırmadan “acaba mı ? ” dedirten oldukça dinamik açılış sekansının hemen ardından , büyük bir ısrar ve umarsızlıkla sığ sularda yüzmeye devam ediyor .
En acımasız tabileri ardı ardına sıralayarak , eldeki malzemelerle nasıl Suikastçi ve emsali filmler yapılır tarifi vermek çok daha mantıklı şu noktada .
Hızlandırılmış Avrupa seyahati konumlarını karşılayabilecek niş mekanlar , sık sık karambole düşen inceliksiz aksiyon koreografileri , inandırıcılıktan birkaç fersah uzun karakterler , altı doldurulmaya çalışırken iyiden iyiye bulamaca dönüşen bir polisiye öyküsü ve kafi oranda entrikayı aynı tencerede kaynattığınız zaman karşınıza çıkacak olan şey aşağı yukarı Suikastçi’ye tekabül ediyor .
Aslında bu kadar uzatmaya da gerek var mı emin değilim .
Sadece Galata , Eminönü ve Sirkeci dolaylarını mesken belleyen , son yıllarda önümüze servislenen hemen hemen her aksiyon filminin akıbetinin ne olduğu ortada .
Elbette temeli olmayan bir genelleme ama şu ana kadar yanıldık mı ?
Pek sanmıyorum .
Yönetmen Cuesta , Vince Flynn’in kitabından beyazperdeye uyarladığı bu kesif islamofobi kokulu filmini , hiçbir çekince olmaksızın bir memur yönetmen zihniyetiyle çekiştire çekiştire sündürmüş .
Tabi Flynn’in metninin de etik açıdan hasarlı noktaları bulunduğu da es geçilmemesi gereken bir başka detay .
Cuesta , belki buradan aldığı gazla “politik doğru” gibi bir kısıtlayıcılığa düşmemeyi tercih etmiş olacak ki , karakterlerinin tamamını siyah ve beyaz keskinliğiyle ete kemiğe büründürmüş .
Labirent serisiyle genç izleyicilerin radarına yakalanan ve kamera önü karizması fazlasıyla tartışmalı Dylan O’Brien’den başlayarak , kayışları koparmış deli fişek mentor rolünde Michael Keaton ve kariyerinin en sönük ve kifayetsiz performanslarından biriyle sevenlerinin karşısında dikilen Taylor Kitsch ; sırayla bu dramada kendilerine düşen iç bayıcı kısmı oynuyorlar .
Neredeyse hiçbir oyuncunun kendini inandırarak dahil olmadığı izlenimi veren bu skeçler bütünü , şehir merkezinde Arap asıllı kötü adamımızı korumak için görev yapan “jandarmanın” da devreye girmesiyle birlikte zaten gerçekçilik konusundaki tartışmaların gereksiz olduğu bir müsamereye dönüşüyor .
Nihayetinde , nükleer bomba peşinde İran’ı hedef bellerken çatara patara adam vurarak ; tıpkı bir arcade oyunu karakteri misali bölüm sonu canavarını da alt eden kahramanımızın da azmi sayesinde ; finale doğru Roland Emmerich’e bile garip fikirler verebilecek ani bir deniz felaketi sürpriziyle de başa çıkmak için uğraş veriyoruz ister istemez .
Aslında bakarsanız bu uçuk fikirler sayesinde , Sirkeci sokaklarında Murat 131 ile kovalamaca fantezisini perdeye taşıyan Taken’dan bu yana yaşanan en üst düzey fanteziye ev sahipliği yapan Suikastçi ; belki de bu ilginç karnaval sebebiyle biraz olsun ilgiyi hak edebilir …
Bu konuda çok emin değilim bakın …
Son tahlilde , kız arkadaşının trajik ölümünün ardından , kişisel çabalarıyla terörist avına çıkan genç bir adamın , CIA tarafından hızlıca yetiştirilip bir suikastçi haline getirilmesi fikri kağıt üzerinde sizi heyecanlandırmayı başarıyorsa , filme bir şans vermenizde fayda var .
Fakat Scott Adkins gibisinden maharetli bir aksiyon yıldızının , devler liginde sürekli olarak gözden çıkarılmasının , hiçe sayılmasının sebebini , öyle sanıyorum ki hiçbir zaman anlayamayacağız !
