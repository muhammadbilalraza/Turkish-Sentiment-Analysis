DVD şirketleri arasında eşsiz bir yere sahip olan Criterion’ın koleksiyonuna kattığı The Most Dangerous Game , kazara adasına ayak basanlarla oynamayı seven insan avcısı bir aristokratı anlatıyordu .
Aslında erken Hollywood’un kimi klişelerini de içinde barındıran film , zevk için insan avına çıkan kahramanı ile döneminde küçük çaplı bir dehşet yaratmıştı .
Filmin bugünün izleyicisi üzerinde aynı güçlü etkiyi yaratması imkansız .
Fakat benzer bir etkiyi , çok daha sert ve karanlık bir film olan 13’ün yarattığını söyleyebiliriz .
Bahis’in ( Intacto ) izinden giderek onu geçen , adeta distopik ve karanlık bir dünya çizen , gerçekçi bir film var karşımızda .
13’ün ilk saniyeleri , giriş bölümüne ihtiyaç duymayan kararlı bir film izlenimi uyandırıyor .
Klasik bir başlangıç yerini gerilimli bir müziğe ve siyah beyaz çizilmiş soğuk bir dünyaya bırakıyor .
Çoktan başlamış bir filme ortasından girmiş gibi olsak da , gözümüz karanlığa çabuk alışıyor .
Bir Fransız sahil kasabasında yaşayan Gürcü kökenli Sébastien , göçmen ailesine katkıda bulunmak için bir evin çatısını onarıyor .
Evin morfin bağımlısı sahibi , aşırı dozdan gidince Sébastien parasını alamıyor ve bir şekilde emeğinin karşılığını almak için ev sahibine ait gizemli bir zarfın çizdiği rotayı izliyor .
Yolun sonunda ise sadece bir kişinin hayatta kalacağı bir ölüm kumarı çıkıyor karşısına .
Hayatını tehlikeye atmadan hayatta kalamayacak bir grup kaybedenin arasında buluyor kendini .
Elindeki silahla diğer adayları devre dışı bırakıyor ve böylece bahisçilerine ve kendisine para kazandırıyor !
2005 tarihli yapımın kara film türüne yakın estetiği , bu sert öyküyü çok daha tekinsiz bir atmosfere taşıyor .
Yakın zamanda çekilen ve kara film estetiğini sıradan bir okula taşıyan Brick’i de düşünürsek , yaşadığımız günleri betimlemek için iyi bir araç olan kara film türünün giderek daha çok sinemacının ilgi alanına girdiğini söyleyebiliriz .
Fakat 13’ün Brick gibi doğrudan türü hedef almadığını da ekleyelim .
Géla Babluani’nin trajik cinayet seanslarıyla ilerleyen filmine farklı açılardan yaklaşmak mümkün .
Sébastien’ın kolay yoldan para kazanma umuduyla yeraltı kumar ortamlarına sürüklenmesi , kolay paranın zararlarını göstermeyi amaç edinen çoğu gençlik filminden daha etkili .
Ayrıca 13 , kesinlikle şans kavramını mistikleştirmiyor ve filmin tartışmaya açık finali doğrudan rastlantıyla açıklanabiliyor .
Bahis kadar estetik ve cool bir film olmasa da , sadece bu seçimiyle bile onu aştığını söyleyebiliriz .
Nasıl The Most Dangerous Game’in 30’lu yılların insan yaşamını iyice değersizleştiren ekonomik bunalımı ile bağlantısı kurulabilirse , 13 de savaşlar döneminin bir alegorisi olarak kabul edilebilir .
Şüphesiz savaş da en kolay insanların harcanabildiği , görünmez eller tarafından kontrol edilen politik bir kumar .
13 , şiddetini esirgemeyen , gözü pek bir film .
Kesinlikle her zaman daha sertini bekleyen izleyicilere dönük , hesaplı kitaplı bir şiddeti yok .
Ve benzer şekilde kahramanlarına beklenmeyen bir kabus yaşatan Otel’den ( Hostel ) çok farklı .
Eğlenceli bir şiddet filmi olmadığı gibi , göçmenler üzerine bir ' durum trajedisi ' de değil .
Ölümcül oyunların temelinde insanlar arasındaki güçler dengesini / eşitsizliğini görmeyi seven ve karamsar olmak için illa da haberleri takip etmeye gerek duymayan bir kesimin haysiyetli bulacağı bir film .
Bakın dünya nereye gidiyor demiyor , işte aşağı yukarı böyle bir yerde yaşıyoruz , diyor .
