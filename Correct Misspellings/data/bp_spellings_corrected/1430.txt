Son zamanlarda özellikle Walt Disney ve Dreamworks animasyonları hem üç boyutlu çizimleri hem de içerikleriyle öyle standartlaştılar ki , tıpkı seri üretim Hollywood komedileri gibi birbirine benzeyen ve kendilerine has bir dokunuş teşkil etmeyen sıradan yapımlara dönüştüler .
Fiziksel komediyi fazlasıyla ön plana çıkaran hatta belirli bölümlerinde fiziksel komediden başka hiçbir şey barındırmayan bu filmlerin çoğu , günümüzün popüler kültürünü hayvanlar alemine taşıyıp , bununla eğlenmemizi bekliyorlar .
Ve daha da önemlisi bunu yaparken çoğunlukla çocuklara hitap ettiklerini unutup , sadece yetişkinleri hedefleyen esprilerle amaçlarından sapıyorlar .
Hayvanların birbirleriyle çarpıştığı ya da sersemce yerlerde yuvarlandığı bölümleri çocuklara saklayıp , sözel esprilerle yetişkinleri tavlamaya uğraşan animasyon stüdyolarının , bugünkü zihniyetleriyle devam ettikleri sürece yetişkinlere çocuk olmayı özletecek , çocuklarıysa ekrana kilitleyecek özgün bir yapıma imza atmaları imkansız gibi .
Usta illüstratör Tommy Ungerer'in sevilen çocuk kitabından beyazperdeye uyarlanan " Üç Haydut , " yukarıda bahsettiğimiz standart Amerikan animasyonlarından sıkılanlar için ideal bir tercih .
Hayo Freitag yönetmenliğindeki film , gişe kaygısı taşımadan sadece çocuklar için bir şeyler yapmak isteyen ellerden çıktığını her halinden belli ediyor .
İçerisinde çocukları eğlendirecek , onları heyecanlandıracak , hatta yeri geldiğinde ürkütecek sayısız malzeme barındıran " Üç Haydut , " küçük sinemaseverlere çabuk tüketilecek bir hafta sonu eğlencesi değil , belki yıllarca unutulmayacak bir sinema deneyimi sunuyor .
Sinema deneyiminden bahsetmişken , " Üç Haydut , " küçükleri eğlendirmenin yanı sıra sinema konusunda bilgilendirmekten yana bir film .
Daha henüz jenerik yazıları gözükürken hikayede yer alacak karakterlerin sahne arkası heyecanlarını dile getirdikleri geri plan sesleriyle açılan film , çocuklara izleyecekleri filmin bir performans olduğunu ve o filmi izlerken sessiz olmaları gerektiğini didaktik olmayan bir dille öğütlüyor .
Diğer yandan , tiyatrovari dekoru , çocuk tiyatrolarını anımsatan ışıklandırmaları ve izlenen ekranın ötesinde farklı bir dünya olmadığını vurgulayan sınırlı alan derinliğiyle çocukları sinemanın nasıl bir kavram olduğunu konusunda bilinçlendirmeyi amaçlıyor .
Diğer yandan , bu anlatım biçimi çocuklara filmde yer alan ürkütücü sahnelerin ve kötü karakterlerin ' gerçek ' olmadığını benimsetmek için de son derece başarılı bir yöntem .
Kuytu bir ormanda at arabalarına soygun düzenleyen bir haydut çetesinin , kısa süre önce yetim kalmış küçük Tiffany'le yaşadıkları maceraları konu edinen " Üç Haydut , " üzerinde Alman dışavurumculuğunun etkilerini taşıyan bir film .
Dikkat çekici ışık - gölge oyunları , abartılı görsel orantısızlıklar ve her an canlanacakmış gibi duran ağaç motifleri barındıran filmin , görsel açıdan tekinsiz bir atmosfer yarattığını söyleyebiliriz .
" Üç Haydut " un hikayesinde ön plana çıkan karakter özelliklerinin , kırılma noktalarının ve sonuç bölümününse Grimm Kardeşler'in masallarını hatırlatan bir yanı var .
Alman dışavurumculuğundan aldığı bu ilhamı etkileyici ve özgün bir hikaye yaratmak için kullanan Tommy Ungerer'in çizimleri , filmde neredeyse kusursuz bir biçimde hareketlendiriliyor .
Ungerer'in yarattığı dünyadan yansıyan tekinsiz ve nostaljik atmosferi başarıyla hayata geçiren Hayo Freitag , ortaya koyduğu teatral anlatımla küçük sinemaseverlere gerçekten de unutulmaz bir deneyim vaat ediyor .
Ülkemizde Türkçe dublajla gösterilen filmin en güzel yanı da Oya Küçümen , Emir Tayla ve Nilgün Kasapbaşoğlu gibi profesyonel sanatçılar tarafından seslendirilmesi .
İşlerinin ehli isimlerin seslendirdikleri karakterlere kendi imajlarını yükleme kaygısına kapılmadan , seslerini nerede yükseltip , nerede alçaltmalarını bilerek sadece işlerini yapmaları kesinlikle takdir edilmesi gereken bir unsur .
Bu durum hem filmde yer alan karakterlere canlılık kazandırıyor , hem de seyredenler için filmi daha bir keyifli kılıyor .
Zira gişe kaygısı güden Hollywood animasyonlarında seslendirme yapan popüler isimler , ne de olsa bu işi profesyonel sanatçılar kadar başarılı icra edemiyorlar .
Dahası her gün beş reklamdan üçünde duyulan ve ' ben buradayım ' diye bağıran tanıdık ses tonlarıyla izlenen filmi oldukça can sıkıcı hale getiriyorlar .
Anlayacağınız " Üç Haydut , " hem görsel özellikleri , hem hikaye anlatma becerisi hem de usta işi seslendirmesiyle çocuklara kendilerini hikayenin içine kaptırmalarını sağlayacak bir sinema deneyimi sunarken , yetişkinleri de nostaljik bir ruh haline sokup , çocukluklarına geri döndüren bir yapım .
Diğer yandan , " Üç Haydut " u Grimm Kardeşler'in masallarının ürkütücü ve neredeyse vahşi yapısını barındırdığı için sakıncalı bulanlar olabilir .
Nitekim Alman masalları bugünlerde çocuklara keyifli bir masal deneyimi sunmaktan öte onları korkuttukları gerekçesiyle sık sık eleştiriliyorlar .
Ancak bana kalırsa çocuk olmak zaten ürkütücü ve vahşi bir şey .
Bu masalların yetişkin olduğumuzda bize çocukluğumuzda geldiğinden daha vahşi ve korkunç gözükmesinin sebebi de bize çocuk olma halinin o vahşi ve ürkütücü ruh halini hatırlatmaları belki de .
Nitekim Freud'un tekinsizlik tanımı da çocukken çok tanıdık olan bir şeyin yetişkinlikte yabancı bir nesneye dönüşmesi değil mi zaten ?
