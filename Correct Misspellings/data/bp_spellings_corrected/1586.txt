Tony Gatlif denince hüzün ve neşe arka arkaya geliyor , tıpkı filmlerindeki duygu geçişleri gibi .
Daha çok Çingenelerin ateşli ruhlarına dalan yönetmen bu kez hikayesini Yunan kıyılarına , Midilli adasına taşıyor .
Filmin deli ve has kızı Djam üzerinden kadın olma ve kadının ruhuyla bedenini kendi iradesiyle özgür kılma söylemini o kadar güzel ifade ediyor ki .
Tabii bir de kapitalist sistemin uşakları ve faşistler dışındaki erkek ırkını fazlasıyla olumlu gösteriyor , böylece Djam ve Fransız arkadaşı Avril’e de ‘kadın’ özgürlüğünü doya doya yaşamak kalıyor .
Djam amca dediği üvey babasının isteğiyle İstanbul’a geliyor , teknenin bir parçası biyel kolunu yaptırmak için .
Ama İstanbul onun için sadece Karaköy’deki bir ustadan ibaret olamaz , o yüzden onu çatılarda yatarken , bir tavernada göbek atarken ve İstanbul’da kaybolmuş başka bir kadın olan Avril’e elini uzatırken görüyoruz .
Gatlif Djam’ı öyle tasarlamış ki , onca deliliğin , vurdumduymazlığın altında yufka , acılı ve isyankar bir yürek yatıyor .
Film boyunca hepsine tanıklık ettiğimiz ruh halinden ve yol hikayesinden ve de birbirinden güzel müziklerden anlıyoruz ki , asıl vatan müzikleri doğuran sesler , ezgiler …
Yunan kültürüyle olan benzerliğimiz , eğlence anlayışımız , kah şahlanıp kah inişimiz o kadar aynı ki …
Zaten yönetmen de o benzer hazinenin farkında , her iki tarafa da eşit dağıtıyor duyguları , yaşamları , anıları …
Aman Doktor'da , İzmir’in Kavakları ve Harmandalı hem Grek dilinde hem de Türkçe olarak çıkıyor ağızlardan .
Gatlif canın mı sıkıldı patlat bir şarkı , patlat bir dans kafasıyla hem yol hikayesine bir tat , hem fantastik bir durum katıyor .
Özellikle de Yunanlı bir müzik grubuyla birlikte Şalvar Davası’ndaki bir kareyi anması , filmin nefis ve en komik anlarından biri !
Orada cinsel özgürlüğüne sahip çıkan kadına saygıyı , filmin içindeki özgür kadın algısıyla denkleştirdiğini düşünüyorum .
Kesinlikle çok hoş bir sinerji yaratmış tek bir kareyle !
Filmin Avril tarafı daha hüzünlü , daha doğuya , Suriye’ye ve mülteci kavramına yönelik …
Midilli adasında karşılaştığı feci manzara , sevgilisinin kendisini İstanbul’da terk etmesi ve Djam’ın peşinden Yunanistan’a ulaşması vatan ve vatansız olma kavramlarının altını çiziyor .
Aslında herkesin yüreği bir yerlerde kalmış , aklı başından gitmiş , ayakları sürüklenmiş , sürülmüş ve bir umudun peşine takılıp gitmiş .
Avril o yüzden deli kız Djam’ın peşinde , onun yüreğindeki vicdanı görüyor ve bunu dile getiriyor .
Film ayrıca ekonomik krizin Yunanlılar üzerindeki etkisine dair de bir şeyler söylüyor .
Her şeyini kaybeden bir adamın kendi mezarını kazışı ve yaşlı babasının çaresizliği filmin etkisi yüksek anlarından .
Aynı adamı keyifle içerken ve sonrasında hüzün batağında hareketsiz kalırken görmek de krize dair …
Djam’in yolda faşist dedesinin mezarına işemesi ( Müzik ve özgürlüğü yasaklayanların üzerine işiyorum repliği bir harika ) geçmişte yapılanların hayatımıza etkileri konusunda fikir verici duruyor .
Sonuçta iki kızın karşılaşma hikayesi aynı zamanda dediğim gibi bir sürü sürgün hikayesine uzanıyor , anılar ve acılar tazelenip paylaşılıyor .
Sonrasında her şeyin üstüne sünger çekercesine müzik ve içki imdada yetişiyor ve insanlık kendini yeniden yaratma imkanı buluyor !
 
twitter . com / banubozdemir
