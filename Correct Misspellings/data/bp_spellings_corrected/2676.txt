20. yüzyılın önemli sanatsal ve siyasi pratiklerini manifestolardan ayrı düşünmek mümkün değil .
Geçen yüzyıl her iki alanda da yeniliklere ve değişimlere sahne olmuştu .
Yakın zamanda dilimize çevrilen ‘’Morton Feldman Yazıları’’ kitabında besteci Feldman 20. yüzyıl sanatını müzikten yola çıkarak güzel özetlemişti : Yirminci yüzyıl müziğinin çoğu geçmiş müziklerin eleştirisidir …
Bu esaslı cümleyi pek çok yere uyarlayabiliriz aslında .
Sanat akımlarında ve siyasi pratiklerde , önceki deneyimlere karşı radikal bir tavır görebiliriz .
Berlinli sanatçı Julian Rosefeldt de manifestoların tarihini öneminden yola çıkarak bir dizi filme imza atmış .
Esasında 13 ekranlı bir enstalasyon .
Sinemalarda olan ise 93 dakikalık film kurgusu .
Filmde yer alan 13 bölümün içeriği Komünist Manifesto’dan Dadaist manifestolara ve hatta Dogma95 manifestosuna uzanıyor .
Yetenekli aktris Cate Blanchett’i farklı rollerde izliyoruz .
Ona eşlik edenler arasında ise mekanlar öne çıkıyor .
Rosefeldt , Blanchett’ın yüzüne ve manifestolara verdiği önemin bir benzerini mekanlara da yer veriyor .
Sadece sanat tarihine değil , ilgi çekici mimari duraklara da uğruyoruz .
Manifesto’nun ilginç bir proje olduğuna şüphe yok .
21. yüzyılın henüz başlarındayız ve sanatsal anlamda yenilikçi çıkışlara pek rastlamıyoruz bu aralar , henüz yeni çağın manifestoları gelmedi yani .
Onun yerine müzikten sanata , kolay geçmeyecek bir nostalji rüzgarı esiyor .
Bu açıdan sanatçının sarsıcı sanatsal metinlerinin bizi hatırlatmasında anlaşılmayacak bir yan yok .
Öte yandan dünyaca ünlü bir yıldızı ‘’ekran yüzü’’ yapan bu ‘’ağır’’ çağdaş sanat projesinde bir şeylerin eksik olduğu kesin .
Her şeyi küçük , düzenli ve estetik gösteren tepe araç çekimleri , pek çok çağdaş sanatçının kullandığı , artık etkisi azalan yavaşlatmalar filmi plastik yandan çekici yapıyor ama bütün bu güzellikler içinde manifestoların vahşiliğinden pek eser kalmıyor .
Hepsi eşitleniyor .
Tabii ki Dadaist manifestoyu yıkıcı bir sokak performansıyla veya Dogma95 manifestosunu çiğ video kameraların görüntüsü eşliğinde dinleyelim demiyorum .
Ama eksikliğini hissettiğim şey pek çok bölümde eksik olan ironi ve mizah .
Filmin kendine hayran olduğunu düşünmemizi engelleyecek zekice ve sivri oyunlar .
Bu oyuncul ve bilge kafanın filmde hiç olmadığını , bütün filmin manifestoları eşitleyerek yüksek sanat kategorisine çıkaran bir şova dönüştüğünü söylemek yanlış olur .
Esasında beklediğimiz şeye filmin son iki bölümünde kavuşuyoruz .
Bir kere sunucu Blanchett muhteşem .
Kavramsal Sanat ve Minimalizm manifestoları ile sahte yağmur zekiliği ve saçmalığıyla ışıldıyor .
Brakhage’dan Trier ve Herzog’a uzanan sinema manifesto ve düşüncelerini miniklerin sınıfında hatırlamak da hoş . ‘’Annem Sinema Öğreniyor’’ kısa filmindeki kafa var burada .
Bunlar hoş , yoksa cenazede Dadaist manifestoları okumak felen sanıldığı kadar etkili olmuyor .
