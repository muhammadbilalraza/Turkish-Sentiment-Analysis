ABD'nin Irak'ı işgaliyle ilgili geçtiğimiz sene vizyona giren filmlerin , seyirciden ve hatta eleştirmenlerden en az ilgi gören örneklerinden biri oldu Tanrının Vadisinde ( In the Valley of Elah ) .
Tommy Lee Jones'un performansı dışında ödül sezonunda da kendine yer bulamadı .
Biraz da bu sebeplerden , karşımıza böylesine sağlam bir film çıkmasını beklemiyorduk açıkçası .
Senarist - Yönetmen Paul Haggis'in iki yıl önce Çarpışma ile elde ettiği Oscar zaferi , birçokları gibi bizi de soğutmuştu belki kendisinden .
Ama peşin hükümlü davranarak biraz haksızlık etmişiz son filmine .
Jones , filmde emekli asker bir babayı canlandırıyor .
İki oğlundan biri yıllar önce askerlik görevi sırasında hayatını kaybetmiş .
11 Eylül sonrasında küçük oğlu da askere yazılmış ve Irak'a gönderilmiş .
Bir sabah , oğlunun ABD'deki üssüne geri döndükten sonra ortadan kaybolduğu haberini alıyor .
Yerel ve askeri polis kuvvetlerinin araştırmalarının dışında , kendisi de oğlunun izini sürmeye başlıyor .
Oldukça ağır tempolu ama iyi kurulmuş , merak unsurunu canlı tutmayı başarabilmiş bir film Tanrının Vadisinde .
Adım adım yeni bilgilere ulaşılıp olayın aslında hiç de ilk bakışta gözüktüğü gibi bir vaka olmadığı ortaya çıktıkça , babasıyla birlikte biz de kayıp asker Mike'ı tanıyoruz .
Ve onun özelinde , Irak'a giden genç yaştaki hevesli askerlerin neler yaşadıklarına , nasıl değiştiklerine dair bir fikir ediniyoruz .
Filmin sadece mevcut Amerikan hükümetini ve Irak işgalini eleştiren bir film olduğunu söylemek yeterli değil kanımca .
Bütün bunların temelinde topluca askerlik kurumuna yönelik de bir eleştiri mevcut .
Çünkü film ilerledikçe aslında oğlunu nasıl da yeterince tanımadığını fark eden baba , kendi asker kökeni sebebiyle onu nasıl böyle bir insan olmaya yönelttiğini de idrak ediyor .
Asker zihniyetiyle ve belli ki milliyetçi bir ortamda yetişmiş olan oğluna , başka türlü bir yola sapma şansı tanımayanın biraz da kendisi olduğunu anlıyor .
Çok sağlam bir özü var Haggis'in filminin .
Başta Tommy Lee Jones'un müthiş performansı olmak üzere oyuncu ekibi de çok başarılı .
Usta görüntü yönetmeni Roger Deakins de filme şüphesiz çok şey katıyor .
Ama bu filmin biraz geri planda kalmasının da elle tutulur sebepleri olmalı , öyle değil mi ?
Charlize Theron tarafından canlandırılan polis karakterinin işlemediğini düşünen çok kişi oldu öncelikle .
Doğrusu ben buna katılmıyorum .
Theron ile Jones'un işbirliği filme kesinlikle çok şey katıyor .
Ama bu karakter aracılığıyla filme bir de polis teşkilatı içindeki cinsiyet ayrımcılığı gibi meseleler girmesinin bu film için fazlalık olduğunu düşünen birine yine de kısmen hak verebilirim .
Soruşturma sırasında sırf Meksika kökenli olduğu için hemen şüpheli konumuna oturtulan bir asker kaçağı karakteri , kahramanımızın zaman içinde kendi içindeki önyargılı , belki ırkçı denebilecek yanın farkına varmasına aracı olması açısından filmin özüne daha fazla hizmet ediyor .
İş yaşamında kadınlara karşı ayrımcılık yapılmasıysa , filmin temel derdinin biraz uzağında .
Ama filme genel olarak Amerika'nın doğru yolda olmadığı yorumu açısından bakarsanız , belki de o kadar yersiz değil bu yan öykü de .
Ve filmin fazlasıyla kör parmağım gözüne final sahnesi de Haggis'in esas derdinin bu olduğunu belli ediyor aslında .
Bir uyarı sinyali göndermeye çalışıyor yönetmen , kendi ülkesinin izleyicisine .
Doğrusu benim tek hoşuma gitmeyen , filmin yavaş temposunun seyirciyi sıkacağı endişesiyle birkaç sahnede müziğin tempoyu artırmak uğruna yersizce yükselmesi oldu .
Kabul etmeli ki , Paul Haggis klişeleri ve manipülasyonu , karşısına çıkan her fırsatta değerlendirmeyi seven bir yönetmen .
Özgün müzikler de zaman zaman buna hizmet ediyor .
Amerika'yı ne kadar eleştirirsek eleştirelim , bizim kendi ülkemizle ilgili olarak açıkça tartışmamızın bile riskli olduğu konularda kendilerini bu denli sert yargılayabiliyor olmaları , kat edecek ne kadar çok yolumuz olduğunu göstermeli bize .
Irak işgaliyle ilgili filmler şu ana dek kendi seyircilerinden fazla ilgi görmedi ama Tanrının Vadisinde gibi sağlam örnekleri bizim takdir etmemiz herhalde çok daha kolay .
