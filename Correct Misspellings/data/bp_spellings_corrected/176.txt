Bilgisayar oyunlarına , özellikle de E - Swat ve Rainbow Six gibi oyunlara meraklı olanlar bilirler .
Farklı özelliklere sahip adamlardan bir takım oluşturmalı ve harekete geçmeden önce herşeyi en ince ayrıntısına kadar planlamalısınız .
SWAT’ın kelime açılımı , özel silahlar ve taktikler .
Filmin anatomisine geçtiğimizdeyse , ne yazık ki çok da özel bir şeye rastlayamıyoruz .
Konuyu özetleyelim önce : Deneyimli SWAT çavuşu Hondo , uluslararası bir suçlunun hapishaneye teslim edilmesi için refakatçilik görevi alır ve kendi timini kurar .
Ancak suçlunun medya aracılığıyla , ' kendisini kurtaracak olana 100 milyon dolar vereceğini ' açıklaması , ekibimizin işini bir hayli zorlaştırır .
Film , bu refakat işlemine gelinceye kadar SWAT’ın ne menem birşey olduğunu , tim üyelerinin nasıl seçildiğini ve ana karakterlerin tanıtımıyla vakit geçirtiyor .
Çavuş Hondo’yu , tüfeğini tamir ederken aslında ne kadar yetenekli bir SWAT üyesi olduğuna inandırıveren , ne kadar iyi olduğunun en eski öykülendirme taktiklerinden biriyle gözümün içine sokulduğu Jim Street rolünde , son dönemin en çok film çeviren oyuncusu Colin Farrell karşımıza çıkıyor .
İrlandalı oyuncu ile ilgili ileride söyleyeceklerimiz olacak ama film üzerinden gitmeye devam edelim .
Filmin kötü adamı olan genç mafya patronu Alex Montel’in yakalanışı , 11 Eylül sonrası ABD’de artırılan güvenlik önlemlerinin bir parodisi adeta .
Havalanındaki aramalar sırasında üzerinden çakı çıkan ama soruşturulmadan ülkeye girmesinde mahsur görülmeyen Montel , o çakıyla hemen bir ' temizlik işi'ne girişiyor ve filmi izleyince tebessüm edeceğiniz çok basit bir hata yüzünden yakalanıyor .
Filmin , alınan önlemlere ironik bakış açısı , bilinçli bir tercih .
Zira , çok geçmeden Çavuş Hondo ünlü Bush repliği ' Ya bizimlesin ya da düşmanımızsın'ı , ' Ya SWAT’sın ya da bizden değilsin'e dönüştürerek espri yapınca filme daha bir samimi bakmaya başlıyor insan .
Özel Tim ( SWAT ) , Amerikan güvenlik birimlerini , tam da uygun bir dönemde yüceltmeye yönelik bir öykü anlatıyor gibi görünse de ( kuşkusuz öyle ) , yer yer kendi kendisiyle dalga geçmekten çekinmiyor .
Bunda , senaryo yazarları arasında hemen gözümüze çarpan David Ayer - David McKenna ikilisinin etkisi çok açık .
Daha önce U - 571 , Hızlı ve Öfkeli’nin yanısıra çok tuttuğum Training Day’in de senaryosuna katkıda bulunan Ayer , örneğin Chris ile Street arasında geçen ' Evime gelmek ister misin ?
- Çok Kolay Oldu !
- Yarın kızımın doğumgünü partisi var ' gibi diyaloglarda kalemini konuşturmuş .
American Histroy X’i yazan adam McKenna da , karakterleri konuşturmakta , Ayer’in stiline yakın bir isim .
Yazar kadrosunda böyle yetenekli iki adam olunca , Hollywood polisiyelerinin klişelerinden olan ' başbelası yüzbaşı ' gibi sıkıcı bir karakter bile renkleniveriyor .
Bu rolde , komedi oyuncusu Ryan Reynolds’un babası gibi duran , deneyimli TV oyuncusu Larry Poindexter çok başarılı .
Dahası , tüm bildik karakter çizimine karşın Samuel Jackson’ı izlemek de keyif verici .
Ölü Ozanlar Derneği’nden sonra nedense dikiş tutturamayan yenetekli aktör Josh Charles , sert fıstık Michelle Rodriguez , şaka makam sinemaya fena ısınan LL Cool J gibi simaların başarılı performansları da filme artı katıyor .
Kötü adam rolünde de karşımıza Sadakatsiz’ten hatırlayacağımız Oliver Martinez çıkıyor .
Hollywood’un , Casting konusunda , sıradan bir aksiyon için bile ne kadar titiz çalıştığına bir kez daha tanıklık ediyoruz .
Özel Tim ; yönetmen Clark Johnson’ın ilk uzun metraj çalışması .
Daha önce bazı TV serilerinde bölüm yönetmenliği yapan Johnson , neredeyse 2 saat süren bu ilk filminde ritim sorunu yaşamaması , oyuncu yönetimindeki başarısı ve aksiyon sahnelerini gayet güzel kıvırmasıyla başarılı bir iş çıkarmış görünüyor .
Ama Jane’s Addiction ve Linkin Park’tan seçtiği parçalar , filmin temposunun biraz üzerinde kalmış .
Hatta , Çavuş Hondo ile esas adam Street arasındaki kimyanın zorlama olması , ikisinin birbirine çabucak kaynaşması sorununu çözmek için çaba göstermemesi de eleştirilebilir .
Ve gelelim esas oğlana .
Kalın kaşlarıyla perdede süzüm süzüm süzülen Colin Farrell’a .
Şaşkın ve bir parça kızgınım .
İrlandalılar’ı öteden beri çok severim ama bu aktörün kısa sürede bu kadar çok filmde başrol almasına memnuniyetsizlikle ve kaygıyla yaklaşanlardanım .
Asla kötü oynamıyor ama hep aynı adamı oynuyor .
Tabii bunda , Çaylak ve SWAT’ta olduğu gibi sürekli derinliksiz ve benzer tipler seçmesinin payı büyük .
Oysa Spielberg’in Azınlık Raporu’nda olduğu gibi , kötü adama göz kırpan karakterlerde daha başarılı olacağı kanısındayım .
Kızgınlığıma gelince .
Farrel , 2 yıl içinde 30 filmde oynaması yetmiyormuş gibi Oliver Stone’un çektiği Alexander filminde de başrolü kaptı .
Özellikle , Zecharia Sitchin’in Gökyüzüne Merdiven kitabını okuduktan sonra kafamda net biçimde canlandırdığım İskender’i , o yer yer efemine ve ana kuzusu karakteri düşünüyorum da , bu rolün Leonardo Di Caprio ya da Jude Law gibi uygun yüzlü bir isme verilmesi , çok daha isabetli olabilirdi .
Filmle ilgili son sözlerimize gelince : Başlıkta da dediğim gibi , film her ne kadar ' özel ' birtakım insanların ' özel ' silahlar ve taktiklerle yaptıkları kahramanlıkları anlatsa da , sıradan / bildik bir aksiyonun ötesine geçemiyor .
Üstelik bu tür’ün çok yararlandığı ' aşk ' teması da iyi işlenmemiş .
Sonuçta , orta tempolu ve keyif alıp almayacağınız şüpheli bir aksiyon .
Ama bir filme , uyarlama bile olsa sırf senaryo yazarları için gitmek isterseniz o başka , zira bu yüzden giden birini tanıyorum !
