Daha önce Maskeli Beşler'in yönetmeni ve senaristi olarak adını duyduğum için Murat Aslan'ın bir dram yazdığını ve yönettiğini duymak benim için şaşırtıcıydı .
Ama ne dram !
Film gerçekten çekim açıları ile , müziği ile , mekanları ile şaşırtıcı derecede iyi ve izleyiciyi kendine çeken , merak ettiren bir yapıda başladı .
Bir o kadar da ciddi bir sanat filmi tadı alındı ilk dakikalarında .
Fasulye adlı filmden ve birtakım TV dizilerinden tanıdığımız Selim Erdoğan ise iyi bir seçim , böyle bir dramda başrol olmak için .
Film yaban ellerde hapis yatmış , yıllar sonra köyüne gelmiş ama hastalıklarla , ölümlerle karşılaşmış ve oğluyla yakınlaşmaya çalışan bir babayı tanıtıyor bize önce ve buraya kadar her şey akıcı ve merak uyandırıcı aslında .
Yılmaz isimli bu fedakar babanın , oğlunun hastalığı dolayısıyla , onunla İstanbul'a adım atmasıyla , film birden tarz , mod , dünya değiştiriyor adeta .
Film , Zafer Algöz'ün ortaya çıkması ve fona Taksim'i almasıyla , renkli bir komedi filmine dönüşüyor .
Espriler gırla gidiyor , bir an için hastalıkları ölümleri unutuyoruz Yılmaz'la birlikte .
Yeni bir kadınla tanışılıyor , barlar , cazlar , Taksim'in arka sokakları , Türk Sanat Müziği .
Neredeyse , zamanın Türk filmleriyle dalga geçen " Arabesk " filmini hatırlıyoruz .
Köyde başlayan o sanat filmi tadı birdenbire kayboluveriyor ve film , " klasik bir Yeşilçam'mış bu ? " düşüncesiyle baş başa bırakıyor bizi .
Sonra Taksim sokaklarına ve bu renkli komediye , dram sızmaya başlıyor .
Ama ne dram .
Hasta çocuk , bir türlü başı beladan kurtulmayan kadın karakter , otel odalarında , Eşkıya filminden apartılmış , yalnızlıklarıyla yüzleşen yaşlılar ve elbette çıkmazlar içinde bir baba .
İnsanız , gözlerimiz doluyor .
Hatta , düpedüz ağlıyoruz .
Fakat bir süre sonra , bazı şeylerin , " fazla Türk filmi olması " devreye giriyor .
Keder , sonsuz şanssızlıklar , herkesin ellerinin kollarının bağlı oluşu , mantıksız olaylara kimsenin bir dur demeyişi ve en kötülerin hep başrol oyuncumuzun başına gelişleri , normalde tıp dünyasında asla yaşanmayacak olayların çok normalmiş gibi kabul görmesi , haddini aşıyor bir noktadan sonra .
Evet ağlıyoruz , insanız , ama bir yandan da diyoruz ki , gene sömürüldüm .
Evet , gene aynı klasik : bir duygu sömürüsü geleneği .
Babam ve Oğlum'a , " özellikle düşünülmüş bir duygu sömürüsü " , " ağlama garantili film " gibi eleştiriler gelmişti .
Umut , Babam ve Oğlum'u kurtarıyor ve tüm bu eleştirileri kendi üzerine almakta bir sakınca görmüyor .
Bu kadar da olmaz ki dedirtiyor , seyirci , altyazı ile , " bu bir Türk filmidir , alıcınızın ayarlarıyla , gözlerinizin yaşlarıyla oynamayınız " uyarısını bekliyor adeta .
Bir Umut'la izlenmeye başlanan film , sonunda , Türk filmi klişesi bitmeyecek mi , umutsuzluğuyla baş başa bırakıyor bizi ve geriye sadece , 6-7 yaşlarında olduğunu düşündüğüm küçük oyuncunun ne kadar başarılı olduğunu düşünmek kalıyor .
Ağlama garantili !
