Popüler sinema arenasındaki rekabet , kısa süre içerisinde sadece iki kutup haline gelecek gibi görünüyor .
Bir tarafta bolca ünlü ismin , yüksek bütçelerin havalarda uçuştuğu hype gazları ; diğer tarafta ise bütçe kesesi sıkılmış ve görece daha az ünlü ile servislenen kelimenin her anlamıyla " ortalama sularında gezinen " yapımlar .
Öyle sanıyorum ki ; bu ayrışma , münferit Pay TV sistemlerinin hayatımızdaki egemenliğinin artmasıyla birlikte kendisini daha da hissettirecek ve bir süre sonra , bahsi geçen ikinci kategorideki filmler de ağırlıklı olarak bu sistemler için projelendirilecek .
 
  Bütün bu varsayımlarla birlikte , Başta Netflix olmak üzere Pay Tv sistemleri için projelendirilen yapımlar , daha şimdiden klonlaşmış gibi görünseler de ; belli bir kalite oranını korumayı sürdürdüklerini de es geçmemek gerekiyor .
Yani , Hollywood'un , ortalama kıstasını karşılayan aksiyon - gerilim güzellemeleri ; Netflix ve emsali sistemler için üretilen vurdulu kırdılı çeşitlemelerin gerisine düşmeye başladı .
İşte son derece spot ismi ve her türlü görseline sinen " standart altı " vaadleriyle Katil Avcısı da her anlamda ümit vadedebilecek bir malzemeyi , " nefesi yetmeyen " bir öyküye evirmeyi başaran " kalburaltı " bir örnek .
 
  George Wallace ve Don Keith ikilisinin kaleme aldığı ve henüz dilimize kazandırılmamış olan Firing Point adlı kitaptan beyazperdeye uyarlanan film ; daha ziyade Soğuk Savaş döneminde terk edilmiş olan komplo teorileri üzerine yeşillendirilmeye çalışılmış , son derece zehirli klişelere sahip bir Kızıl Korku sancımasından çok da fazlasını barındırmıyor ne yazık ki !
İşin kötüsü , klişelerin içeriğe değil de biçime sinmiş olması !
Yine de son 7-8 yılın Hollywood aksiyon trendleri arasından ite kaka yükselişe geçen Kızıl Korku paranoyasına 40 milyon dolara kadar limit tanıyabildiğine göre ; yapımcıların bu içi geçmiş , radyasyon boca edilmiş konsepte tanımış olduğu kredinin bir süre daha tükenmeyeceğini ; hiç değilse belli bir bütçenin altında da olsa destek görebileceğini söylemek hiç de yanlış olmaz .
 
  Katil Avcısı'nın , hikâyesini ya da daha doğru bir tabirle ; öykü açısından incelikli ve farklı kabul edilebilecek olsa da işleyiş açısından başarısı tartışmalı klişeler trafiğini kabaca özetlemek gerekirse : karşımıza yine global anlamda , " dünyayı yok olmanın eşiğine getirecek türden " bir ifna planı bulunmaktadır .
Bu planın iki kutbunu ise sürpriz unsuru bir 30 yıl önce temiz bir biçimde hadım edildiği haliyle Rusya ve Amerika oluşturur .
Gel gelelim bu sefer darbe konusunda ilk adımı atmak isteyen taraf Amerika cenahındandır .
Lakin ilk kanın dökülmesiyle birlikte ; dünya geri dönülemeyecek bir kaosa doğru sürüklenecektir .
Bu sefer , Kızıl Korku fitilini ateşleyen taraf Rusya Ana değildir - ki bu kısım da Katil Avcısı'nın esamesi silik de olsa , emsallerinden farkını ortaya koyduğu kısımdır .
Fakat dünyayı sona sürükleyecek olan Kötü Amerikalının karşısına dikilecek olan kahraman da hiç kuşkusuz İyi Amerikalı olacaktır !
 
  Amerika , Amerika'nın en büyük düşmanıdır katmanının hemen altında aslında , yine en kaba haliyle " muhafazakâr - liberal " çatışmasının yerleştirildiği öyküde ; Rusya'ya saldırarak dünyayı uçuruma sürükleyecek olan bir Amerikan denizaltısının karşısına , filmin ilerleyen kısımlarında halk kahramanına dönüşeceğinin sinyallerini , perdede göründüğü ilk dakikadan çakan Yüzbaşı Glass ve mürettebatı çıkacaktır .
Bütün bunlar yetmezmiş gibi Rusya başbakanı kaçırılır ve dünya , her geçen saniye içerisinde , seküler kıyamete adım adım yaklaşır .
Katil Avcısı Amerika'yı , Amerika'dan , Amerikalı'yla kurtarma mücadelesidir demek hiç de yanlış olmaz .
 
  Her ne kadar 90'lı yıllardaki emsallerine oranla , oldukça mütevazı sayılabilecek bir bütçeye sahip olsa da ; adını daha çok düşük bütçeli komedi ve aksiyon talimleriyle duyurmuş olan Donovan Marsh'a teslim edilmiş olan en yüksek bütçeli proje .
Filmin en önemli kozlarından biri ise ; oyunculuk geleneğinden gelen ve Sokağın Kralları , Kabuktaki Hayalet gibi filmlerin senaryolarında da kalem oynatmış olan Jamie Moss .
Senaryoda Moss'a destek kuvvet niteliği taşıyan ve Robocop , X ve Big Fish gibi önemli filmlerin yapımını üstlenmiş olan Arne Schmidt'in ; bir öykü anlatıcısı olarak kaslarının ne kadar geliştiği ise şaibeli .
 
  Gelelim filmin " sattıran " unsuruna .
Gerard Butler .
Son yıllarda , içerik fakiri aksiyon filmlerinde görünmeyi kendine görev edinmiş olan Butler'ın , bu standart altı aksiyon sarmalına kendisini ne kadar süre daha kurban edeceği merak konusu .
2018 yapımı Den of Thieves'i saymazsak , kendisini son yıllarda pek de kayda değer yapımlarda izleyemedik .
Yine de süper güçlerden muaf halk kahramanı rollerinde , " günün kurtarıcısı " etiketini kendisine yakıştırmayı başardığı da bir gerçek .
Hemen yanına eklemlenen Gary Oldman tekinsizliği de sırıtıyor demek yanlış olur .
Yine de bu görece olumlu notlar , Katil Avcısı'nın " bir yerde tıkanmaya mahkum " olan potansiyelini artırmaya pek de yetmiyor .
 
  Son tahlilde ; önümüzdeki III. Dünya Savaşı paranoyasına gebe bu baharatlı aksiyon - gerilim mahsulü ; genel çerçevede " vasat " kabul edilebilir ama bir adım daha yaklaşıldığında " vasatlar içerisinde en iyisi " olarak da değerlendirilebilmesi pekala mümkün .
Kalibresinin altında ezilmeyecek ufak twistler ve temposuyla , türün meraklılarını cezbetmesi hiç de sürpriz değil .
Nitekim klişe dışına çıkabilecek potansiyele sahip , zenginleştirilmeye açık bir konuyu , klişelerle bezemesi , potansiyel bir aksiyon hitini direkten döndürmüş .
Ama ne dönmek !
