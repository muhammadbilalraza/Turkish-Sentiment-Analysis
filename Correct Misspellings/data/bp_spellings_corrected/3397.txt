Lorna , Arnavutluk'tan Belçika'ya gelmiş bir genç kadın .
Bir uyuşturucu bağımlısıyla yaptığı formalite evliliği sayesinde vatandaşlık hakkı kazanmaya çalışıyor .
Ona bu evliliği ayarlayan Fabio ile birlikte , Claudy'nin nasılsa yakın gelecekte aşırı dozdan öleceğine güveniyorlar .
Lorna vatandaşlık hakkını aldıktan sonra bir Rus ile evlenip , onun da aynı hakkı elde etmesine yardımcı olacak .
Ancak Claudy uyuşturucuyu bırakmaya karar verip Lorna da ona duygusal olarak bağlanınca işler çetrefilleşiyor .
Çift Altın Palmiye'li Dardenne Kardeşler'e Cannes Film Festivali'nde bu kez senaryo ödülü getiren Lorna'nın Sessizliği , yine Belçika'daki göçmen gerçekliğinin , perdede öykülerini pek sık izleyemediğimiz insanların hayatlarına sokuyor bizi .
Biçimsel oyunlara pek yer vermeyip , metni ön plana alıyor bu kez yönetmen kardeşler .
Filmin ismine rağmen , Lorna'nın pek sessiz kalan , pasif bir kadın olduğunu söylemek zor .
Fabio'nun ve erkek arkadaşının uyarılarına rağmen hep kendi bildiğini yapmaya çalışması , Claudy'yi kurtarmak ve vatandaşlık hakkını onun ölmesine gerek kalmadan elde etmek için yollar araması , ondan susması beklenen zamanlarda hep inatla konuşması başına iş açıyor aslında .
Sadece sistem değil , o sistemin yürütücüleri olan erkekler kapana kıstırıyor Lorna'yı .
Hayatındaki erkeklerin hangi milletten olduğu veya yasadışı faaliyetleri önemli değil .
Hepsi yine de aynı sistemin parçası .
Ve Lorna'ya birey olarak değer vermiyorlar .
Arta Dobroshi ve Dardenne Kardeşler'in sürekli oyuncusu Jérémie Rénier'in çok iyi performanslar verdiği filmde , yeni bir yaşam kurabilmek için soğukkanlılıkla hareket eden ve her şeyi göze almış Lorna'nın giderek nasıl duygusal bir çöküntü içine girdiğini de izliyoruz .
Ancak Lorna'nın savunma mekanizmasına , psikolojik rahatsızlığına bizi pek hazırlayamıyor film önceden .
Claudy'ye böylesine bağlanmasına da hazırlamadığı gibi .
Özellikle bu gibi bazı duygusal süreçlerin ikna edici olmaması , Lorna'nın Sessizliği'ni Dardenne'lerin önceki işlerinin gerisinde bırakıyor .
Toplumsal gerçekçi bir tavırla başlayıp , daha sonra Lorna'nın duygusal ve fiziksel kaçışına odaklanan film , gerçekçiliğiyle insanın canını acıtıyor .
Beklediğimiz kadar güçlü bir film değil belki ama vizyonda her zaman karşımıza çıkmayan türde , sahici insanlar hakkında sahici bir yapım .
