Popüler bir müzikalin beyazperde uyarlaması olan mama Mia ! , ABBA şarkıları üzerinden kurgulanmış bir aşk ve düğün hikayesi .
' 80lerin ünlü İsveçli müzik topluluğunun eskimeyen şarkıları eşliğinde , hedef kitlesi daha çok kadınlar ve geyler olan , herkese hitap ettiğini söyleyemeyeceğimiz bir film .
Babasının kim olduğunu bilmeyen Sophie , evlenmeden önce bu gizemi çözmeye karar vermiştir .
Babasının kim olduğunu bilmenin , kendi kimliğini daha doğru tanımlamak için de elzem olduğuna inanmıştır .
Bunun için , annesinin eski bir günlüğünden bulduğu üç olası baba adayını da yaşadıkları küçük Yunan adasındaki düğünlerine çağırır .
Fakat , annesiyle bu üç gençlik aşkının karşılaşması , sandığından daha fırtınalı olaylara gebedir .
Sahne versiyonunu da yazmış ve yönetmiş iki kadın sanatçının elinden çıkan bu yapım , elbette bir kadının kendi kimliğini oturtmak için ne bir erkeğe ne de evlilik kurumuna ihtiyaç duymadığı , bir kadın ittifakı filmine dönüşüyor .
Bunu yaparken , arka plana da Yunan adası aracılığıyla tragedya geleneğini yerleştiriyor .
Kendi adıma , her müzikal performansta olur olmaz şekillerde koro görevlerini yerine getiren yerel halk , filmde beni en çok eğlendiren detay oldu diyebilirim .
Meryl Streep ve Julie Walters gibi usta oyuncuların müzikal performanslarının özellikle öne çıktığı filmde en çok sırıtan Pierce Brosnan herhalde .
Eski James Bond , sesini elinden geldiğince zorluyor ama filmin camp tonuna bir türlü adapte olamıyor .
Filmin genel olarak çok ciddiye almanın mümkün olmadığı , ağdalı melodram hallerin üstüne üstüne giden , fiziksel komediye çok fazla başvuran ve mantıklı değerlendirme kriterlerini lüzumsuz bırakacak denli abartılı noktalarda gezinen bir yapısı var .
Tüm dünyada ciddiye alınamayacak denli kötü kabul edilmesi de biraz bundan belki .
Ancak mama Mia ! ' ya böyle yaklaşmak , filmi yanlış değerlendirmek olur diye düşünüyorum .
Çünkü karşımızdaki iş , ciddiye alınmamak için her anında elinden geleni yapıyor zaten .
Sahne versiyonundaki birçok dramatik detayı da eleyerek , olabildiğince eğlenceye yönelik , ABBA şarkılarının hafif ama hemen dile dolanan niteliğini yakalamaya çalışıyor .
Eğer fazla ciddiye almadan kendinizi kaptırmaya razı olursanız ve ABBA şarkılarıyla da aranız iyiyse , mama Mia ! sizi de eğlendirebilir .
Bütün mesele kendinizi filmin sunduğu gerçekliğe fazla direnmeden bırakmanız .
Aksi takdirde deli saçması bir revü şovu izlediğinizi düşünüp kaçacak delik de arayabilirsiniz çünkü .
Kısacası , frekansınız tutarsa .
