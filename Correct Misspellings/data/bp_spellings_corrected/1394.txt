Karikatürist Ahmet Yılmaz tarafından yazılmış olduğu bilgisi , Kutsal Damacana'ya merak duymamı sağlayan temel unsurdu .
Jenerikte öğrendik ki filmi Kamil Aydın ile birlikte yönetmiş ayrıca kendisi .
Ancak filmin en ciddi sıkıntısı da rejisinde .
İlk andan itibaren vasat bir televizyon filminden iyi gözükmüyor , kırpılıp atılması gereken duraklamalar ve sessizlikler ile ağır aksaklıktan kurtulamıyor .
Ve bir komedi filminin böylesine ritimsiz olması çok büyük bir dezavantaj .
Peki ama Kutsal Damacana güldürüyor mu ?
Yurdum insanı bir fırsatçı olan Fikret , kendisini tesadüfen büyük bir imkanla karşı karşıya bulur .
Onu papaz zanneden zengin ve güzel bir kadın tarafından , dilediği parasal meblağ karşılığında , içine şeytan girmiş bir kızı kurtarmak üzere tutulur .
Ve ünlü korku klasiği Şeytan'ın ( The Exorcist : The Version You Haven't sene Yet ) bir nevi parodisi başlar .
Kutsal Damacana'nın iyi gişe yapacak , halkımızın en azından belli bir kesimi tarafından sevilecek bir film olduğunu tahmin edebiliriz .
Ama sırf bir kitlesi var diye , sürekli küfre ve belden aşağı esprilere dayanan kaba bir mizah anlayışını takdir etmek zorunda da değiliz .
Şaşırtıcı şekilde , seyircinin en çok güldüğü kısımlar nispeten zeka içeren esprilerden ziyade küfürler oluyor bu tür filmlerde .
Bunun sosyolojik analizini yapmak bize düşmez ama böyle bir komedi anlayışının dünyanın hiçbir yerinde saygı görmeyeceğini filmin yaratıcıları da biliyordur muhakkak .
Beklediğimiz Ahmet Yılmaz dokunuşu zaman zaman kendini hissettiriyor ve filmde herkesin gülebileceği en az birkaç an muhakkak var .
Ama geneli itibariyle , gelişigüzel ve kolaya kaçılmış bir mizah anlayışı hakim .
Sanki iyi bir seyirci rakamını garantilemek yeterliymiş gibi .
Kimileri için yeterli olabilir ama bizim için değil .
Bir Şafak Sezer şovu olan filmde oyuncuların çoğu zaman kendi hallerine bırakıldığı , doğaçlamaya geniş alan tanındığı anlaşılıyor .
Filmin kadrosundaki herkesin oyunculuk potansiyeli aynı olmadığı için de kimi alnının akıyla çıkarken bu projeden ( mesela Settar Tanrıöven ya da Yıldırım Memişoğlu ) kimiyse tökezliyor .
Ama Şafak Sezer kendi şovunu yürütüyor sonuçta ve belli ki metne en bağlı kaldığı noktalarda başarısı da artıyor .
Bir korku filmi parodisi olarak çok sayıda efekt denemesi de içeren bir film Kutsal Damacana .
Doğrusu bunlardan inandırıcılık veya dikkat çekici bir başarı beklemeye lüzum yok .
Filmin kendisi de buna ihtiyaç duymuyor zaten .
Ancak bu efektler dışında filmin teknik düzeyi çok düşük .
Görüntüler bayağı bulanık , sesler kimi zaman zor anlaşılıyor .
Ortada gerçekten sadece geyik muhabbeti ve cüretkar genç bayan görüntüleriyle seyirci toplamaya çalışan , daha fazlasını hedeflemeyi ise umursamayan bir film var .
Tam bayram haftasında iyi gişe yapması kaçınılmaz olan bu filmin yine de seyircisi açısından ufak bir çelişki barındırdığını düşünüyorum .
Bu film , yazar ve yönetmenlerinin gözünde belli ki temel olarak bir Şeytan parodisi .
Ancak Şafak Sezer'in hitap ettiği yüz binler oranında kitle için Şeytan parodisi olma özelliği pek bir şey ifade etmeyecek .
Seyircileri , televizyonlardaki " rating " sınıflandırmalarında olduğu gibi kategorize etmeye kalkarsak : Bir Şeytan parodisi izlemek isteyebilecek AB seyircisi için bu film başarılı bir ürün olarak kabul edilemez .
Buna karşılık , daha alt izleyici gruplarına indikçe seyirci tepkisinin daha olumlu olacağı muhakkak ve fakat o izleyici içinde kaç kişi filmdeki Şeytan referanslarını görecektir , orası meçhul .
Dolayısıyla , karşımızda gişeye yönelik bir Şafak Sezer filmi olarak amacına ulaşan ama bunun ötesinde başarılı kabul edemeyeceğimiz bir film var .
