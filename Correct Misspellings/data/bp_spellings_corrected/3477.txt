Geçen sene Cannes'da izlediğim ve Jüri Özel Ödülü'nü almasına sevindiğim bir filmdi Polis ( Polisse ) .
Ülkemizde de çeşitli festivallerde gösterildi ve vizyona girmesi Temmuz 2012'yi buldu .
Polisse , çocukların Polis kelimesini telaffuz ediş biçiminden dolayı bu şekilde isimlendirilmiş .
Film , çocuk görüntüleriyle ve çocuk şarkılarıyla başlıyor , sanki yumuşak ve masum devam edecekmiş gibi bir açılış yapıyor ama taş gibi sert gerçeklerle yüzleşmemiz yakın .  Polis merkezinde babasının onu taciz ettiğini kendince anlatmaya çalışan küçük bir kız ve onu korkutmadan sorgulamaya çalışan polis memurlarıyla karşı karşıyayız .
Filmde oyuncu olarak da yer alan güzel yönetmen Maïwenn , gerçek olayları konu alan , sert , rahatsız edici bir ilk filmle karşımızda .
Cannes film festivalinde elimize geçen kitapçıktan çevirdiğimiz röportajda yönetmen , izlemiş olduğu bir belgeselden etkilenerek Çocuk Koruma Birimi'nde görev yapan polis memurlarıyla irtibata geçmeye karar verdiğini anlatıyor .
Polis memurlarıyla zaman geçirmeye başlıyor duyarlı yönetmen ve yaşanan tüm gerçekleri not alarak bunları filminde kullanmaya karar veriyor .
Bu şu demek oluyor : Filmde kimi zaman gözlerimizi kaçırarak izleyemediğimiz , kimi zaman duymamak için kulaklarımızı kapatmak istediğimiz tüm olaylar gerçekten yaşanmış !
Tüm o pedofili vakaları , cinsel tacizler , tecavüzler , aile içi şiddet ve ensest hikayeleri .
Gerçi buna şaşırmak yersiz , maalesef hem kendi ülkemizde , hem de dünyada yaşanan bu tip olaylar konusunda pek de bilgisiz değiliz , ne kadar kabul etmek istemesek de , bu istismarlar iki adım ötemizde dahi yaşanıyor .
Bu anlamda , bence bu konuyu adeta bir belgesel çeker gibi ama dramatik bir yolla bir sinema filmi haline dönüştürme fikri bile yeterince cesur ve takdire şayan bir davranış .
Filmde en çok hoşuma giden yaklaşım , konunun " biz ve onlar " gibi işlenmemiş olması .
Filmin argümanı şu ki , bu konuda hepimiz aynı taraftayız .
Hepimiz insanız ve insan olmanın getirdiği zayıflıklarla , hatalarla , kötücül yanlarla , eksikliklerle , zaaflarla mücadele ediyoruz .
Filmde hiç kimse kahraman değil , hiç kimse stereotip olarak mükemmelleştirilmemiş .
Polis memurları tarafından sorgulanan cinsel istismar vakaları sahneleri bir yanda , bu polis memurlarının kendi zaafları , özel hayatlarında yaşadıkları başarısızlıklar , iş hayatının zorluklarıyla mücadele etmeleri , elbette her birinin birer insan olarak , bu vakalardan etkilenişleri ve kendi hayatlarını sorgulayışları , yani hepsinin " insan " yanı , diğer tarafta işleniyor .
Bu anlamda aslında filmde derinlemesine işlenen epey fazla hikaye var .
Bazı vakaların çok fazla içine giriyoruz , evlerine konuk oluyoruz , yaşadıkları sıkıntılara şahit oluyoruz , çoğuyla ise sadece ofisteki sorgulama esnasında tanışıyoruz ve bazılarını orada öylece bırakıyoruz , " ne oldu acaba sonra " merakıyla .
Bu konuda senaryoda dengede olmayan yerler olduğunu söylemek mümkün .  Polis memurlarının ise çoğunun özel hayatlarının çok fazla içindeyiz , eşleri , eski eşleri , evleri , cinsel hayatları , boşanmaları , çocukları , çocuk yapamayışları , içki problemleri , yasak aşkları , hepsiyle inanılmaz derecede yakınlık kuruyoruz ve özdeşleşiyoruz .
Fakat burada oyunculuklara ve oyunculuk yönetimine şapka çıkarmak , hatta onları defalarca alkışlamak gerekiyor .
Çoğu tanınmış oyuncular ve fakat çoğu filmde karşılaşamadığımız kadar doğal bir oyunculuk burada bahsettiğimiz .
Filmin hafif belgeselimsi yanına da hizmet ediyor bu doğal oyunculuk meselesi .
Bazı sahnelerde gerçekten de , " bunlar sokaktaki , senin benim gibi insanlar , gerçekten Paris'te yaşayan polis memurları , gerçekten böyle sorunları var ve yönetmen sadece kamerasını onlara doğru tutmuş " gibi bir inançla izliyorsunuz filmi .
Maiween filmde çekingen fotoğrafçı Melissa'yı canlandırıyor başarıyla .
Çektiği fotoğrafları filmde hiç görmemiş olsak da , Maiween , aslında kendisini kullanarak , filmin mizahını ve romantizmini arttıran bir çizgide , filme gerekli bir karakter yaratmış oluyor .
Zaman zaman mizah dozu artan filmde , trajedi ve komedinin yanı sıra bürokratik ve politik sorunlar da ele alınmıyor değil .
Büyük bir sapık olduğunu itiraf ederken , " içeride tanıdıklarım var , bu yüzden bana hiçbir şey yapamazsınız " diyebilen karakterlerin yanısıra , devletin siviller ve polisler üzerinde uyguladıkları bazı politikalar , değinilmeden geçilmemiş .
Türk televizyonlarında yıllardır devam eden bir dizi var : Arka Sokaklar .
Diğer ülkelerde de benzeri polisiye diziler var elbet ve Maiween'in Polisse'i , aslında biraz bu dizileri de hatırlatıyor , hatta bu filmin hikayesinin devamı olsa , dizi gibi izlenebilirmiş hissiyatı da vermiyor değil , içiçe geçen birden çok önemli , acı tatlı konusuyla .
Fakat bu durum , sinema perdesinde izlediğimiz bu filmi değersiz kılan bir yan değil hiçbir şekilde .
Filmin çok trajik ve şaşkınlık verici bir sonu var , bence filmin en çok tartışılacak kısmı da bu olacaktır .
" Neden ? Ne gerek vardı ? Esas konu bu muydu ? " gibi .
Aslında gerçekten de şok edici ve pek de esas konuya hizmet etmiyor gibi görünüyor ama aslında son sahnede yaptığı kurgu oyunuyla , ne demek istediğini çok net söylüyor bana sorarsanız Maiween .
Filmin sürprizlerini ele vermemek adına daha fazla detaya girmeden , birden çok konuyu iyi kötü işlemeye çalışırken ortaya biraz kafa karıştırıcı bir iş çıkmışsa da , sinemayı , izleyiciyi rahatsız ederek gerçeklerle yüzleştirmek amacını doğal bir akışta verebilme yetisine sahip bir filmle karşı karşıya olduğumuzu ve bu yüzden seyircinin bir şans vermesi gerektiğini söyler , filmle aranızdan çekilirim .
http : / / about . me / meliszpirlanti
