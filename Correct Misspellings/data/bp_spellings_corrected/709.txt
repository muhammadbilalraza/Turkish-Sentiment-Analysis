Göreceli olarak sessiz sedasız bir şekilde karşımıza çıkarak ' Maymunlar Gezegeni ' evrenine saygınlığını geri kazandıran Rise of the Planet of the Apes , içerdiği bilimkurgu tonu olabildiğine basit kurgulanmasına rağmen sınıfı geçmeyi başarmıştı .
Hikayesini alzheimer hastalığının çaresini bulmak için çırpınan bilimadamı ve deneklerinden birinin yavrusu Caesar üzerinden kurgularken aile filmi sınırlarında gezinen Rise of the Planet of the Apes , finale doğru temposunu arttırmış , ' insan şiddetine karşı ayaklanan maymunlar ' ve ' çaresiz kalan insanlar'ı haklı olanın tarafında durarak karşı karşıya getirmişti .
Gidişat , sonraki filmlerde yaşanacak olası bir maymun devrimi konusunda bize ipuçları veriyor ve keyfimizi iki katına çıkarıyordu .
Rupert Wyatt'ın devam filminde kamera arkasında olmayacağının açıklanmasından sonra kafalarda soru işareti yaratan Dawn of the Planet of the Apes , koltuğa Matt Reeves'in oturmasıyla şüpheleri ortadan kaldırmıştı aslında .
Gelmiş geçmiş en iyi buluntu filmlerden biri olan Cloverfield ve dört başı mamur Let the Right öne In yeniden çevrimi Let Me In ile yeteneğini ispatlayan Reeves , ilk büyük bütçeli projesiyle A klasmanına yükselebiliyor mu peki ?
Cevap ; kesinlikle evet !
Dawn of the Planet of the Apes , ilk filmin bitiminin on kış sonrasında başlıyor .
Liderleri Caesar önderliğinde kendilerine ait bir dünya yaratan maymunlar , dışarıdan gelen insan tehditleri gün geçtikçe azaldığı için oldukça mutlular .
İnsanların tarafında ise durum vahim .
Maymunların zekileşmesine yardım ederken insan bedeni üzerinde olumsuz etkiler gösteren ALZ 112 , Simian gribinini yaratarak tüm dünyayı yerle yeksan etmiş .
Hayatta kalan çok az sayıda insanın hastalığa karşı genetik bağışıklığı var ancak yakıtları tükenmek üzere .
Yakıt tükenmesi elektriksizlik , elektriksizlik başka türlü bir ölüm demek .
Tek çareleri maymunların yaşadığı bölgede bulunan barajdan elektrik elde etmek ki bu durum dostça da olsa düşmanca da olsa problem yaratacak .
Takdir edersiniz ki iki tarafın geçmişinde birbirleriyle ilgili pek iyi anıları yok .
Filmin birden fazla yerden gerilim yaratma konusunda büyük bir başarısı var .
Maymun - maymun , insan - maymun ve insan - insan arasındaki zekice derecelendirilmiş tansiyon artışı hiç bir anda dikkat dağınıklığına izin vermiyor .
Caesar'ın eski dostu Will'le farkına vardığı dostluk kavramı insanlara bakış açısında ' yumuşak karnı ' temsil ederken , bir diğer söz sahibi maymun Koba kendisine edilen işkenceleri unutmamış görünüyor .
Güven meselesi filmin her yanına tesir eden en önemli unsur .
Caesar güvenmek istiyor , Koba güvenmiyor , insanların bir kısmı güven veriyor , bir kısmı vermiyor .
Dawn of the Planet of the Apes bu noktada ilk filmden farklı bir yere konumlanıp maymunların yanında durmak yerine iki tarafta da kötü tohumların olduğunu gözümüze sokuyor .
Doğru bir yaklaşım olduğu kadar biraz da orta yolcu , zira ilk filmin en sevdiğimiz tarafını hafifletiyor .
Evrim , devrime dönüşemiyor .
Serinin geçmişteki örneklerinin kölelik ve Afro Amerikan devrimine olan metaforik yaklaşımları yerine daha hafif siklet sadakat , intikam , aile ve insan olmayı yerleştiren Dawn of the Planet of the Apes , biraz silahlanma karşıtı görünse de politik anlamda sessizliğini korumayı tercih etmiş bir film .
Yaz blockbusterı olduğunu kabullenmemiz halinde bizleri memnun edebilecek diğer tüm birleşenlere sahip olması bu konudaki eksiklerini çabucak kapatıyor , hatta unutturuyor .
Başrollerini dijital yaratımların paylaştığı bir filmin , bu yaratımlardan büyük oyunculuk performansları alabilmesi ender rastlanan bir durum .
Karakter olmanın bütün gerekliliklerini yerine getiren maymun ahalisi , Weta'nın mükemmel işçiliğinin kusursuz sonuçları olarak ağzımızı açık bırakıyorlar .
King Kong ve Gollum'un birer ' denk gelme ' ya da ' tesadüf ' durumu olmadığı bir kez daha bize hatırlatılıyor .
Biraz daha ileri gitmemi ister misiniz ?
Caesar hareket yakalama tarihinin en büyük başarısı bile olabilir .
Bir maymun düşünün ki ; O'nu son gördüğümüzden bu yana yaşlansın ve tecrübelensin .
Her mimiğinde hayatın omuzlarına yüklediği ağırlıktan dolayı yorulduğunu ama lider olduğu için bunu çevresine çaktırmamayı uygun gördüğünü hissettirsin .
Oğlunun ergenlik dönemi , ailesini koruma içgüdüsü , diğer maymunlara örnek olma sorumluluğu ve bütün bunların yaşattığı hissiyatların gözlerindeki yansıması .
Bir oyuncudan bahsetmiyorum , bu bir efekt mucizesi .
Matt Reeves'in kendini Caesar'ın arkasına saklama şansı var .
Ama o , yüksek standartlardaki görsel dünyanın yönetmenliğinin önüne geçmesine izin vermiyor .
Bazı anlarda yarattığı melankolik atmosferle duygusal alt metnin hakkını verirken gergin bir dikkatlilik içerisinde olduğunu farkediyor , şova kaçmadan yaptığı bazı hamlelerle de görsel şöleni desteklediği için kendisine teşekkür ediyorsunuz .
Koba'nın bir tankı ele geçirdiği an başlayan 360 derecelik kamera hareketi bile serinin bundan sonraki filmlerini Reeves'e emanet etmek için yeterli sebep . ( edildi de zaten . ) Son tahlilde Dawn of the Planet of the Apes , kimi anlarında epik olmaya yaklaşan oldukça başarılı bir blockbuster .
Keşke izleyicisi gibi gözlerini karartarak maymunların yanında olup bize ' kimsenin birbirinden farkı yok ' önermesiyle gelmeseydi .
Unutmadan . ' savaş yaklaşıyor ' . firatatac . com
