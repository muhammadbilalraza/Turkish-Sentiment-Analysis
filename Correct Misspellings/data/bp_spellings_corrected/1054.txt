Beynelmilel ile tanıdığımız Sırrı Süreyya Önder'in bu kez sadece senarist olarak iştirak ettiği O. Çocukları , kuşkusuz hem tartışma yaratacak hem de seyirci çekecek ismiyle sinemalarda .
Tam başka bahara kaldı derken hızla çekilip vizyona yetiştirilen film , yine 12 Eylül sonrası cunta yönetimi döneminde geçen bir öykü anlatıyor .
Kocası ve kardeşi içeri alındıktan sonra küçük kızı Hazan ile birlikte saklanmaya başlayan Meryem , kendisine yardım eden Saffet tarafından Mehtap Anne'nin evine yerleştirilir .
Eski bir hayat kadını olan Mehtap Anne , şimdi bu evde başka hayat kadınlarının çocuklarına bakmaktadır .
Saffet , Meryem'i yurtdışına kaçırmak için bir gemi bulur .
Fakat küçük Hazan bu yolculuğu tamamlamakta zorlanacağı için , onu İtalya'ya vardıktan sonra başka bir yolla aldırmaya karar verirler .
Diğer çocuklarla birlikte kalan İstanbul'da kalan Hazan üzgündür .
Birkaç ay sonra , yarı Türk yarı İtalyan Donatella gelir Hazan'a yardım etmeye .
Ona iki ay içinde İtalyanca öğretecek ve 23 Nisan'da gelecek bir İtalyan ailenin çocuğu rolünü oynayarak yurt dışına kaçmasına yardım edecektir .
Sırrı Süreyya Önder , gelecekte çok daha büyük ve başarılı işlere imza atacağına inandığım , iyi bir senarist .
En büyük gücü de bildiği şeyler hakkında yazıyor olması belli ki .
12 Eylül döneminde yaşanan acı hikayeleri iyi gözlemlemiş ve bunları çok yerinde bir komedi üslubuyla anlatmayı başarıyor .
Her şeyden önce , bir derdi var .
O. Çocukları da çok etkileyici öykülerden ve karakterlerden oluşuyor .
Ancak son yılların en iyi yerli filmlerinden Beynelmilel'in birçok açıdan gerisinde kalan , mayası tam olarak tutmayan bir film olarak da kalıyor ne yazık ki .
Bunda çok dar bir zamanda hayata geçirilmiş olmasının da payı var galiba .
Önce olmayan kısımlarından bahsedeyim ki , sonra meziyetlerini sayarak kapatayım yazımı .
Bütün etkileyici öykülerine rağmen , O. Çocukları'nın senaryosu çok fazla lafa dayanıyor .
Derdini çok nadiren görsellikle ama sürekli diyalogla anlatıyor senarist .
Zaman zaman fazla didaktik olmaktan , slogan atmaktan da kurtulamıyor doğrusu .
Sonuçta iyi oyunculuklar ve rejiyle kapatılamayacak sıkıntılar değil bunlar .
Fakat Beynelmilel'de ne kadar başarılmışsa bu , O. Çocukları'nda da başarılamamış .
Yakın zamanda 120'nin ortak yönetmenliğini de yapmış olan Murat Saraçoğlu , ne yazık ki elindeki senaryoyu etkili bir şekilde perdeye aktaramamış .
Rejiye dair kağıt üstünde hesaplanmış birçok iyi fikrin uygulamasının başarılı olmadığını görüyoruz .
Filmin açılışı gibi kimi güçlü sekanslara rağmen , eksik kalan çok yer var ; özellikle de final .
Her şey biraz aceleye gelmiş final sekansında ve polisler de olay akışına yedirilemediği için bir heyecan da çıkmamış .
Senaryoda , bana Murnau'nun sessiz sinema başyapıtı Son Adam'ın finalini hatırlatan , seyircinin gözlerini adeta mutluluktan yaşartması gereken oyun , Hayati'nin son fikri , hiçbir etki uyandırmadan , hatta kimilerine saçma gözükecek şekilde cereyan ediyor .
Film boyunca kurulan her şey , karşılığı etkili biçimde alınamadan geçip gidiyor perdeden son dakikalarda .
Oyuncu seçimleri de bazen ellerini kollarını bağlıyor tabii yaratıcıların .
Filmin en önemli öykülerinden biri , Donatella ile Saffet arasındaki yakınlaşma .
İtalyanca'yı hiç beceremeyen ama buna karşı Türkçe'yi de fazla düzgün konuşan Özgü Namal'ın bu filmde bir inandırıcılık problemi var .
Ancak esas büyük sorun , kendinden bir jön yaratmak için büyük çabalar harcanan Sarp Apak'tan kaynaklanıyor .
Daha önce Plajda filmiyle ilgili olarak yazdıklarımdan farklısını düşündürmedi bana burada da .
Bir filmin esas erkeğini oynayacak deneyime sahip olmadığı gibi , bu örnekte iyice sırıtıyor , birkaç yüz ifadesinden ibaret oyunculuğuyla filme bayağı zarar veriyor .
Filmin görüntü yönetimiyle ilgili de ufak tefek sıkıntıları var .
Renk düzeltmede ten renklerinin bayağı bozulduğuna çok sık rastlıyoruz .
Ama müzikle ilgili dertlerin yanında bu yine çok önemsiz kalıyor .
Yer yer etkili olsa da genelinde son derece abartılı olan müzikler , kulak tırmalayıcı ölçüde yüksek kullanılmış .
Kimi zaman görüntülerin derdini anlatamadığını düşündükleri yerlerde iyice coşmuşlar hatta .
Bazen diyalogları bastıracak denli yükselen müzikler , Türk sinemasındaki yanlış müzik kullanımına bir diğer örnek sadece .
Yavaş yavaş olumlu taraflarına geçeyim .
Bir kere çocuklardan bahsetmeden olmaz .
Ana karakter olan Hazan'ı canlandıran küçük kız , kendisine fazla dramatik bir rol yazılmış olmasından dolayı bayağı zorlanıyor doğrusu ama geri kalan tüm çocuk oyuncular şahane .
Filmi keyifle izlettiren unsurların başında geliyorlar .
Ama filmi esas taşıyan kesinlikle Demet Akbağ .
Usta oyuncu , yine unutulmaz bir performansa imza atıyor .
Onun örneğinde , diyaloglardaki didaktikliğin nasıl iyi oyunculukla pekala gizlenebildiğini ve perde hakimiyetinin nasıl bir şey olduğunu görüyoruz .
Ve belki bunun da katkısıyla , Dona - Saffet öyküsü ne kadar zayıf kalıyorsa , Dona - Mehtap Anne çatışması da o kadar iyi işliyor .
Bir diğer başarılı performans ise İpek Tuzcuoğlu'ndan geliyor .
Tabii kendisine yazılan rolün ve bu karakterin öyküsünün güzelliği , etkileyiciliği de lehine çalışıyor .
Hatice karakteri , filmin gerçekten en güçlü yan öyküsünün merkezi .
Seyirciyi ağlamaktan perişan edebilecek olan bu yürek paralayıcı öyküyü , yazık ki yönetmen tam potansiyelinde değerlendiremiyor .
İki saatlik süreye rağmen , montajda çıkarılmış daha çok sahneler olduğunu tahmin ediyorum .
Sonunda somut bir yere varmayan Dona - Saffet aşk hikayesinden biraz feragat edilip , finalde polislerin de içinde olduğu daha kuvvetli bir entrika kurulsa mesela , filme çok daha faydası olurmuş .
Uzun lafın kısası , müthiş bir film olabilecekken direkten dönmüş bir fırsat olarak kalıyor O. Çocukları .
Yine de Sırrı Süreyya Önder'in gelecekte çok daha başarılı işler yapacağının sinyallerini bir kez daha veriyor .
Yeni başlayacağı filmde ona bol şans diliyoruz .
