" Şeytan çıkarma " karlı bir iş .
2 milyon dolar gibi , Hollywood standartlarında yok sayılacak bir bütçeyle çekilen Son Ayin - lastik Exorcism'in sadece ABD'de ki ilk 3 gün hâsılatı 20 milyon dolar .
Demek ki beyazperdede , şapkadan şeytan çıkararak ekmek yemek hala mümkün .
Konu , içine eser miktarda Amerikan fırsatçılığı katılmış klasik bir ' exorcism ' hikâyesinden ibaret .
Şeytan çıkarma işindeki potansiyeli fark eden Peder Marcus , gittiği son işlerden birini kendi müritleri için de belgelemeye karar verir ama sakin bir * redneck olan çiftçi Sweetzer'ın kızı Nell'in ruhu çoktan şeytanın eline geçmiştir .
Rahibe durumu pek de çaktırmayan Nell filmin ortalarından itibaren coşacağı kadar coşar , kendine fazla güvenen peder de bu işe bulaştığına bin pişman olur ama artık çok geçtir !
Son Ayin , oyunculuk açısından başarılı bir film .
Tüm oyuncular filmin vermek istediği gerçekçilik duygusuna hizmet edecek kadar abartısız bir performans koyuyorlar ortaya .
Nell'i oynayan Ashley Bell hepsinden iyi .
Sadece Peder Marcus karakteri biraz cevval - ki orada da kasıtlı olarak bir din adamı karikatürü çıkarmak hedeflenmiş .
Daha öncekiler gibi korkutarak inandırmayı amaçlayan , The Reaper gibi iyice ileri giderek düpedüz din propagandası yapan bir film değil Son Ayin .
Buraya kadar iyi geldik ama sanmayın ki bir başyapıt izleyeceksiniz .
Tür içerisinde ele aldığımızda , bir devrim yapmaya niyetlenen , şeytan çıkarma ritüeline yeni bir sinemasal yaklaşım hedefleyen film , başlarda sağladığı merak duygusunu tez elden bırakıp klasik bir " Tanrı'nın hizmetkârı vs. şeytan " kurgusuna dönüyor ve nihayet elimizde eski filmlerin bir de el kamerasıyla çekilmiş olanı kalıyor .
Tam bir ' tür ' filmi de olduğu söylenemez .
Çekim tekniğiyle Blair Cadısı , hikâyesiyle de The Exorcist ve Rosemary'nin Bebeği olmaya çalışan bir film Son Ayin .
Popüler kültürün yönlendirdiği yeni nesil sinema seyircisi bu dokuyu çok farklı bulabilir ama durum , üzerinden 30 yıldan fazla geçmiş filmlerin fikrinin , yeni kabul gören bir teknikle denenmesinden ibaret .
Son Ayin , özellikle bizim memlekette , çekim tekniği açısından pek renk veren bir film değil çünkü Türk sinema seyircisinin bu konuda ciddi bir alerjisi var .
Cloverfield'in yarısında pek çok kişi sırf bu yüzden salonu terk etmişti .
Blair Cadısı ile denenen ve belli ölçüde kabul gören " el kamerasıyla çekim " etkisi , düşük bütçeli filmlerin bazı özürlerini kapatması ve hikâyeye aktüel gerçeklik katması yanında , çoğu seyirci tarafından hoş karşılanmayan ve kocaman sinema perdesinde seyredildiği için ciddi anlamda baş ağrısı , göz yorgunluğu yaratma potansiyeli olan bir teknik .
Sonuçta kimse kendi çektiklerini sinema perdesinde izlemiyor .
Neyse ki , Son Ayin kamerayı fazlaca sağa - sola sallamayarak film sonrası aspirin yutma ihtiyacını ortadan kaldırmış .
El kamerasıyla çekilmiş gibi yapan filmlere özel bir gıcıklığınız yoksa , Şeytan çıkartmalı korku filmlerine de meraklıysanız , Son Ayin , çok muhteşem bir iş olmamakla birlikte , hoşunuza gidecektir .
Fakat belgesele yakın kurgu ve anlatımıyla herkesin seveceği türden bir film de değil .
Yine de , özellikle bu haftanın filmlerine baktığımızda , iyi bir alternatif gibi duruyor . * Redneck : ABD'de küçük kasabada büyümüş , tarlada çalışmış bu yüzden boynu kızarık olduğu için redneck ( kırmızı ense ) olarak adlandırılan , genelde düşük eğitimli , dini inancı kuvvetli insanları tanımlamak için kullanılan genelleme .
Twitter : murattolga
