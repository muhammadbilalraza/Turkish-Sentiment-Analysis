Düzenli aralıklarla film çekmeyi sürdüren Ken Loach'un Altın Palmiye kazandığı Özgürlük Rüzgarı'ndan ( The Wind that Shakes the Barley ) hemen sonra çektiği son filmi İşte Özgür Dünya ( It's A Free World ) , insanların hiç de özgür olmadığı bir dünyayı anlatıyor .
Filmde , büyük bir işe alma firmasında çalışan Angie , kendisine sarkıntılık eden patronuna sert tepki gösterince , işinden oluyor .
Bunun üzerine , arkadaşı Rose ile kendi küçük işçi bulma kurumunu açıyor ve yasal olarak İngiltere'de bulunan her milletten göçmene geçici işler ayarlıyor .
Hırslı bir kadın Angie ve kadınlığını kullanarak iş ayarlamaktan çekinmeyebiliyor .
Ama yeri geldiğinde , zor durumdaki İranlı bir aileye kendi imkanlarını kullanarak yardımcı da oluyor .
Neticede derdi oğluna bakabilmek , yaşamını idame ettirebilmek .
Romantik bir idealist değil .
Gerçekçi ve dişli bir iş kadını .
Ken Loach'un daimi senaristi Paul Levarty ile gerçekleştirdiği bu son filmi , yine gerçekçi bir işçi sınıfı hikayesi anlatıyor .
Bu kez İngiltere'deki yasal ve yasadışı göçmenlerin dünyasına sokuyorlar bizi .
Yine sömürünün başrolde olduğu bir dünya bu .
Ve içinde yaşayan kimse gerçekten özgür değil .
İşte Özgür Dünya , sistemin Angie dahil herkesi kendi çıkmaz yollarına sürüklediği ve kısırdöngüden ibaret bir çarkın içine hapsettiği bir gerçekliği sunuyor bize .
Bunu yaparken , Loach'un kimi en güçlü filmlerinde bile karşımıza çıkan didaktikliğin tuzaklarına da düşmemeyi başarıyor .
Ken Loach'un buna benzer filmleri çok sık yaptığı muhakkak .
Ama objektifliğini her an koruyan , öyküsüne müdahil olmayan , soğukkanlı sineması hala takdiri hak ediyor .
Tüm oyuncu kadrosunun ama özellikle de başroldeki Kierston Wareing'in son derece kanlı canlı bir performans verdiği film , büyük laflar etmeden bizi modern dünyanın bir gerçekliğiyle yüzleştiriyor .
Son derece olgun ve ayakları yere basan bir film olarak da saygı uyandırıyor .
Bundan birkaç yıl önce , Ken Loach'un sürekli aynı filmi tekrar ve tekrar yapmaktan vazgeçmesi gerektiğini düşündüğüm bir dönemi hatırlıyorum doğrusu .
Ama son iki filmiyle de beni bunun aksine ikna etmeyi başardığını ; sinemacılığının hala her geçen filmiyle birlikte daha da rafine bir hal aldığını ve aslında herkes tarafından izlenmesi gereken , politik açıdan önemli yapımlara imza atmayı sürdürdüğünü söyleyebilirim .
Bütün bunların ışığında , İşte Özgür Dünya'yı izlemenizi öneririm .
