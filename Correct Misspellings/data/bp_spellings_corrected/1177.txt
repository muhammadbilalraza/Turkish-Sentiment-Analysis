Tanık , Ölü Ozanlar Derneği , Korkusuz , Truman Show gibi iz bırakan filmlerin yönetmeni Peter Weir , merakla beklenen büyük bütçeli savaş filmiyle huzurlarımızda : Master and Commander : Dünyanın Uzak Ucu .
Yıl 1805. Son hızla devam eden Napolyon Savaşları sırasında bir İngiliz gemisi , Pasifik açıklarında bir Fransız gemisinin saldırısına uğrar .
Ağır yara alan geminin kaptanı Jack Aubrey ( Russell Crowe ) , eve dönmek yerine intikam için Fransız gemisini takip etmeye karar verir .
Film , bu takip sırasında yaşanan zorlukları ve Aubrey’in , yakın dostu Doktor Stephen Maturin’in ( Paul Bettany ) de yardımıyla bu zorlukları aşmaya çalışmasını anlatıyor .
Ama yönetmen Peter Weir olunca ' uygarlıklar çatışması , kader , Tanrı inancı , erkek olmanın getirdiği sorumluluk ve huzura kavuşma çabası ' gibi temalar , birer birer sahne almaya başlıyor . Weir’in temalarının birkaçı , filmde kendine kolaylıkla yer buluyor .
Çetin bir mücadele altındaki bir adam ve onun tüm zorluklara rağmen huzura kavuşmaya / intikam almaya çalışması .
Kaptan Aubrey , Fransız gemisini takip etme kararının altında , kırılan gururunun olmadığını iddia ediyor .
Yaşadığı bu çelişki ve kişiliğine dair diğer ipuçları , Doktor Maturin’le yaptığı konuşmalar sırasında ortaya çıkmaya başlıyor .
İkisi de cesur birer savaşçı olmakla birlikte farklı arzuları olan insanlar .
Ancak en sert tartışmadan sonra bile birlikte müzik yaptıklarında , birbirlerini tamamlayan yönlerinin bir kez daha farkına varıyorlar .
Bununla birlikte , kameranın arkasında Weir’in olduğuna inanmamızı zorlaştıran anlatımsal ve görsel sorunlar var .
Anlatımdaki aksaklıklar , filmin temposuna önemli oranda zarar veriyor .
Zira Weir , senaryo uyarlamasına da katıldığı romana , ' izlenebilirliğini ' azaltacak ölçüde sadık kalmış .
Gizemli tarihi roman yazarı Patrick O’Brian’ın 20 romanlık Aubrey / Maturin serisinin ilki ve ' Dünyanın Uzak Ucu ' adını taşıyan onuncu bölümü , senaryonun omurgasını oluşturuyor .
Filmin , romanların hayranı bir yönetmen tarafından çekilmesi , akıllara ilk başta Yüzüklerin Efendisi’nde müthiş bir iş çıkartan Peter Jackson’ı getiriyor .
Ama Weir’in bu film için doğru tercih olduğundan şüphemiz var .
Hatırlarsanız , Hulk filmiyle ilgili yazımızda , iki tip yönetmen olduğunu söylemiştik .
Bazı yönetmenler , auteur sinemasına bağlıdır ve çektikleri her filmi kendi filmleri yapmaya yeminlidir .
Diğer tür yönetmenler ise , çektikleri filmin gereksinimlerine hizmet etme konusunda daha mütevazıdırlar ve önceki filmlerinde kullandıkları teknikleri filme hizmet edecek şekilde yerleştirmeyi seçerler .
Sanırım , Master and Commander projesi , ikinci tür yönetmenini arayan bir filmdi .
Her öyküyü , takıntılı olduğu temalara hizmet edecek şekilde uyarlamakta usta olan Peter Weir , bu bakımdan tartışmalı bir tercih gibi duruyor .
Aynı şey tersine çevrilerek , usta yönetmenin bu filmi seçmekle hata yaptığı şeklinde de söylenebilir .
Tüm öykünün neredeyse tek bir gemide geçmesi , mekan kullanımı bakımından yönetmenin işini zorlaştırmış elbette .
Ama , ayrıntılarla bu derece süslü bir roman filme aktarılırken çok daha minimalist bir yaklaşım gerekirken Weir , birçok sahneyi bol kepçe kullanarak filme yerleştirmiş .
Öyle ki , ' bekri ' Kaptan Aubrey’in yemek masasındaki sohbetleri , Doktor Maturin’in Darwin’den önce Galapagos Adaları’ndaki evrim gerçeğini keşfetmesi gibi sayfalar dolusu kurmaca metin , filmde kendine ' fazlasıyla ' yer bulmuş .
Kaptan Aubrey’in intikam hırsı ve Fransız gemisini takip etmedeki kararlılığı , bu sahnelerin uzun tutulması yüzünden etkisini yitirmiş .
O’Brian’ın romanlarında , hepsi tek romanda geçmemekle birlikte bu tip bilgiye dayalı ayrıntılı yan öykücükler , içeriği zenginleştiriyordu .
Eğer yazarı O’Brian olmasaydı , buna renk katmaktan çok dolgu malzemesi olarak bakmak mümkün olabilirdi .
Ama O’Brian’ın , İngiliz ve Amerikalı eleştirmenlerce en iyi tarihi roman yazarlarından biri sayılmasının nedenlerinden biri , ustanın , öykülerine bu tip , bilgiye dayalı yan öyküler bulabilecek kadar entellektüel birikime sahip olması .
Dediğimiz gibi bir roman için övgüyle söz edilebilecek bu unsur , iş sinema yapmaya gelince daha minimalist bir yaklaşım gerektirirdi .
Roman ve film gibi iki farklı sanat ürünü arasında bu açıdan bir fark yaratılması beklenirdi .
Bu gerçekleşmeyince , yan öykücükler filmde dolgu malzemesi gibi kalıyor . Weir , genel minimalist yaklaşıma burun kıvırırken bazı sahnelerdeki kritik minimalist tercihleriyle de akılları karıştırmış .
Seyirci , filmi izlemeden önce 20 romanlık seriyi bilmek zorunda değil kuşkusuz .
Oysa , yine kurgusal bir ' dam üstünde saksağan ' vaziyetiyle geçiş yapılan kamarasındaki sahnede Kaptan Aubrey’in mektup yazdığı kadının kim olduğu yüzeysel kalıyor .
Bu noktanın yani aşk / özlem temasının da işin içine sokulması , zayıf kalan dramatik yapıyı güçlendirebilirdi .
Kaptan’ın , gemiye yiyecek getiren sandallardan birindeki genç kadına ' alıcı ' gözüyle bakarken , gerçekte neyin özlemini çektiğini anlatmakta kullanılabilirdi .
Cinsel ihtiyaç mı , kızın sevdiği kadını hatırlatması mı ?
Ne var ki film , tıpkı Aubrey’in gemisi sürpriz gibi , Fransız gemisinin / seyircilerin beklentisinin uzağında kalıyor .
Ee , dümene bir hobbit’i ( Billy Boyd ) geçirirsen olacağı bu .
Sizi bilmem ama sonu belirsiz filmlerden pek hoşlanmam .
Gerçi Weir , Korkusuz ve Truman Show gibi filmlerinde , devamında neler olacağını merak ettirip perdeleri öyle kapatmıştı .
Bizler de , filmin bıraktığı yerden sonra olabileceklere ilişkin kurduğumuz renkli hayallerle salondan ayrılmaktan pek de şikayetçi olmamıştık .
Gel gelelim Master and Commander’daki zorlama final , olası bir devam filmine pas atmakla kalmıyor , Weir’in kafasındaki ' final ' kavramına da uygun düşüyor .
Uyarlamada dikkat çeken ilginç bir nokta da var .
O’Brian’ın , filme adını veren onuncu romanında Kaptan Aubrey’in gemisi bir Amerikan gemisiyle kapışıyorken filmde karşımıza bir Fransız gemisi çıkartılıyor .
Olayın geçtiği yıl da öne çekiliyor .
Tam da bunları düşünürken , konu uyarlama olduğuna göre , yazar ekibinin biraz daha serbest kalması fena fikir gibi gelmiyor .
Örneğin , birbiriyle savaş durumundaki iki gemiden sadece birinin değil ikisinin birden atmosferinin yansıtılması , hele hele Fransız kaptanın da ruh halinin belli miktarda anlatılması , çok daha güçlü bir çatışma noktası yaratabilirdi .
Hollywood’un çok sevdiği dramatik yapıdan devam edersek , Fransız kaptan rolü örneğin aklıma ilk gelen Kevin Spacey gibi en az Russell Crowe kadar usta bir isme verilip çatışma noktası daha da cazip hale getirilebilirdi .
Ne var ki , bizden çok daha bilgili bazı prodüktörlerin , ' kötü ' Fransızlar’a karşı ABD’nin şimdiki yakın müttefiki İngilizlerin tarihi kahramanlık öyküsünü perdeye olduğu gibi yansıtmak istemesini de anlayışla karşılamalıyız .
Bu arada , belki tesadüf , son zamanlarda izlediğim filmlerde ' kötü adam'ın sürekli Fransız olması dikkatimi çekmeye başladı .
Matrix serisinin geveze koruma programı Merovingian’ın Fransız olmasının altında başka bir okuma daha var kuşkusuz ama vizyon sırası bekleyen SWAT’ın kötü adamını da onca seçenek varken / hiç gerek yokken Fransız yapmak , benim komplo teorilerine saygılı beynimde soru işareti yaratıyor .
Hatta komplo teorisini daha da komplike hale getirip devam edecek olursak , son dönem filmlerde , Irak savaşı muhalifi Fransızlar’ın sürekli kötü adam olarak işlenmesi , Hollywood’un bir zamanlar çok sevdiği Alman ve Rus kötü adamların yavaş yavaş yerini alması , örneklerin artması halinde ayrı bir yazının konusu olabilir .
Almanya ve Rusya da kuşkusuz , Irak Savaşı’na ' anlaşılır ' sebeplerden karşı çıktı ama ülkelerinin bağımsızlığında rolü olan Fransızlar’ın muhalefeti , bazı Amerikalıların kalbini daha çok kırmış olmalı .
Belki de tüm bu olasılıklar , bitirme tezi ' popüler sinemada ideoloji ' olan eski bir sinema öğrencisinin yersiz tasasıdır , kimbilir .
Gelelim görsel sorunlara .
İngiliz yönetmen Weir , fetiş temalarının yanısıra çerçeveleme ve kurgu masasında yaptıklarıyla da sinema dilini belli eden bir isim olarak bilinir .
Oysa bu kez bırakın savaş sahnelerini , aksiyonun hızlandığı en ufak sahnede bile kamerası sınıfta kalıyor , geometri kayboluyor , hareketin devamlılığı ortadan kalkıyor .
Kamerasını oyunculara yakın tutarak ve sık sık sallayarak seyirciyi geminin içine çekme fikri anlaşılır bir taktik gibi görünse de bunun başarılı biçimde peliküle aktarıldığını söylemek zor .
Seyirciyi görüntülerden çok , son derece gerçekçi efektlerle döşenmiş ses bandı gemiye çekiyor .
Ses ekibinde ; Matrix serisine ve doğal sesin kimi sahnelerde bir oyuncu gibi öne çıktığı İşaretler’e imza atan Michael Mitchell & Richard King ikilisinin bulunduğunu söylemek , sanırız fikir verecektir .
Türk filmlerinde oyuncuların söylediklerinin bile doğru dürüst kaydedilemediği teknik olanaklarla karşılaştırıldığında , bu adamların neredeyse gemideki her vidanın sesini kaydedebilmesi , aradaki farkın sandığımızdan da büyük olduğunun göstergesi gibi .
Ancak Weir’in , iş bilen teknik ekibine ve tüm süslü set tasarımlarına rağmen görsel anlamda beklenenin uzağında kaldığını üzülerek söylemeliyiz .
Girişte isimlerini saydığımız filmlerinde hep farklı görüntü yönetmenleriyle çalışmasına karşın ortak bir gramer yakalamayı başaran Weir bu kez , 1981 tarihli Gallipoli’de birlikte çalıştığı Russell Boyd’u kameranın arkasına geçirmiş .
Ne var ki , denizde seyreden iki gemi arasındaki çatışmanın çok farklı bir çekim tekniği gerektirdiğinin farkına vardıklarında , iş işten geçmiş olmalı .
Master and Commander , 140 milyon dolara yaklaşan bütçesiyle Peter Weir için bile büyük bir risk .
Rolü için keman çalmasını öğrenen ve filmde enstrümanını bol bol konuşturan Crowe’un , özenli bir rejim sonucu kilo verdiği de açıklanmıştı .
Ne var ki , onca kostüme rağmen Russel’ın göbeği yine meydanda .
Maşallah gemiye sığmıyor .
Master and Commander , Peter Weir’in imzasını taşıması , başrolünde de Russell Crowe’un olması gibi iki büyük nedenden dolayı beklentilerimizi yüksek tuttuğumuz bir filmdi .
Ama Weir formda olmadığı gibi Crowe da şaşılacak şekilde bazı sahnelerde rol yaparken yakalanmaktan kurtulamıyor ( özellikle ilk yarım saatte , geminin her yerinde , her planda Crowe’un gösterilmesi oyuncuyu zor durumda bırakıyor . Burada Crowe’un rol yaparken yakalanmasının suçunu yönetmene yükleyebiliriz ) .
Filmin temposu gereğinden fazla düşük tutulmuş , iç ritmi de bir çok yerde aksıyor .
Crowe’un Akıl Oyunları’ndaki , aslında var olmayan oda arkadaşı Paul Bettany ise bu filmde varlığını fazlasıyla hissettiriyor .
Jennifer Connelly ile evlenmeyi başararak antipatimizi kazanan İngiliz aktörün bu filmde , hayranlık uyandırıcı bir performans sergilediğini itiraf etmek gerek .
20th century Fox ve Miramax gibi iki dev markanın varlığı , özenli afiş çalışması / tanıtımı ve Weir&Crowe ikilisinin isimleri , tüm zayıf noktalarına karşın filmin gişe hasılatını ve en az birkaç Oscar adaylığını neredeyse garantiliyor .
Ancak sonuç ne olursa olsun Aubrey’in gemisi , beklentilerimize asla yetişemiyor .
