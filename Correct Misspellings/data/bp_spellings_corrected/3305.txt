Tuna Kiremitçi , yazar kimliğiyle tanınmış ve kitabevlerinin " çok satılanlar " isimli bölmelerinde yer alan romanlarıyla popüler olmuş bir isim .
Türk edebiyatının genç isimlerini ilgiyle takip eden bir okuyucu olarak Tuna Kiremitçi'nin romanları ne yazık ki bana pek bir şey ifade etmemişti .
Adını Sen Koy adlı filmin senarist ve yönetmeni olduğunu duyan çoğu insan , her önüne gelen de film çekiyor , sen yazarsın , kitap yazsana gibi tepkilerde bulunduklarında allah'tan Tuna Kiremitçi'nin Mimar Sinan Sinema Bölümü mezunu olduğunun bilincindeydim .
Bu yüzden hah bir bu eksikti , bakalım ne yaptın gibi bir yaklaşımla değil , daha sakince , ama gene de belirli bir kaygıyla izlemeye başladım filmi .
Sanki , esas mesleği sinema da olsa , profesyonel hayatına yazarlıkla başladığı için , ve beğenilir ya da beğenilmez , bir metin yazarı kimliğine sahip olduğu için , filmdeki diyalogların , anlatımların ağdalı olmasından , edebiyat kokması adına aşırılıklara kaçmasından korktum .
Filmin " bu bir Tuna Kiremitçi filmidir " diye bağırmasından korktum .
Ama öyle olmadı .
Hikayenin , Tuna Kiremitçi'nin romanlarından Git Kendini Çok Sevdirmeden'i okuyanlara aşina gelecek bir konu olduğu muhakkak aslında .
Romanın konusu da Eskişehir'de geçiyordu , film de Eskişehir'de geçiyor .
Ayrıca romanın sloganıyla filmin sloganı aynı : " Sevmesini de gitmesini de bilenler için . "
( Bu slogan , romandan çok filme uymuş kanımca . ) Romanda bir kaza sonucu oğlunu kaybeden bir annenin , Eskişehir'deki annesinin evine sığınmasını ve oradaki hayata tutunma çabalarını anlatıyordu Kiremitçi .
Burada da anne babasını bir trafik kazasında kaybeden iki kardeşin travmalarıyla , altı ayda evlenmeye karar veren bir çiftin hikayesini paralel götürürken biryerlerde kesiştirmiş , böylelikle bambaşka travmalar meydana getirmiş Kiremitçi .
Bütün bu benzerliklere ve ortaklıklara rağmen filmle başka bir dünya yaratmış Kiremitçi .
Film , " beni bir edebiyatçı yaptı , ben edebiyat kokuyorum " gibi bir iddiaya bürünmemiş .
Gayet naif ilerlemiş , gayet doğal oyunculuklarla perçinlenmiş , konusu kitabın aksine iyi bir kurguyla yerli yerine oturtulmuş , bazı aksaklıklar olsa da genelde insan psikolojilerini derinden inceleyen , ara sıra gülümseten , sıkça hüzünlendiren , değişik bir film olmuş Adını Sen Koy .
Filmin bitmesine on dakika kala hatırladığım , izlediğim süre boyunca kimdi bu kimdi bu dediğim Cemal Toktaş , Güneşi Gördüm filmindeki zor rolün üstesinden mükemmel bir şekilde geldikten sonra , bu filmde gene zor bir karakteri , gene mükemmel bir şekilde hayata geçiriyor .
Gelelim Melis Birkan'a .
Türk yönetmenlere sesleniyorum , lütfen bu kıza değişik bir rol teklif edin .
Herkesin seveceği , cici , hanım hanımcık , oturmasını kalkmasını bilen , doğru sözcükleri doğru yerde söyleyen , her ailenin , böyle bir gelinim olsa diyeceği kız rolünü vermeyin artık bu kıza .
Vermeyin ki , bu doğallığını artık başka bir role de giydirerek , oyunculuğunu kanıtlasın iyice .
Bir fahişeyi canlandırsın , bir deliyi canlandırsın , bir hırsızı canlandırsın , erkeksi bir kadını canlandırsın , başka bir şeyler yapsın .
Ahmet Mümtaz Taylan ise deyim yerindeyse oyunculuğunu konuşturmuş .
Filmi götüren de onun oyunculuğu ve ona biçilen rol olmuş biraz aslında .
Başroldeki Ali İl ise maalesef pek zayıf kalmış bu kadar iyi oyunculuğun arasında .
Sonuç itibariyle , karşımızda eli yüzü düzgün , merak uyandıran , başarılı oyuncular içeren , etkileyici bir film var .
Üstelik , sinema okumuş , edebiyatla uğraşan biri tarafından kaleme alınmış ve yönetilmiş olması ve bunun filmde gözümüze gözümüze sokulmamış olması da bir artı .
Kiremitçi'nin yönetmenliğine ve senaristliğine şans vermek gerektiğini düşünüyorum .
Hem belki de aslında o hikayelerini görsel mecrada daha iyi anlatabiliyordur .
