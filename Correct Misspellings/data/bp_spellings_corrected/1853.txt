Korku türünün en karlı serilerinden birine dönüşen Testere , 1977 doğumlu yönetmen James Wan tarafından ortaya çıkarıldığında büyük ses getirmişti .
Genç yönetmen , David Fincher'ın Yedi'de Darius Khondji'nin muhteşem kamerasıyla resmettiği " ahlaki mesajlı cinayetler " i kendi filminin merkezine alıyor , bunların meydana geliş şeklini de gösterip istismar sineması sularına kıyısından bulaşıyordu .
Sonraysa , her başarıda olduğu gibi bu da istismar edildi .
Fikir , ticari bir seriye dönüştü .
Alexandre Aja , Eli Roth gibi başka genç sinemacılar da bu fikirden yararlandı .
Serinin sonraki üç filmini birden yöneten Darren Lynn Bousman da bu isimlerden biri .
Üçüncü kez koltuğa oturmasında yeni senaryonun etkili olduğunu söylerken haklı .
İki ve üç numaralara göre karakterlerin daha mantıklı konuştuğu , bu yüzden de üzerinde daha fazla konuşulacak bir film var karşımızda .
Jigsaw'ın veciz sözlerinden " zaman bir yanılsamadır " dam hareketle film , bir serinin dördüncüsü gibi davranmıyor .
Üçüncü filmin finaline , başıyla değil sonuyla bağlanıyor .
Kurgudaki bu yanılsama , anlatım yapısında da kendini sık sık geriye dönüşler ile gösteriyor .
Sahneler hoş biçimde içiçe geçirilmiş .
Herhalde hiç bir karakter , öldüğü bir filmin devamında bu kadar çok görünmemiştir .
Jigsaw ( her zamanki gibi etkileyici bir Tobin Bell ) , özellikle eski karısının sorgu sahnelerinde sık sık perdeye yansıyor ; " neden " psikopat bir seri katile dönüştüğünün bilgisi bu sahnelerde aktarılıyor .
Elbette , bu nedenlerin doyuruculuğu tartışılır .
Belki de Jigsaw'ın çocukluk ve gençlik yıllarını anlatan apayrı bir film yapılmalı .
Yönetmenin , Khondji kadrajı ve ışığını takip ederek ortaya koyduğu sahneler , dijital kamerayla çekip sonra kurgu masasında hızlı okuttuğu planlar yine yerli yerinde .
Yerinde olmayan ise " korku " .
Bu sözcük de bizim eleştirimizin merkezini oluşturuyor .
İlk filmin yönetmeni James Wan , Testere için Yedi'den sonra çekilmiş en iyi gerilim filmi yakıştırmalarına katılmıyor , o güne kadarki " en iyi korku filmini çektiğini " iddia ediyordu .
Bousman'ın ise korku türüne yaklaştığını söylemek bile güç .
Son üç Testere filmini , ilkinden ayıran en önemli fark da bu noktada yatıyor .
Bousman'ın " korku - gerilim " den anladığı seyircinin değil karakterlerin korkup gerilmesi .
Ölüm makinalarıyla yüzleşmek zorunda kalan kurbanlar öylesine korkuyor , öylesine feryat içinde can veriyorlar ki ortada gerilimden çok mide bulantısı kalıyor .
Dördüncü film , tam da bu bakış açısını yansıtan bir açılış sahnesine sahip .
Jigsaw'ın otopsi adı altında resmen " doğrandığı " bu sahnenin herkesin midesine göre olmadığını belirtelim .
Gişe rakamlarına bakarak , seri ilerledikçe hayranlarının daha fazla kan görmek istediğini düşünen yapımcılar , Testere efsanesinin kan kaybından ölmek üzere olduğunu göremiyor mu ?
Hikaye örgüsüne de kısaca değinmemiz lazım .
Önceki maceraların SWAT lideri Rigg , bu kez kendisin bir Jigsaw oyununun içinde buluyor ; 90 dakika içinde arkadaşlarını kurtarmakla görevlendiriliyor .
Jigsaw onun yoluna sürekli başka yan kurbanlar da koyuyor ve " benim hissettiğim gibi hisset " diye kışkırtarak seçim yapmaya zorluyor .
Rigg , bir insanın hayatını kurtarma güdüsü ile o insanı ahlaksız geçmişinden dolayı cezalandırmak arasında seçim yapmak zorunda kalıyor .
Ve tüm bunlar olup biterken , - ani hareketlere bağlı - tepkisel korku dışında filmin yansıtmak için çırpındığı gerilimin içine giremeyen seyirci " Rigg'in hissettiği gibi hissedemiyor " , " Onun gördüğü gibi göremiyor " .
Jigsaw'ın başına gelenler de düşündürücü .
İlk filmin " korku salan ama zekasıyla saygı uyandıran " seri katilinin , icat ettiği sayısız ölüm makinasıyla bir " atölye sihirbazı " na dönüşmesi artık sıkıntı veriyor .
Üzerindeki gizem perdesi öyle kabaca kaldırılmaya çalışılıyor ki , perdede daha fazla cinayet ve daha fazla kan için bilinçli olarak yer açıldığını düşünüyor insan .
Ancak istismar sineması , doğası gereği popüler olamayacağından bu son üç Testere filmini , arafta kalmış bir tür olarak görmeyi öneriyorum .
