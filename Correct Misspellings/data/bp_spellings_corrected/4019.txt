Bir süredir Türk filmlerinin egemenliği altındaki sinema salonlarımızda , gözler afişlerde yerini alacak yeni işleri arıyordu ister istemez .
Bu hafta az ama öz bir seçki var karşımızda .
Biri Hollywood'un devinden gelirken , diğeri Amerikan sinemasının bağımsız kanadının bir örneği .
Mark Milgard'ın ilk filmi olan İlk Aşk ( Dandelion ) , bir ergenlik öyküsü anlatıyor .
Genç izleyicinin ilgisini çekebilecek her niteliğe de sahip : mesafeli ebeveynler ile onların günahlarının bedelini ödeyen çocuklar , dünyayı olabildiğince ciddiye alma dürtüsü ile başkaldırı , ömrünüzün tam da orada tükenip gidebileceğini düşündüğünüz bir çevre ile bu dünyada her şeyden vazgeçmeniz için yeterli olduğuna inandığınız bir aşk .
Fakat kimi zaman toyluk olarak gördüğümüz , kimi zaman ergenliğin coşkusuna , hovardalığına ya da öfkesine verip ciddiye almadığımız ruh halleri üzerine İlk Aşk , kendisi yine de olgun kalabilen bir film .
Özellikle doğayı kullanımı sebebiyle Terence Malick gibi ustalarla mukayese edilen Milgard , bağımsız sinemada imza attığı diğer iyi işlerle de dikkatimizi çekmiş olan görüntü yönetmeni Tim Orr'un katkısıyla , filmin mekanı olan taşrayı ve uçsuz bucaksız çayırlarını karakterlerinin iç dünyalarının fiziki karşılığına dönüştürüyor .
Biçim ile içeriğin uyumu şüphesiz sinemada en temel gerekliliklerden biridir .
İlk Aşk'taki başarılı geniş ekran kadraj çalışmaları , renkler ve ışıklar , her şeyden önce filmin ritmiyle , oyunculuk anlayışıyla ve duygusuyla örtüşüyor .
Bağımsız sinemada çok sık karşılaşmadığımızı düşündüğüm düzeyde başarılı bir atmosfer yaratılmış olması , bir kez öyküdeki karakterlerle bağ kurabildiniz mi filmin hipnotik etkisine kapılmanızı sağlıyor .
Bu şiirselliğin oluşturulmasında başarılı müzik kullanımının da payı büyük şüphesiz .
Yönetmen Milgard , müzik geçmişini iyi değerlendiriyor .
Filmin sakin ve mütevazı tonuna uygun müzikler atmosferi pekiştiriyor , filmin üstüne de çıkmıyorlar .
İlk Aşk , hayatla ve çevresiyle bir derdi olan , daha fazlası olmayı amaçlayan çağdaş bir genç profilini müziğiyle de yakalamaya aday gözüküyor .
Bizim seyircimizin Angel adlı TV dizi serisinden hatırlayacağı Vincent Kartheiser'ın ( bizzat Angel'ın oğlu rolündeydi ) başrolünde yer aldığı filmde , yıldızı giderek parlamakta olan genç kadın oyuncu Taryn Manning ile Michelle Forbes ( Kaliforniya , 24 ) ve 1994 yılında Georgia filmiyle Oscar'a aday gösterilmiş Mare Winningham göz dolduruyorlar .
Son haftalarda vizyonda izlemeye değer yeni ve taze bir şeyler bulmakta zorlanıyorsanız , İlk Aşk kayda değer bir seçenek sunuyor .
Bu filmi sinefillere , umut vaat eden bir yönetmeni keşfetme fırsatı sağladığı için ; gençlere ise , sevgilerini ve öfkelerini perdeye yansıtmayı başarabildiği için tavsiye edebiliriz .
