Animasyon kalitesinin günümüzde ulaştığı seviye düşünüldüğünde , Buz Devri gibi örneklerin birkaç adım geriden geldiği kabul edilebilir ama yine de animasyon dahi olsa bir filmin belirleyici tarafının senaryosu olduğunu atlamamak gerekir .
İlk Buz Devri animasyonu da ikincisi de senaryoları açısından önemli örnekler .
Buz Devri bir doğa olayının neticesinde yaşanan gelişmeleri anlatan , adından da anlaşılabileceği gibi bir " çağ filmi " ama asıl önemli olan hümanist yönler barındıran , insanî çıkarımlarla dolu bir senaryoya sahip olması .
Artık animasyonlar başlı başına bir film olarak değerlendirilebilmekteler , bu bakımdan Grave Of the Fireflies gibi örnekleri tartışırken sadece animasyon kalitelerine göre bir sınırlandırma yapmak yanlış olur .
Buradan itibarla , hikayesini önemsetmeyi başarabilen Buz Devri'ni ve beyazperdede seyretme olanağı yakaladığımız devamını kaliteli bulduğumu söyleyebilirim .
İlk olarak , Buz Devri 2'nin birincisini bilmemizden kaynaklanarak bir adım geriden geldiğini söylemek mümkün .
Buz Devri 2 başlı başına bir film değil , birincisindeki karakterleri tanımanın çok önemli avantajları var .
Sid , Manny ve Diego için tekrardan karakter derinliği yaratılmamış , böyle olunca da birçok espriye anlam verebilmek için ilk filmi görmüş olmak gerekiyor .
İlk defa Buz Devri ile tanışacak sinemaseverler için filmin eğlence boyutu oldukça daralacaktır .
Bir önceki tespitin , ilk filmi seyredenlerin için önemli bir avantaja dönüşeceği açıktır çünkü bu filmde güldürmek için gerekli olan sahne sayısı , hayvanları ve önemli özelliklerini tanıtmaktan kaynaklanacak zaman kaybının yaşanmaması nedeniyle bir hayli fazla .
Buz Devri 2 ilk filmle kurduğu sıkı bağlar nedeniyle , bir buçuk saat boyunca gülmenizi sağlayacak sahneler barındırıyor .
İlk filmdeki unutulmaz sahnelerinin tadı damaklarda kalan , kozalak hastası , inatçı hayvanının ikinci filmin en önemli güldürme enstrümanı olduğu açık .
Yine maceradan maceraya koşup , sürekli hüsrana uğraması gülmekten karın ağrıtabilir .
Buz Devri 2'nin , birincisinde küçük bir çocukla yarattığı etkiyi , Manny'nin soyunun tükenmesi tehlikesiyle yakalayamadığını belirtelim .
Buz Devri 2 , duygusal açıdan ilk film kadar yoğun değil .
Daha çok güldürmek , eğlendirmek ve hoşça vakit geçirtmek için tasarlanmış ve amacına ulaşmış .
Yeni karakterler eskileri kadar güçlü ve tutarlı değil , dramatik çatıyı sağlamlaştırdıklarını iddia etmek güç .
Fakat etobur deniz canlılarının gerilimi ve heyecanı arttırmakta üzerlerine düşeni fazlasıyla yaptığına şüphe yok .
Bu hafta hayvanların kafalarının karışmasına , varlıklarını sorgulamalarına dair , esprili , eğlenceli iki animasyon gösterime giriyor .
Creature Comforts'tan bu yana sıkça kullanılan bu eğilimin , yani insanî sorgulama sistemlerini hayvanlara monte etmenin kendiliğinden bir komiklik içerdiği takdir edersiniz .
O yüzden Buz Devri 2'yi ( ve Vahşi Doğa'yı ) izlerken Selçuk Erdem esprileri hissederseniz bunda şaşılacak bir taraf yoktur .
Bu tip esprilerde bir tanıdıklık , bir bilindiklik vardır ama yine de komiktir .
Hayvanlara dair animasyonları değerlendirirken bunu da göz önünde bulundurmak gerekiyor , sonuçta Buz Devri 2 , sinemada eğlenceli vakit geçirmek için birebir .
Görece teknik hakimiyeti olmasa bile senaryosu açısından hem çocuklara hem büyüklere hitap edebilen , müzikleri ve dans koreografileriyle neşe saçan iyi bir animasyon .
