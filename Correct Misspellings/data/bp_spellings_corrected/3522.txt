Bütün masalların böyle mi başlaması gerekir ?
" Evvel zaman içinde . "
Şimdi , günümüzde , böbrek yetmezliği olan küçük bir kız çocuğu , bir masalı yaşayamaz mı ?
Senarist ve yönetmen Neil Jordan'ın , kendi ülkesinde çektiği ve masalların peşinden gittiği filmlerini hatırlıyoruz , seviyoruz .
Ülkemizde İlahların Aşkı gibi alakasız bir isimle vizyona giren Ondine de bu anlamda tam onun kalemi .
Masallara inanmaya , umut etmeye ihtiyacı olan bir grup insanı anlatıyor .
Colin Farrell tarafından canlandırılan Syracuse , hayattan beklentisi kalmamış bir balıkçı .
Alkolik dönemlerinde kendini öyle soytarı hallere düşürmüş ki , yaşadığı balıkçı kentinde ona ses benzerliğinden yola çıkarak Circus diyorlar .
İki buçuk senedir ağzına içki sürmemiş .
Bunun tek sebebi de eski eşiyle beraber yaşayan küçük kızı .
Ve bir gün , Syracuse'un ağına genç bir kadın takılıyor .
Sembolik olarak değil , gerçekten .
Ölmek üzereyken denizden çıkarıyor onu .
Kızıyla birlikte , onun bir deniz kızı , bir tür peri olabileceğine inanıyorlar .
Ya da inanmak istiyorlar .
Çünkü inanmaya ve umuda ihtiyaçları var .
Özellikle Wong kar - Wai ile ortak çalışmalarından tanıdığımız usta görüntü yönetmeni Christopher Doyle'un da katkısıyla gerçek dünya ile masalsı olanı birleştirmeyi başarıyor Jordan .
Keşke finaline doğru ibre daha çok gerçeğe kaymasa , benzeri bir yolu izleyen 1996 yapımı Çayır Köpekleri gibi mesela , masalsı bir noktaya ulaşsa diye düşünmeden edemiyor insan .
Ama karakterlerine , ancak masal kahramanlarının başına gelebilecek türden mucizeler yaşatıyor yine de Jordan .
Senaryosunda bazı duygusal süreçlerin fazla keskin ilerlemesi dışında , ince ve mütevazı bir film İlahların Aşkı .
Ancak sesimizi İrlanda'ya duyurabilmek ve Neil Jordan'a The Crying Game ya da Michael Collins gibi daha büyük , daha önemli filmler yaratmasını özlediğimizi iletebilmek de isterdik .
