Taviani Kardeşler , sinema tarihinde kendilerine hatırı sayılır bir yer edinmiş iki sinemacı .
1977 yılında Padre Padrone ile Altın Palmiye , 1982'de San Lorenzo Gecesi ( La Notte di San Lorenzo ) ile yine Cannes'da Jüri Büyük Ödülü kazanmışlar .
80 yaşını devirmiş olan iki kardeş , bu sene de Sezar Ölmeli ( Cesare deve morire ) ile Mike Leigh başkanlığındaki Berlin Film Festivali jürisinin büyük ödülünü , yani Altın Ayı'yı kazandılar .
Kendi adıma 1993 tarihli Fiorile'den bu yana hiçbir işlerini izlemediğim yönetmen kardeşlerin Berlin'de kazandıkları ödül , çoğunluk için sürpriz oldu aslında .
Bir İtalyan hapishanesinde , Shakespeare'in Julius Caesar adlı oyununu canlandıran gerçek mahkumların hazırlık ve prova sürecini anlatıyor Sezar Ölmeli .
Her şey film için canlandırılmış olsa da Taviani Kardeşler bunu bir belgeselmiş gibi kurguluyor ve yönetmen olarak kendilerine dikkat çekmemeyi başarıyorlar .
Bu söylediğime tek istisna , giriş sekansının ardından filmin siyah - beyaz'a dönmesi tercihi belki .
Taviani Kardeşler'i bu filmi yapmaya iten ve bizim de ilgimizi çeken , ağır suçlardan mahkum bu insanların sanat yoluyla kendini ifade etme , hayatta değerli bir şey başarma ve en önemlisi özgürleşme fırsatı yakalamaları .
Canlandırdıkları karakterlere kendilerini de katmaları ve en saf haliyle sanatsal yaratım sürecinin parçası olmaları .
Sezar Ölmeli'yi filme çekilmiş bir tiyatro piyesinden fazlası yapan unsurlardan biri de yönetmenlerin hapishaneyi bir tiyatro setine dönüştürmesi ; tüm koridorları ve hücreleriyle mekanı Roma İmparatorluğu'nda geçen bir tiyatro oyununun dekoru gibi kullanması .
Öyle ki nihayetinde oyun sergilenip bittiğinde ve tüm mahkumlar yeniden hücrelerine , hapishane yaşamlarına döndüklerinde bir rüyadan uyanmış gibi irkiliyoruz .
Bize 70 küsur dakika boyunca , sanat aracılığıyla özgürleşen insanları izletiyor film .
Aynı zamanda , işledikleri suçları işlememiş olsalar dışarda neleri başarabileceklerini ya da belki böyle insanlar oldukları için Shakespeare'in metnini daha iyi kavrayabildiklerini düşündürüyor .
Farklı açılardan bakılabilecek , çok katmanlı bir film karşımızdaki .
Yine de bu adamların yeniden hücrelerine kilitlenmesi , insanı sarsıyor ister istemez .
Taviani Kardeşler'in çok modern , güncel bir sinema yaptıklarını söylemek zor .
Ancak altı ilk anda göründüğünden çok daha dolu , sarsıcı bir belgesel / drama ortaya çıkarttıkları kesin .
Kaçınılmaz olarak bir sanat sineması seyirci profiline hitap ediyor ama bir şans veren herkesin , en azından mahkumların performanslarından etkileneceğini söyleyebiliriz .
Son bir not olarak , tahmin ediyorum ki sadece İstanbul'da Beyoğlu Beyoğlu sinemasında gösterime girecek olan 76 dakikalık Sezar Ölmeli'nin başında L. Rezan Yesilbas'ın geçtiğimiz günlerde Cannes'da En İyi Kısa Film seçilen Sessiz - Be denk adlı eserinin gösterileceğini de meraklısına duyuralım .
Twitter : aliercivan
Vimeo ve YouTube : Paralel Kurgu
