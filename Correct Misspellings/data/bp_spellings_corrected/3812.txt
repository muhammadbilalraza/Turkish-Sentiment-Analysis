Çoğumuz için beden eğitimi dersi ile ilgili iyi ya da kötü anılar vardır .
Fiziksel kapasite ile alakalı bu ders bazılarımız için hoş olmayan anıları çağrıştırır .
Hele hele sizden bir komando ya da biyonik adam yaratma derdinde bir öğretmen söz konusuysa , sizin de böyle mükemmeliyetçi bir eğitmen tarafından bedensel aşağılanmaya maruz kalabilecek bir görünümünüz varsa , yaşamınızın ilerleyen yıllarında bu dersi hatırlamak dahi istemezsiniz .
Beden Öğretmeni Bay Woodcock , bu tür durumlara katlanmak zorunda kalan öğrencilerin hislerine tercüman oluyor bir anlamda .
Okul hayatı boyunca bedensel zafiyeti nedeniyle beden eğitimi öğretmeni tarafından sürekli aşağılanmış bir adamın kendisini geliştirmesine tanık oluyoruz .
İlerleyen yıllarda yaşadığı bu travmatik olayları geride bırakıp " geçmişimizden nasıl kurtuluruz " konulu bir kişisel kitabı yazabilecek kadar kendini geliştiriyor .
Ardından büyüdüğü kasabaya dönüp annesinin pek sevgili beden eğitimi öğretmeni ile evliliğin kıyısına geldiğini öğrenince olanlar oluyor .
Bu enteresan baba adayıyla rekabete giriyor ve onun gerçek yüzünü göstererek annesiyle evlenmesini engellemek için elinden geleni yapıyor .
Yaptığı bu mücadele sırasında yaşananları komik olmaya çalışarak anlatmaya çalışıyor film , ama bunu pek beceremiyor .
Böyle bir konu nereye gider ?
Elbette akla gelen şu .
Sadist hocamız aslında ne yaptıysa çocukların iyiliği için yapmıştır .
Bu uğurda kendisi kötü adam rolüne soyunmaktan çekinmemiştir .
Oldukça sıradan , düz ve tahmin edilebilir bir akış değil mi ?
Aslında film bu kolay yolu deniyor bir bakıma ama onu bile izleyene tam olarak hissettirmeden aktarıyor .
Seyirciye sunduğu en kolay çözümün aktarılışında bile zaaflar var .
Elbette bu türden bir filmden , aslında içeriği çok müsait olsa bile , bir takım psikolojik alt - metin çözümlemeleri ve göndermeler beklemek fazlaca iyimser bir beklenti olur .
Öte yandan bu kadar sert ve körü körüne gaddar bir adamın da bu hale gelmesinde , geçmişten gelen kötü bir tecrübe veya travma olduğunu düşünmemek de elde değil .
Ama gelin görün ki bu anlamda da altı doldurulmuş bir durum yok .
Beden öğretmeninin gaddar kişiliği , ne çocukları yaşamın acımasız sertliğine hazırlayan bir maske - kişiliğin yansıması , ne de çocukluktan gelen bir travmanın yarattığı dramatik bir arıza .
Sebepsizce sert bir öğretmen ; karikatürize edilmiş , üstünkörü bir kişileştirmeyle yaratılmış karton bir karakter .
Soyadının anlamın da erkeklik organına gönderme yapan cinsel bir argo kelime olması , karakterimizin mimarlarının ne derece ince ( ! ) düşündüğünün bir ispatı .
Kitaplarında geçmişe sünger çekmenin yollarını anlatan genç yazarımızın , geçmişinden gelen bir kabusla tekrar yüzleşmek zorunda kalması da bir yere kadar ilginçliğini koruyabiliyor .
Geçmişi unutmanın deyim yerindeyse " kitabını yazan " adamımız birden bire yan çiziyor ve tam aksine davranarak geçmişiyle sonuna kadar yüzleşmeye başlıyor .
Öğretmeni ve müstakbel üvey babasıyla anlamsız bir rekabetin içine giriyor .
Film öyle bir noktaya geliyor ki , davranışlarının nedeni konusunda hiçbir rasyonel kanıt , ipucu ya da veri olmayan öğretmenimizin sadist uygulamaları birden bire aslında bir iyilik haline getiriliyor .
Ama hikaye bizi bu aşamaya hiç de hazırlayarak getirmiyor .
Beden Öğretmeni Bay Woodcock , hikayesinin elverdiği psikolojik bağlantıları ve göndermeleri kullanma şansını kendi kendine ortadan kaldıran , bu nedenle kalitesine en azından " eh işte " diyebileceğimiz bir film olma özelliğini hepten kaybetmiş , eğlenceli olmaktan uzak bir film .
İlgi çekici oyuncu kadrosu ise sadece enkazı kaldırmaya yetebiliyor .
