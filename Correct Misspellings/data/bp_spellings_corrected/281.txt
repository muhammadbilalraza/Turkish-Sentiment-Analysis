Özellikle bir dönem Türk televizyonlarında izlediğimiz hemen her iyi klibin altında imzası bulunan yönetmen Umur Turagay , Karışık Pizza’nın ardından ilk sinema filmi ile beyazperdeye döndü .
Güçlü bir oyuncu kadrosu ve Pınar Bulut imzalı senaryosu ile İkimizin Yerine , bir süredir beyazperdede görmeyi özlediğimiz Nejat İşler’in dönüş filmi olarak da merak uyandırıyor .
Yönetmen Umur Turagay , senarist Pınar Bulut ve görüntü yönetmeni Yon Thomas’ın Suskunlar’da kesişen yolları , İkimizin Yerine ile yeniden birleşiyor .
Konusu ve fragmanından her ne kadar salt bir aşk filmi olarak görünse de , İkimizin Yerine dramatik yönü hayli kuvvetli bir aile hikayesi aslında .
Sürprizleri bozmadan filmin konusundan bahsetmek gerekirse ; 18 yaşına kadar annesinin istekleri doğrultusunda yaşayıp , aşkla tanıştığı ilk andan itibaren kendini hayatın akışına bırakan Çiçek , kendisinden 20 yaş büyük edebiyat öğretmeni Doğan’a hissettiklerinin altında ezilirken , bu aşkın altında yatan sarsıcı sırrın ortaya çıkmasıyla birlikte , büyük bir yıkıma sürüklenmesinin hikayesini anlatıyor film .
Ezel , Suskunlar , 20 Dakika gibi dizilere senarist olarak imza atan Pınar Bulut’un tarzını , dizileri takip edenler az çok bilir .
Yarattığı karakterlere karanlık ama gerçekçi backgroundlar vermeyi başaran Bulut , seyirciyi şaşırtmayı da çok sever .
İkimizin Yerine’de de bu geleneği bozmuyor ve izleyiciyi ters köşeye yatırmayı başarıyor .
Ancak bunu nasıl yaptığını tabii ki burada yazmayacağım .
İkimizin Yerine’nin iki başrolü Serenay Sarıkaya ve Nejat İşler olmasına rağmen , filmin en yükselen ismi kuşkusuz , acımasız anne rolüyle karşımıza çıkan Zerrin Tekindor .
Şimdiye kadar izlediğimiz tüm rollerinde başarılı bir oyun sergileyen Tekindor , İkimizin Yerine’deki otoriter anne Ülkü rolüyle bizleri hikayenin içine çekiyor .
Çiçek rolüyle Serenay Sarıkaya , şimdiye kadar onu izlediğimiz rollerin dışında bir mahalle kızını başarı ile canlandırıyor .
Argo ağzına pek yakışmıyor ama , olsun .
Bir süredir rahatsızlığı sebebiyle beyazperdeden ve ekrandan uzak duran Nejat İşler , edebiyat öğretmeni Doğan rolünde bildiğimiz mimikler ve gülümsemesi ile her zamanki bildik oyununu sergiliyor , ancak çok da çaba sarf etmediği her halinden belli .
Filmin yan rollerinde yer alan Özgür Emre Yıldırım  ( Büfeci Kudret ) , Merve Çağıran ( Sevil ) ve Aslı Bekiroğlu  ( Ceylan ) oldukça gerçek ve samimi bir oyun sergiliyorlar ki , Özgür Emre Yıldırım zaten takip edilmesi gereken bir isim .
Her ne kadar samimi bir oyun sergilese de karakteri dolayısıyla biraz arka planda baba İştar Gökseven de , o aile tablosunda hiç sırıtmıyor .
İkimizin Yerine , neresinden bakarsanız bakın oldukça cesur bir film aslında .
18 yaşında , küçük bir kasabada yaşayıp , üniversiteye hazırlanan genç kızların öyle toz pembe hayaller kurmadığını , gerektiğinde sarhoş olup dağıttıklarını , küfür ettiklerini , sigara içtiklerini , çıkarları için erkekleri kullandıklarını gösteren kadın karakterler barındırıyor .
Bu açıdan bakıldığında Pınar Bulut’un önceki işlerinde yarattığı ataerkil dünyalardan hayli farklı bir tablo çıkıyor karşımıza .
Filmin yönetmen dokunuşlarında Umur Turagay’ın uzun yıllar klip yönetmenliğine imza atmış olmasının izlerini görmek mümkün .
Serenay Sarıkaya’nın sesinden dinlediğimiz Vazgeçtim ve filmin diğer müzik seçimleri ise gayet başarılı .
