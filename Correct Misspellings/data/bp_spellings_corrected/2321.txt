' Korku Sinemasında Seriler ve Devam Filmleri ' diye bir sinema kitabı ilginizi çeker miydi ?
Muhtemelen serilerin hayranı olan , ilk filmden son filme serinin tüm detaylarını bilen fan ruhlu sinefiller dışında pek kimsenin öncelik vereceği bir kitap olmayacaktır .
Öte yandan haksızlık etmeyelim , böyle bir çalışma korku sinemasının önemli bir yanını ele almış olur ve elbette eleştirel bir bakış ile söylenecek çok önemli sözler vardır .
Ayrıca önyargı yapmamak lazım , Paranormal Activity 3 örneğinde olduğu gibi çarpılabiliriz yoksa ( başta söyleyelim - gayet başarılı ! ) Fakat şu bir gerçek ki ; ' iyi korku filmi bulursan koş , devam filmleri çekilirse kaç ! '
Üstelik burada devam mahiyetinde çekilen filmlerin sayısı arttıkça , ortaya ilginç bir eğri çıkar .
Her çekilen devam filmi bir öncekini aratır . '
Genelde ' demek lazım ; çünkü her zaman böyle olmuyor .
Yazının konusu Paranormal Activity 3 ; son yıllarda çekilen en önemli korku filmlerinden birinin ikinci devam filmi .
Şu yazdıklarımızın ışığında nasıl bir film beklememiz gerekiyor ?
Kopyanın kopyası , suyunun suyu .
Durum hiç öyle değil ; karşımıza serinin ikinci filminden daha iyi bir film çıktı .
Şaşkınız ama geri adım atmaya niyetimiz yok ; korku sinemasında devam filmlerine gıcığız .
Korku sinemasında found footage ( buluntu film ) mevzuları Blair Cadısı ( The Blair Witch Project ) filminden sonra çok tartışılmış olsa da , aslında korku sineması açısından kesinlikle yeni değil .
Ama Blair Cadısı , çok üzerinde durulmamış bu tekniği başarılı bir şekilde hatırlatan ve böylece yeni şeyler denemek isteyen sinemacılara ilham veren bir yapım oldu .
Haliyle devam filmi de çekildi .
Fakat Gölgelerin Dili : Blair Cadısı 2 ( Book of Shadows : Blair Witch 2 ) , ilk film gibi bir öznel kamera deneyimi sunmuyor , klasik hikayeleme ve çekim yöntemlerine başvuruyordu .
İlk filmde çekici gelen her şey , bu klasik çerçeve içinde sıradan duruyordu artık .
Belki sadece aynı tekniği inatla sürdürdüğü için Paranormal Activity serisini önemsemek lazım .
Üç filmdir , sıradan bir Amerikan ailesinin sıradan kameralarına yansıyan görüntülerini izliyoruz .
İlk iki film , Katie ve Kristi'nin evlerinde , takriben aynı zamanlarda yaşanan olayları konu edinmişti .
İlk film orijinaldi , yatak odasına konan kameraya yansıyan görüntülerin üzerimizdeki etkisi unutulmazdı .
İkinci film ise ilkinin formüllerine sırtını dayamıştı ve neredeyse finale kadar etkili bir tane bile paranormal veya anormal an yaratamıyordu .
Paranormal Activity 3 ; kardeşlerin çocukluğuna götürüyor bizi .
Başlarında anneleri ve hayatını düğün videolarıyla kazanan genç babaları var .
Arada , babaya tepkili olduğunu hissettiğimiz büyükanne giriyor tabloya .
Evde çocukların çevresinde bazı acayip olayların gelişmesiyle , video kameralara düşkün olan baba , küçük kızları çekmeye başlıyor .
Öncelikle sinir bozucu ' hayali arkadaş ' olayının sırrını çözmeye çalışıyor .
Zamanla evde cirit atan hayali arkadaşın hem kızlar hem de anne - baba için bir tehdit oluşturduğuna karar verilince , aile soluğu arabada alıyor ve her şeyin , akla zarar bir şekilde çözüleceği mekana yolculuk başlıyor .
Akla zarar derken kesinlikle abartmıyoruz ; seksenlerin düğün filmleri kadar seksenler olmasa da , belli açılardan dönemin video estetiğine yakın duran film , burada retro bir atak yapıyor .
Gelişmeleri açık etmemek adına susuyoruz ama çağdaş korku sinemasına mühim işler kazandırmış Roman Polanski gibi yönetmenlere saygı duruşunda bir senaryo atağı çıktığını söylemek lazım .
Toparlayacak olursak ; ' found footage ' filmlerle klasik hikayeleri karşılaştırdığımızda , film kahramanlarının gerçekleştirdiği çekimlere dayalı ' found footage ' filmlerin genellikle incelikli bir hikaye bütünlüğü vermediğini söyleyebiliriz .
Önümüzdeki malzeme son derece sahici ve tüyler ürperticiyse , boş anları , bitmeyen beklemeleri , hiçbir şey olmayan - tam olacakken olduramayan sahneleri doğal karşılayabiliriz .
Paranormal Activity 3 bu anlamda şaşırtıcı bir hikaye bütünlüğü sunuyor .
Evdeki kamera çekimleri inandırıcı , hatta vantilatör - kamera gibi mucit espriler de akla yatıyor .
Babanın araştırmaları , annenin ikna olması , çocukların yaşadığı dehşet iyi ayarlanmış .
Üstelik ' hayali arkadaş'ın varlığını belli ettiği anlar hoplamaya - zıplamaya meraklı izleyicileri tatmin edecektir .
Bu defa pek çok şey çözülüyor ve korku sineması hayranlarının seveceği türde retro sürprizler var .
Tehlikenin kaynakları , gerilim yaratan öğeleri çeşitlendiriyor ve ortaya bir üçüncü filmden beklenemeyecek bir dehşet atmosferi çıkıyor .
Şüphesiz serinin ilk filmi kadar şaşırtmıyor , çarpmıyor , çaresiz bırakmıyor bizi .
Ama ikinci filmden çok daha iyi ve bu defa ortada işleyen bir senaryo ve ansızın kapanan grenli kapılardan fazlası var .
