Avusturyalı kadın yönetmen Feo Aladağ'ın Almanya'da yazıp yönettiği film Ayrılık , kocasını terk edip çocuğuyla beraber baba evine dönen Türk kızı Umay'ın öyküsünü anlatıyor .
Ancak tutucu ailesi ve çevrenin baskıları , Umay'a özgür bir yaşam hakkı tanımıyor .
Aynı koşullardaki bir erkeğe gösterilen tolerans , bir kadına gösterilmiyor .
Kendisini döven baskıcı kocasına ikinci bir çocuk daha vermek istemediği için kürtaj yaptıran bu kadına , kendi hayatıyla ilgili kararları kendi özgür iradesiyle alamayacağı söyleniyor .
Umay ise başkaldırıyor .
Küçük oğlunu da yanına alıp yeni bir yaşam kurmaya çalışıyor .
Bu öykünün , zengin bir sinema malzemesi sunduğu muhakkak .
Ancak film , herşeyden önce tüm derdini bağıra çağıra ifade ettiği için o zenginliği etkili bir şekilde değerlendiremiyor kanımca .
Ve bir de senaryosundaki akıl almaz mantık ve inandırıcılık problemleri sebebiyle .
Umay'ın kız kardeşi Rana , annesine hamile olduğunu itiraf ettiğinde , Derya Alabora tarafından canlandırılan annenin tepkisi " Yandık desene ! " oluyor mesela .
Aynı bilgiyi Settar Tanrıöğen'in canlandırdığı babaya taşıdığında ise , adamcağız " Bir bu eksikti ! " der gibi ofluyor sadece .
Basit bir örnek gibi gözükebilir ama film boyunca , karakterlerin vermelerini beklediğimiz tepkileri vermediklerine çok sık şahit oluyoruz .
Türk gibi davranmamaları bir yana , gerçekçi insanlar olamıyorlar .
Ailesinden destek görmeyen Umay , oğlunu kaçırıp kocasına vereceklerini anlayınca , küçük çocuğu da alıp evi terk ediyor .
Büyük kavgalar yaşanıyor .
Abisi , sığındığı barınma evinin önünde olay çıkarıyor .
Umay'ı yakalasa öldürecek gibi .
Ama hemen sonra , Umay kalkıp kız kardeşinin düğününe gidiyor .
Başına gelecekleri nasıl öngöremez insan ?
Kovulmasına rağmen yine dönüyor düğün salonuna ve aslında biz seyirciye yönelik , çok kör gözüm parmağına mesajlar içeren , sözde duygusal bir konuşma yapıyor yakınlarına .
Hiçbir gerçekliği yok o sahnenin .
Herkes durup onu izliyor .
Ta ki abisi , elbette doğru olmayan ama doğal olanı yapana kadar .
Umay'ı hırpalayarak dışarı çıkartana kadar yani .
Ayrılık , senaryosu mantıksızlıklarla dolu , karakterleri gerçekdışı ve tutarsız eylemlerde bulunan bir film .
Bunların üstüne , en dramatik anlarda bile hep bir mizansen duygusundan kurtulamıyorsunuz .
Feo Aladağ , teknik olarak çok şık bir film çekmiş .
Özellikle görüntü yönetimi çok başarılı filmin .
Ancak insanın içini dağlaması gereken finalde bile , şık bir kadrajın içinde kendilerine belirlenmiş alan içinde acı çekiyor sanki karakterler .
Böyle bir karşılaştırma yapmak haksızlık belki ama Duvara Karşı filminin ete kana bürünen sahici duyguları yerine , soğuk bir Kuzey Avrupa sineması estetiğinin altında ezilen film çatışmaları var sadece Ayrılık'ta .
Sibel Kekilli , gerçekten kendini role tamamen teslim etmiş , çok etkili ve ekonomik bir performans veriyor .
Settar Tanrıöğen de hemen her zaman olduğu gibi iyi .
Ama filmin kendisi , büyük harflerle feminist mesajlar vermenin ötesinde , sahici bir insan öyküsü anlatmakta yetersiz kalıyor .
