Yeni Alman sinemasının önemli isimlerinden Christian Petzold'a bu yıl Berlin Film Festivali'nde En İyi Yönetmen ödülü getiren Barbara , İstanbul Film Festivali'nin ardından nihayet vizyona girdi .
Film , 1980 yazında Doğu Almanya'da küçük bir taşra hastanesine sürülen Barbara'nın öyküsünü anlatıyor .
Sevdiği adam Batı'da yaşayan ve kendisi de göç talebinde bulunan genç kadın için bir ceza bu .
Ve tabii sürekli gözetim altında tutuluyor .
Dolayısıyla her adımını , sevgilisinin onu gizlice Batı'ya kaçırma planını ve bu yöndeki hazırlıkları çevresinden gizlemek durumunda .
Her şeye ve herkese şüpheyle yaklaşan Barbara'nın dışa kapalı yapısı , filmin de biçemini belirliyor .
Petzold , evet , son derece şık ama bir o kadar da hesaplı , mesafeli , içine girilmesi vakit alan , çaba gerektiren bir film yapmış .
Ve bu durum , Barbara'nın zamanla hastanesindeki hastalarıyla ve nihayetinde bir diğer doktor olan André ile kurduğu duygusal bağı aslında çok daha güçlü kılıyor .
Bir kadının kendini korumaya çalışması ölçeği üzerinden , seksenlerin başı Almanya'sına ve duvarın doğusundaki rejime dair son derece de politik bir film Barbara .
Ancak meramını daha ince yollardan ve kara filme yakın bir estetikle anlatıyor .
Ve ortaya çok sağlam bir karakter çalışması da çıkıyor .
Barbara , Christian Petzold'un Altyazı'dan Fırat Yücel'e verdiği röportajda da belirttiği gibi , bir nevi Romy Schneider rolünü oynuyor ve bu yıldız tavrı sayesinde çevresindekilerle arasına bir duvar örüyor .
Ona perdede hayat veren Nina Hoss da gerçek bir sinema yıldızı cazibesine , elektriğini sahip zaten .
Kontrollü ama iç acıtan bir performans veriyor Hoss .
Yılın en önemli kadın oyuncu performanslarından biri bu .
André rolündeki Ronald Zehrfeld de Barbara'nın tam zıttı , son derece halktan , gerçek ve açık bir adam olarak aynı ölçüde etkili .
İki zıt karakter arasında güvensizlikle başlayıp kader ortaklığına doğru evrilen ilişki , filmin ruhunu oluşturuyor zaten .
Büyük Hollywood yaz filmleri ve önemsiz yaz filmleri arasında Barbara'yı gözden kaçırmamanızı tavsiye ederiz .
Özellikle yetişkin ve sinemadan da yetişkin beklentileri olanlar için kıymetli bir vizyon seçeneği Barbara .
İnsani , zeki ve seyircisinin zekasına da saygı duyan bir yapım .
 Twitter : aliercivan
YouTube ve Vimeo : Paralel Kurgu
