Bu sene Yabancı Dilde En İyi Film Oscar’ı için seçilen 9 finalistten biri Hakaret ( The Insult ) ,  Venedik Film Festivali’nde başrol oyuncularından Kamel El Basha’ya Erkek Oyuncu ödülünü getirmişti .
Aslına bakarsanız , filmin başrollerinde müthiş performanslar veren iki aktörden birini seçmek , diğerine haksızlık .
El Basha kadar ,  Adel Karam da ödüllük iş çıkartıyor .
 
Yönetmen Ziad Doueiri ise , önceki filmi The Attack’te olduğu gibi , yine çok zor bir meseleye el atıyor .
O filmde , karısının hayatını kaybettiği saldırıda kurban değil , intihar bombacısı olduğunu öğrenen bir doktorun hikayesini anlatıyordu .
Bu kez de Lübnan içindeki Hıristiyan toplum ve Filistinli göçmenler arasındaki çetrefilli ilişkiye eğiliyor .
 
Daha ilk dakikalardan seyirciyi avucunun içine almayı başarıyor Hakaret .
Belediyenin basit bir çevre düzenlemesi işi için bir mahalleye gelen ekibin başında , seneler önce çatışmalar yüzünden kendi topraklarını terk edip Lübnan’a yerleşmek zorunda kalmış bir Filistinli olan Yasser var .
Mahallede bir evin balkonundaki su giderini , proje kapsamında değiştirmeleri gerekiyor .
Aslında ev sahibinin de işine gelecek , yararına olacak bir işlem bu .
Fakat evin sahibi Tony , ülkesine sığınmış Filistinli Müslüman azınlığa karşı son derece önyargılı biri .
Yasser’in etnik kökenini anlayınca da hemen ters bir tavır koyuyor .
Böyle başlayan olaylar , iki adam arasında giderek artan bir gerilime sebebiyet veriyor .
Yasser , üstlerinin telkiniyle durumu tatlıya bağlamak için Tony’yi atölyesinde ziyaret ettiğindeyse işler iyice bozuluyor .
Tony’nin söylediği , yenilir yutulur olmayan bir laf , Yasser’in de buna karşı adamı yumruklaması , işlerin mahkemeye kadar taşındığı ve davanın tüm ülkeyi çalkalayan bir meseleye dönüştüğü süreci tetikliyor .  Yasser ile Tony arasındaki çatışma , siyasal ve toplumsal bağlamı oldukça girift , az bilindiği için de çok etkili bir dramatik malzeme .
Yalnız , film bu çatışmayı işlerken - bana kalırsa - temel bir hata yapıyor .
 
Hakaret filminin tam anlamıyla işleyebilmesi , seyircinin her iki karakterin de bakış açısına hak vermesiyle mümkün .
Yasser’in de Tony’nin de kendi durdukları noktadan haklı olduklarına ikna olsak , tadından yenmeyecek bir film çıkar ortaya .
Ancak Tony’nin en başından itibaren haklı bir tarafı yok , sadece Filistinli bir Müslüman olduğu için önyargılı davranıyor Yasser’e .
Sadece bu sebeple zorluk çıkartıyor , kışkırtıyor ve bir de adamın ekmeğiyle oynuyor .
Taraflardan biri haklı diğeri net olarak haksızken , ister istemez dramatik yapının dayandığı tek nokta da Tony’ye sinirlenip Lübnan’daki Filistin kökenli azınlığa üzülmekten ibaret .
Bu da kısır bir alan , provokatif bir film malzemesi değil , bana sorarsanız .
Ve bence yönetmen de bunun pekala farkında .
Farkında ki filmin ileri aşamalarında Tony’nin mesnetsiz görünen önyargılarının aslında bir kökeni olduğunu açıklıyor .
Ona da hak vermemiz ya da en azından anlayış göstermemiz için bir sebep sunuyor .
Fakat açıkçası bu izahat için geç kalıyor .
 
Yaser’in bariz haklı olduğu haliyle de bu çatışmanın ve dava sürecinin öyküsü , güçlü bir film malzemesi olarak görülebilir belki .
Gören var .
Hoşgörüsüzlük üzerine ve Ortadoğu halklarının yaşamlarını yakından ilgilendiren bir problemi tanımak , anlamak Hakaret’i önemli kılıyor şüphesiz .
Bu yüzden , yukarıda dile getirdiğim itirazlar , göz ardı edilebilir zaaflar olarak sineye çekilebilir .
Ancak bence görmezden gelmesi çok daha zor , başka bir sıkıntı var ortada .
 
Hakaret , ikinci yarısında bir mahkeme filmine dönüşüyor .
Ve buna bağlı olarak bazı yeni karakterler öyküye dahil oluyor .
Tony’nin avukatı , size sanki böyle bir karakteri daha önce başka bir yerde izlemişsiniz hissi verirse , ben aklıma gelen ilk örneği işaret edeyim : The People v .
O. J. Simpson : American Crime Story’de Courtney B. Vance’e Emmy kazandıran Johnnie Cochran karakteri !
 
Ziad Doueiri , filmin bu bloğuna hazırlık için Amerikan mahkeme dizilerini etüt ettiğini saklamıyor .
Fakat buradaki durum , esinlenmekten ziyade kötü bir taklit .
Son derece abartılı bir oyunculukla perdede vücut bulan avukat , gerçekten Hakaret’i bir anda yerle yeksan edip komedi filmine çeviriyor .
Yasser’in savunmasını yapan genç kadın ve onunla ilgili daha sonra ortaya çıkan büyük ( ! ) sürpriz .
Gerçekten kötü bir Amerikan hukuk sistemi dizisine hapsoluyoruz hep beraber ve bunu ciddiye almak zor .
 
İnsan , müthiş bir başarının böyle göz göre göre ıskalanmasına üzülmeden edemiyor .
Hakaret , kalbindeki güçlü çatışmayla ilgi çekici , iki başrol oyuncusuna hayran bırakan ama potansiyelinin çok altında kalan bir yapım .
 
Twitter : aliercivan
