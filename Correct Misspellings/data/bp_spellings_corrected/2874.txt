Yönetmen Şahin Gök'ün 12 Eylül Dönemi'ne ait bir iç hesaplaşma öyküsü anlattığı " Son Cellat " ın başına gelen en iyi şey Kadir İnanır sanırım .
Yıllar boyu sert erkek tiplemeleriyle karşımıza çıkan ve neredeyse ' maço ' kavramını kendi vücudunda cisimleştiren İnanır , bu filmde canlandırdığı korunmaya muhtaç Bayram rolünde oldukça etkileyici bir oyunculuk sergiliyor .
" Son Cellat " ın farklı sahnelerinde birer birer devreye giren sert bakışları , çocuksu gülümsemesi ve içli yüz ifadesi sayesinde ünlü oyuncu , Bayram'ın iç karmaşasına başarıyla uyum sağlıyor .
Diğer yandan , Kadir İnanır'ın canlandırdığı karakter için bambaşka bir oyunculuk tarzı benimsediği de söylenemez .
İnanır , " Son Cellat " ta alışıldık yüz mimiklerini kullanarak senelerdir içinde gizli olan bambaşka bir yönünü ortaya çıkartıyor sanki .
Anlayacağınız , ünlü aktörün oyunculuk yeteneğini yeniden kanıtlaması için , kalıplaşmış sert erkek imajını kırması ve bu imajın arkasına gizlenen yüzünü ortaya çıkması yetiyor .
Fakat Kadir İnanır'ın etkileyici performansını bir kenara bırakıp , " Son Cellat " a yeniden baktığımızda filmin başka hiçbir olumlu özelliği olmadığını üzülerek fark ediyoruz .
Öncelikle , bir dönem filmi olduğunu iddia etmesine rağmen ne karakterlerin kıyafetlerinde , ne de mekanların dekorasyonunda geçtiği dönemin ruhunu yansıtmayı başarabilen " Son Cellat " ın , bu anlamda tam bir özensizlik ürünü olduğunu söyleyebiliriz .
Kimi sahnelerinde karşımıza 80'li yıllarda var olmayan ' dijital fotoğraflar ' çıkartan , kim sahnelerinde ise Atilla Saral'ın üzerine giydiği son moda kıyafetlerle dönem ruhunu tamamıyla kaybeden filme , önüne geçilemeyen bir yapaylık hakim .
Atilla Saral'ın bir filmden çok bir katalog çekimi izlediğimizi hissettiren donuk performansı bu yapaylığın önde gelen sebeplerinden .
Gidişat süresince canlandırdığı Yusuf karakterinin iç karmaşasından çok hangi profilden daha iyi gözüktüğüyle ilgilenirmiş gibi bir tavır takınan Saral'ın özellikle Kadir İnanır'la paylaştığı sahnelerde daha da göze batan bu performansı , filmin başarısını neredeyse imkansız kılıyor .
Ancak bu başarısızlığın kaynağını Atilla Saral'da değil , onu Yusuf gibi zorlu bir karakter için yeterli gören mercilerde aramakta fayda var sanırım .
Zira aynı mercilerin Atilla Saral'ın hapishane hayatını ütülü gömlekler , tiril tiril ipekli ceketler ve kuru temizlemeden yeni çıkmış paltolarla geçirmesinde de parmağı var .
Tüm mahkumların eski püskül boğazlı kazaklarla boy gösterdiği koğuşta , incecik gömleklerle fotojenik pozlar veren Saral , bu haliyle filmin gerçekçiliğini yerle bir etmekte .
Saral'ın bu duruşu , hapishane mekanının steril görünüşü , gardiyanların tertemiz üniformaları , nezarethanenin duvarlarına hepsi aynı kalemle ve aynı el yazısıyla yazılmış sol görüşlü sloganların acemi sunumu ve siyasiler koğuşunun karikatürize imajıyla birleştiğinde ise " Son Cellat , " tam anlamıyla bir müsamere estetiği kazanmakta .
Filmi bütünüyle yapay bir surete büründüren bu estetik , hikayenin sürekliliğini bölen etkisiz geriye dönüşler , gündelik hayatta yeri olmayan edebi diyaloglar ve karakterlere bahşedilen işlevsiz duygu patlamaları sayesinde varlığını daha da belirginleştirmekte ; izleyenlerin karakterlerle özdeşleşmelerini engelleyen stüdyo kokulu ses miksajı ve orijinallikten uzak müzik kullanımı da , filmin ortaokul müsamerelerini hatırlatan anlatımını desteklemekte .
Bu nedenle de film , son dakikalarında tamamen yürek burkan bir trajediye dönüşmesine karşın , seyredenlere en ufak bir duygu yoğunluğu dahi yaşatamayan samimiyetten uzak bir yapıma dönüşmekte .
Anlayacağınız " Son Cellat , " olumsuz yönleri , olumlu özelliklerinden ağır basan can sıkıcı bir yapım .
Kadir İnanır'ın çarpıcı performansına ve duygu yüklü konusuna rağmen , amaçladığı etkileyicilik seviyesine ulaşamayan film , ne yazık ki izleyenlere zaman kaybından başka hiçbir şey vaat etmemekte .
Dolayısıyla hali hazırda vizyonda seyretmeye değer bunca yapım varken , vaktiniz " Son Cellat " la harcamamanızı tavsiye ederim .
