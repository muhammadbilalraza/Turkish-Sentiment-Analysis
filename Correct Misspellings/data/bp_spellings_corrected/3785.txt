Gelmeyen Bahar hakkında yazılacak kritiklerin muhtemelen hepsinde ‘Özcan Deniz ' ve ‘Mahsun Kırmızıgül ' isimleri olacak .
Bu sebeple kaçınılmazı kabullenip bu noktadan yola çıkalım : ‘Özcan Deniz ve Mahsun Kırmızıgül ' .
Kısa lafın uzunu şu : Emrah Erdoğan'ın neyi eksikti ?
Cevap : Hiçbir şeyi .   Zaten Gelmeyen Bahar'ın varoluş sebebi sanki bu .
Emrah'ın asıl derdi , sanki kendisinden daha evvel film çeken ve gişede tufanlar yaratan iki ismin izinden gidip kendini kanıtlamak ; yapabileceğini göstermek ; ‘bende de bir şeyler var ' demek .
Kısacası işin içinde naif bir telaş var .
Gelmeyen Bahar filmi bırakın sinemayı , televizyon tarafından bile yıllar evvel tüketilmiş bir meseleyi merkezine alarak konuya çağdışı , ‘parodi ' kıvamında bir bakış getiriyor .
Ataerkil bir ailenin , kızları Bahar üzerinden tabi tutuldukları dönüşüm ( dönüşememe ) sürecini masaya yatırıyor .
Bu esnada da en az beş Mahsun Kırmızıgül filmi toplamı niceliğinde sosyal içerikli mesaj veriyor ; Yeşilçam tekrarcılığına uygulamacı bir tutumla selam çakıyor ve çoktan güncellenmiş olan melodram formülünü sinemanın onlarca yılını hiçe sayarak kullanıyor .
İki saati aşkın süresince , çoğunlukla bir ‘toparlanma ' haliyle , yıllar evvel çiğnenmiş bir sakız kıvamına bürünüyor ve bitiyor .
Emrah Erdoğan'ın bu filmi son derece iyi niyetli bir tavırla kotardığı açık .
Filmin 8 Mart Dünya Kadınlar Günü'nde vizyona giriyor olması da bu savı fazlasıyla destekliyor .
Bu sebeple Gelmeyen Bahar'ın mevzusu neticesinde neredeyse kadın düşmanı bir noktaya varmasını sadece ‘talihsizlik ' olarak yorumlayabiliriz .
Emrah'ın aktivist olma çabasıyla çıktığı yolculukta kadına karşı uygulanan ‘fiziksel ' şiddettin sonlanmasını umursadığı doğru .
Ancak beliren o ki filmin psikolojik şiddet konusundaki yaklaşımı oldukça mayınlı .
Bütün sorunların gelip de ‘konuşmayan ' bir anne figürüne bağlanması , bizlere sadece filmin ipe sapa gelmezliğinden ötürü dokunmuyor .
Mesele de bu zaten , film , kendisini ciddiye almamız için bir fırsat tanımıyor .
Emrah Erdoğan'ın filmini teknik olarak masaya yatırmak ise oldukça yersiz .
Zira bu konunun incelikli bir sorguya ihtiyacı yok .
Filmin fragmanını izleme fırsatı bulan herkes , nasıl bir filmle karşılaşacağını biliyor olmalı .
Belki sadece filmin karakterler üzerinden tutulduğu epizodik anlatım tercihinden bahsetmek gerekiyor .
Zira hiçbir ‘merak köprüsü ' kuramayan Erdoğan'ın bize aynı filmi dört kez izletiyor olması , çekilmez bir çileye dönüşüyor .
Bu esnada sakallı ve bıyıklı erkeklerin genelde kötü , temiz yüzlü erkeğin ise iyi kalpli olduğu bir sinema dünyasını keşfetmek yerine mecburen yorgunluğumuza yeniliyoruz .
İlgi çekici anları olmayan Gelmeyen Bahar , belki de sırf bu yönüyle bile ilgi çekici .
Ancak sakın ola ki dönemin ‘iddialı ' ve çöp örnekleri arasında başka bir ‘kült film ' bulma telaşıyla yaklaşmayın bu filme .
Zira mevzubahis örnekler ne kadar keyifliyse , Gelmeyen Bahar bir o kadar ‘keyif kaçırıcı ' .
Gelmeyen Bahar'ı ne kadar ciddiye alıp almadığınız mühim değil .
Çünkü bu , bambaşka dünyaların filmi .
İşin tuhaf olan tarafı , filmin içerdiği trajik anları kendi yaşadığı trajedinin içerisinde görünmez kılabilmesi .
Büyük Emrah'ın filmi , ne tatsızlığı üzerinden çöp - film meraklılarını eğlendirebilecek ne de trajedisiyle seyircisini üzebilecek bir film .
Bu sebeple de hedef kitlesi , tam anlamıyla , ‘belirsiz ' .
Mazoşistlere hitap eden bir tarafı vardır belki de , kim bilir ?
