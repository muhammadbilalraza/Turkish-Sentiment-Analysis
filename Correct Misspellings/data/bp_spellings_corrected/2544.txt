Bu yılın Berlin Film Festivali'nde dikkat çeken yapımlar arasında kendine yer bulan Esaret ( A moi seule ) , " Gerçek olaylarla ve kişilerle hiçbir ilgisi yoktur " uyarısıyla başlayıp kafamıza bir soru işareti yerleştiriyor önce .
Zira filmde anlatılanların gerçekliğe tutunma ihtimali oldukça yüksek ve birçok ‘gerçeklerden uyarlanmış ' yapımdan daha ‘gerçek ' duruyor .
Frédéric Videau'nun ikinci uzun metrajlı kurmacası olan film , çocuk yaşta kaçırılıp bir evin bodrumuna hapsedilen Gaëlle'in , ‘kurtulduktan ' sonraki hayatıyla ‘esaret ' günlerini aynı potada eriterek anlatıyor .
Onu kaçıran adamın , yani Vincent'ın ‘cinsel sapkınlık ' içeren bir motivasyonla bu işi yapmadığını , yalnızlığını törpüleyecek bir hamle olarak bunu planladığını öğreniyoruz .
Belki , Gaëlle'in büyümesiyle birlikte , bu esaretin ‘gönüllü ' hale geleceğini , hatta bunun sevgiyle sonuçlanacağını düşünüyor Vincent .
Öte yandan , Gaëlle'in böylesi bir beklentiyi karşılayacak sevgisi yok Vincent'a karşı .
Durumunu kabullenmiş bir şekilde sürdürüyor o evdeki hayatını , çocukluktan gençliğe geçişinin tamamını dört duvar arasında yaşamak zorunda kalıyor .
Bu da onun ‘standart ' reflekslere sahip olmasının önüne geçiyor , başka bir boyut kazandırıyor karakterine .
Kurtulup annesine kavuştuğundaysa işler daha da karışık bir hale geliyor .
Kaçırılmasının bir süre sonra ayrılan anne - babasıyla ‘doğru ' bir ilişki kurmayı başaramıyor Gaëlle .
Onları sevmesine seviyor ama ruhunun yıpranmışlığı ya da ‘başka biri ' olarak yetişmiş olmasının getirdiği yabancılaşmadan fazlasıyla nasipleniyor .
Psikolojik destek alması da sorunların çözümüne bir katkı sağlamıyor , giderek ‘ev ' kavramının onda yarattığı kafa karışıklığına mahkûm oluyor . ‘Eve dönüş ' , Gaëlle için bir anlam ifade etmemeye başlıyor .
Döneceği bir evi olmadığını düşünüyor genç kız .
Birbirinden bağımsız biçimde anlattığımız Gaëlle'in iki dönemi , filmde geri dönüşlerle beyazperdeye yansıtılıyor .
Bir dönemdeki tepkilerinin diğer döneme ne şekilde sirayet ettiğini görebiliyoruz böylece .
Bu noktada , filmini iyi toparlıyor yönetmen Frédéric Videau .
Gaëlle'in ‘içerdeyken ' iyice soğumuş ruhunun yansımaları , karakterin ‘sessiz çığlık'ını da duyulur kılıyor .
İçe kapanan , dış dünya ile bağını iyice sınırlandıran Gaëlle , çocuklukta kaldığı yerden başlamaya kalktığında da bunun olamayacağını görüyor .
Hapiste uzun yıllar kalmış bir mahkûmun yabancılaşmasına benzer bir şekilde yalıtıyor kendini çevresinden , iletişime açmıyor dünyasını .
Deyim yerindeyse ‘kilitliyor ' ruhunu .
 " Esaret " , minimal dokunuşlara sahip atmosferini finale kadar tutarlı bir biçimde koruyabilen , Gaëlle'in ‘seçim ' konusunda geç kalmışlığını yetkince vurgulayan , genç kızın ‘var olan'a karşı duyarsızlığını tespit eden , kurban ve cellat klişesini tersten okumamıza imkan tanıyan bir film .
Gaëlle için ‘anahtar'ı ortaya koymayı da unutmayan yapım , finalde söyledikleriyle etkiyi sınırlara taşımayı da başarıyor .
Buzhaneden çıkmış haliyle Gaëlle rolü için mükemmel bir seçim olan Agathe Bonitzer ve cellat Vincent rolünde etkileyici bir performansa ulaşan Reda Kateb , " Esaret " i baştan sona sırtlayıp götüren unsurların başında geliyorlar .
İki oyuncu , karakterlerinin onlara tanıdığı alanı iyi değerlendirip hikâyeye boyut atlattırırken , bir yandan da tersten okunması bile mümkün görünmeyen bir aşk hikâyesine malzeme oluyorlar .
Kilitlenen duyguların bir şekilde açığa çıkması için çabalıyorlar .
Bu filme dair kötü değilse de ‘eksik ' denebilecek şey , Vincent'ın Gaëlle'i kaçırma motivasyonunun altının yeterince çizilmemiş olması .
Bu eksiklik de bir noktadan sonra anlamını yitiriyor ve bizler için bir kayıpmış gibi durmuyor .
Sonrasında izlediklerimiz , hikâyenin yaşamsallığını omuzlarımıza yüklüyor ve Vincent'ın nedenlerinden ziyade Gaëlle'in ' nasıl'larına fokuslanmamızı sağlıyor .
Gerisiyse çorap söküğü gibi geliyor , başta dile getirdiğimiz ‘gerçeklik ' çalıyor kapımızı .
