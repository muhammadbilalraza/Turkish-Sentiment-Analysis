Kaan Müjdeci’nin , dünya prömiyerini Venedik Film Festivali’nin Ana Yarışma bölümünde yapan filmi Sivas , festivalden birkaç ay sonra vizyona çıkıyor .
Henüz ilk filmiyle dünyanın majör festivallerinden birinin en önemli bölümüne seçilerek büyük bir başarı elde eden Kaan Müjdeci , Sivas’ta Anadolu’da çocuk ve erkek olmanın beraberinde getirdiği ‘sorumluluk’ları ve ‘zorunluluk’ları  bir çocuk ve sahiplendiği köpeğin ilişkisi üzerinden ele alıyor .
Aslan , akranlarından pek de farklı dertleri olmayan bir çocuk .
Okulda beğendiği bir kız var , ancak sergileyecekleri oyunda öğretmenleri ona önemli bir rol vermediği için geri planda kalacağını düşünüyor .
Ailesinin ve yaşadığı köyün bazı alışkanlıkları var .
Bu sebeple Aslan’ın yolu da arada bir köpek dövüştürülen o alandan geçiyor .
Bir gün bir dövüş sonrası ölmek üzere olan bir köpeği çevresindekilerin bütün itirazlarına rağmen sahipleniyor ve ilk kez ‘insan’ olmayan bir canlıyla empati kurmaya başlıyor .
Sivas , insan ve hayvan ilişkisini anlatan ‘aile’ filmlerine hiç mi hiç benzemiyor .
Zira film , bu hikayeyi Anadolu gerçeklerine uyarlamanın derdinde .
Bir sahnede Aslan , elindeki slayt makinesinden bir golden retriever ile bir çocuğun resimlerine bakıyor .
Sahiplendiği ve ‘Sivas’ adını verdiği köpekle bu türden bir ilişki kurmasının böyle bir coğrafyada mümkün olmadığının farkında . ‘Dostluk’larının temelinde yaralı ve üşüyen ‘Sivas’ı duygusal anlamda da koruyan Aslan , zaman içerisinde Anadolu’da bir köpekle kurulacak asıl iletişim kanalının bu olamayacağını anlıyor .
Babasının , köyün muhtarının hatta taşranın başkaldıranı değil , onaylayanı olan köy öğretmeninin bir köpekten beklentilerini benimsemeye başlıyor .
Bir dövüşten sonra , bitap bir halde bulduğu Sivas’ın yeniden kavgalara hazırlanma süreci de Aslan’ın direncinin kırılmasıyla , köyün gizliden gizliye Aslan’ı köpeği dövüştürmeye zorlamasıyla başlıyor .
Henüz ilkokula giden Aslan , köyün kodamanlarının yanında bir avantaja sahip elbette : Bu dünyada ve köyde geçirdiği yıllar , iki elin parmaklarını geçmiyor .
Dolayısıyla başlangıçtan itibaren ona öğretilenler henüz kök salacak kadar vakit bulamamışlar .
Aslan’ın sessiz itirazı , bir şeylerin çok yanlış olduğunun farkındalığıyla şekillenen tavrı da bunun sayesinde serpiliyor .
Aslan , her ne kadar bu itirazını seslendiremiyor olsa da , en az kendisi kadar ‘yaşam dolu’ olan bir canlıya köyün geri kalanından daha farklı bakabiliyor .
Ancak ‘bağlam’ın baskın geleceği bir sürpriz değil .
Bütün yaşananlar , sadece Aslan’ın gerçek bir erkek olabilmesi adına verilen bir sınav gibi adeta .
Kaan Müjdeci , Sivas’ta masaldan gerçeğe bir hikaye anlatıyor .
Bir çocuk , bir köpeği ölüm döşeğinde kurtarıyor , onunla dostluk kurmaya ve onu korumaya başlıyor .
Daha sonra ise bu köpeğin ‘işlevi’ ona öğretilmeye başlanıyor ve Aslan’ın ‘asla dövüştürmeyeceğim’ dediği Sivas’la olan ilişkisi yenileniyor .
Aslan’ın Sivas’a duyduğu sevgi azalmıyor ya da kurduğu duygudaşlık köprüsü hiç yıkılmıyor ; ancak Aslan zamanla köyün akıntısına kapılıyor .
Filmin ilk yarısında , köpeğin başında beklerken sorduğu “Sivas !
Üşüdün mü oğlum ? ” sorusunun içtenliği , her saniye doğallığını muhafaza ediyor belki ; ancak o köpeğe başka türlü sorular sormak isteyen onlarca ‘erkek’ peyda oluyor Aslan’ın çevresinde .
Aslan’ı canlandıran Doğan İzci , hiç abartmadan dile getirmemiz gerekirse , belki de tüm zamanların en iyi çocuk oyuncu performanslarından birini sergiliyor .
Bu sene sinemamızda –en azından şu ana kadar - bu denli kuvvetli bir performansa rastlamadığımızı belirtmemiz şart .   Zaten “Sivas” da “Kış Uykusu”yla beraber sonra bu sene gördüğümüz en iyi yerli film .
Henüz ilk filminde bir görsel dilde direten , inat eden ve sevabıyla günahıyla yönetmenlik noktasında da bir başarı elde eden Kaan Müjdeci , sonrası için de büyük bir heyecan uyandırıyor .
