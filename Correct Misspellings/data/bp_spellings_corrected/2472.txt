Roy Andersson , filmlerinden tek bir kare gördüğünüz anda imzasını tanıyacağınız yönetmenlerden …
Hemen hepsi stüdyoda yaratılan plan - sekans dünyalarda , resim geleneğinden beslenen sıradışı bir görsellikle , hem sahici hem değil , hem trajik hem absürt ama en nihayetinde insanlık hallerine dair , varoluşa dair öyküler anlatır İsveçli sinemacı .
Geçtiğimiz sene Venedik Film Festivali’nden En İyi Yönetmen ödülüyle dönmesini sağlayan son eseri Sonsuzluk Üzerine  ( Om det oändliga ) de tam olarak aşina olduğumuz sinemasının bir devamı .
 
Andersson bu kez Binbir Gece Masalları’ndan ve Şehrazad’ın anlatıcılığından etkilenerek yola çıkmış .
Gökyüzünden insanları seyreden bir kadının sesiyle izlediklerimiz tekrarlanıyor bize film boyunca .
Ama bu bir tekrar etkisi yaratmak yerine , gündelik veya absürt olana , aşkın bir anlam yüklüyor .
İnancını yitiren bir rahip , yağmur altında kızının ayakkabısını bağlamaya çalışan bir baba , savaştan harap olmuş bir şehrin üzerinde uçan bir çift , esir kampına doğru ilerleyen yenik düşmüş bir bölük asker …
Birbirinden tamamen kopuk gözüken bütün bu karakterler ve öykücükler , 78 dakikalık bu filmde biraraya gelince seyircisine bir insanlık portresi sunuyor .
 
Yaşayanlar Üçlemesi ile başyapıtlarını vermiş kabul edilen bir yönetmen Roy Andersson .
Dolayısıyla Sonsuzluk Üzerine’nin bir kısım seyirciye tekrar hissi vermesi olası .
Fakat her biri ilgi çekici , kimi komik kimi büyülü bu sahneler / skeçler silsilesi bu .
 
Hani ressamlar vardır ya , hep aynı şeyi çizerler ama her seferinde o resmin en mükemmel halini ararlar tuvalde . “Auteur” sinemacı denen de budur aslında ve Andersson gibi yönetmenler de hep aynı filmin türevlerini çekseler bile , yorum veya zanaat tarafından muhakkak yeni bir şeyler sunarlar bize .
 
Bu kez Şehrazad - var dış ses kullanımı yeni mesela yönetmen için …
Ve daha önce hiç yapmadığı kadar yoğun görsel efekt kullanımı …
Bu efekt işçiliği oldukça görünmez , daha ziyade perdede yaratmaya çalıştığı tabloları tamamlamak için kullanılmış fırça darbeleri .
Ancak yönetmene yeni kapılar , olanaklar açtıklarını görmek de mümkün .  Yeri gelmişken , Sonsuzluk Üzerine’nin son Avrupa Film Ödülleri’nden En İyi Görsel Efekt mükafatıyla döndüğünü de eklemiş olalım .
 
Andersson filmlerinde hep aşina olduğumu gibi , yüzleri ve bedenleri sanki kireç tutmuş , yaşayan ölülere benzeyen karakterleri , bize kendi ölümlülüğümüzü , yersiz yurtsuzluğumuzu , evrendeki önemsizliğimizi ve her daim hayata ( nafile ) bir anlam yükleme arayışımızı anlatıyor .
Mizahı biraz daha geri planda , sivri dili biraz daha yumuşamış belki .
Ama Hitler’in son anlarıyla bir babanın bağcık sorunsalını , onlarca askerin esarete doğru yürüyüşüyle bir bankta oturmuş bulutlara bakan bir çiftin yalınlığını aynı filmde buluşturmak eşsiz bir deneyim .
Banktaki kadının , yanındaki adama “Eylül geldi bile … ” deyişindeki olağanlık , zamanın akışına dair o kesinlik , aslında filmin odağındaki zamansızlık hissini de pekiştiriyor .
 
İkinci Kattan Şarkılar veya İnsanları İzleyen Güvercin kadar büyük bir eser olmasa ve zaten daha küçük anlarla ilgilense de …
Nadir film yapan bu İsveçli ustanın gözünden insanlığa bakmak , kaçırılmaması gereken bir fırsat Sonsuzluk Üzerine .
