Prens ( The Prince ) , kesinlikle B tipi , üstelik klişenin önde gideni ve başından sonu belli bir film .
Televizyon kanalları , gece yarısı , benzeri filmleri yayınlıyor , hani sinemadan ırak , videoya yakın , kafayı yormayan , ortasından da yakalasan , finalini tahmin ettiğin , çok bildik işler .
Hah !
İşte Prens , onlar ayarında , onlar kıvamında , ucuz bir seyirlik .
Ötesi , berisi yok .
Şimdi efendim , eski bir profesyonel katil , haliyle asker kökenli olur bunlar , çünkü sanatını icra edebilmek için , öncelikle iyi bir dövüşçü , keskin bir nişancı ve bomba uzmanı filan olmak gerek , özetle eğitim şart !
Asker ocağında pişecek , arka sokakta şişleyeceksin , biricik klişemiz budur ve resmen klasikleşmiştir .
Sonra bir rakip , bir düşman şart , çatışmadan beslenecek örgümüz , üstünden hayli zaman geçen ve iyice demlenen intikam ile ilerleyecek öykümüz , buraya kadar tamam mı ?
Peki , devam edelim .
Varoşların tozu attık , kan , her yerimize bulaştı , masum canlara da kıydık , haliyle pişman olduk .
Ve vicdanımız isyan etti , zaman da her şeyin ilacıdır dedik ve zirvedeyken bırakıp , başka bir yere kaçtık .
Bitti mi ?
Asla !
Bir kızımız oldu , büyüdü , kaçtığımız kentte üniversiteye kaydoldu .
Yavrunun başının belaya girmesi gerek , kurtarmak için sebebimiz olsun .
Kötü adamlar ve uyuşturucu ne güne duruyor .
Şimdi aksiyon , şimdi gerilim , şimdi dövüş kareografisi , yeniden başlayabilir ve sakın unutmayın , her katil , eninde sonunda cinayet mahalline geri dönerBenzeri ne çok film seyrettik , ben sayamadım , zaten çoğunu da unuttum .
Oto tamircisi , şefkatli ve eşini yitirdikten sonra , kızının üstüne daha da çok titreyen bir baba , bir anda dövmeli ve adaleli bedenli bir adama , adeta bir karizma deposuna dönüşür .
Artık kim gelirse önüne , pata küte dövecek , hatta silahının son mermisine kadar , takır takır sıkacak , mekan basacak , kaçacak ve kovalayacaktır .
Kızının , güzeller güzeli yakın arkadaşı , bu serüvende ona eşlik edecek , eski dostlar , yardımına koşacaktır .
Herkes onun kente döndüğünü duyar da , kötü adam işitmez mi sanırsınız , o nerede , hemen peşinde …
Arkadaşla , Prens’i konuşurken , babamın , en sevdiği filmlerin , bu tip , sabun köpüğü , sabaha unutacağın , çok da kasmayacağın işler olduğunu söyledim .
Güldü .
Dur , dedim , devamı geliyor .
Bir gün babama , çok iyi bir film var , gel birlikte seyredelim dedim , kabul etti ve Sil Baştan’ı ( Eternal Sunshine of the Spotless Mind - 2004 ) izlemeye koyulduk .
Filmin yarısında bana döndü ve “Bir daha mümkünse bana film önerme , ben , böyle daha mutluyum” dedi .
Arkadaşım bu kez kahkaha attı .
Evet , bu tür filmleri sevenler de mevcut , ne diyelim , zevkler ve renkler tartışılmaz .
Filmin belli başlı rollerinde Bruce Willis , Jason Patric , Jessica Lowndes , 50 Cent ve John Cusack var .
Hayırdır Bruce , paraya çok mu sıkıştın ?
Durum vahimse , arkadaşlarla aramızda para toplayalım .
Misal 50 Cent yeter mi ?
Şakası bir yana , sevdiğimiz aktör John Cusack seni de unuttuk sanma …
