İlk iki filmi arasında makûl bir zaman dilimi varken , ikinciyle üçüncü arasına 20 yıllık bir espas koyan , sonrasında gene makûl sınırlara gelen Terrence Malick , yaşının ilerlemesinin de etkisiyle olsa gerek , " Hayat Ağacı ( The Tree of Life ) ile birlikte hızını artırmış durumda . Sadece ‘hız ' meselesi değil tabii ki bu ; hayatı algılayışındaki değişimler de ‘yeni dönem'de onun sinemasının belirleyici unsurlarında başı çekiyor .
Venedik Film Festivali'nde yarışan Aşkın İzleri ( To The Wonder ) , Malick'in "
Hayat Ağacı " nda tüm bir yaşam üzerine inşa ettiği yapıyı aşk özeline indirgiyor ve buradan ‘uhrevî ' bir sonuç çıkarıyor ( ya da çıkarmaya çalışıyor ) . Sonuca doğru gitme çabasında ana karakterlerden birinde din adamı kullanarak , şekil olarak da destekleyici bir hamlede bulunmayı ihmal etmiyor Malick .
Dört temel karakter üzerinden yürüyen bir hikâyesi var "
Aşkın İzleri " nin . Âşık olduğu Marina'yı kızıyla birlikte Fransa'dan Amerika'ya gelmeye ikna eden Neil , sonrasında ona yeni bir aşk kapısı açan Jane , Marina gibi ‘sürgün ' bir hayat süren din adamı Quintana ve tabii ki Marina . Buradan da anlaşılacağı üzere , dört karakterli bir hikâye olmasına karşın , herşeyi ve herkesi ortak bir paydada buluşturan karakterin Marina olduğu apaçık . ‘Aşk uğruna ' kızı Tatiana'yla birlikte yeni bir hayata gözlerini açan genç kadın , belirsiz geleceğin umutlu görüntüsünü öne çıkarıp dalıyor bu serüvene . Bu noktada , Neil'ın giderek ondan uzaklaşmasının yarattığı yabancılaşmayı da derinden yaşamaya başlıyor ; ‘mutluluk aşısı'nın geçiciliğinin kurbanı oluyor . Amerika'ya gelmeden önce , Neil'la birlikte gelgitli suda ayakta durmaya çalıştığı gibi , hayatın gelgitlerine karşı belli refleksler geliştirme uğraşı içine giriyor . Peder Quintana da onu ayakta tutabilecek ‘başka bir aşk'la yardımcı olmaya çalışıyor Marina'ya .
Terrence Malick , otobiyografik işaretler de taşıyan filmiyle bir miktar ‘hayat dersi'ne soyunuyor , ki "
Aşkın İzleri " nde sevmediğimiz yan da bu oluyor . Didaktik olmak , Malick'in sinemasına pek yakışmıyor doğrusu . Hem aşk hem de inanç ekseninde bir ‘öğreten adam ' tavrı söz konusu yönetmende , ki kurduğu dünyanın ‘doğaçlayarak ' yoluna devam etmesinin önüne geçiyor bu tavır . Öte yandan , Marina'nın adım adım çöküşe sürüklenen serüvenini anlatırken , görsel / işitsel enstrümanları da iyi kullanarak kayda değer bir sonuca ulaşıyor . ‘Uhrevî ' olma durumunun bu hikâyede yerinin olmadığını bile söyleyebiliriz . Bu unsuru devreden çıkardığımızda çok daha doğru bir tespit kendini gösteriyor zira . Quintana karakterinin motivasyonunun yeterince anlaşılır olmaması da filmi zedeleyici etkide bulunuyor . Yalnızca ‘sürgünde kendini arama ' diye şekillenen bir yapı , pek de ikna edici görünmüyor doğrusu .
Filmin taşıyıcı ayağı olan ‘aşk ' , sevmekten ziyade ‘sevilmek ' ekseninde yoluna devam ederken , bu resmin içine monte edilen ‘yapaylık'ı da Neil karakteri üzerinden hayata geçiriyor . Altın Bamya'lık bir karakter çalışmasının kendini gösterdiği Neil , Marina'nın ‘sevmeye programlı ' doğasını da sekteye uğratıyor , onu ‘gelgit'in içinde terk edip gidiyor . Olga Kurylenko'nun bedenine hapsolan Marina , umuda doğru ‘aşklı ' koşusunu yarıda kesmek zorunda kalıyor ve ‘silinme'nin yamacına gelip çöküyor . Malick , aşka ters bir açıdan baktığı filminde , bu kavramın sürdürülebilir olmadığını da işaret ediyor bir yandan . Sevmekten ziyade sevilmek de bu yüzden değerli hale geliyor , karakterlerin uzayıp giden yalnızlıklarını kırabilmenin anahtarı olarak kendini öne atıyor .
Sonuç olarak , "
Aşkın İzleri " ni Terrence Malick filmografisinde ‘özel ' bir yere oturtamasak da , ortaya koyduğu ters açılarla önemsenmesi gereken bir film olduğunu söyleyebiliriz . ‘İnanç'a ayırdığı alanın içinde fazlaca gezinmesiyle zaman zaman yerinde saydığı da söylenebilir , ama kılı kırk yaran Malick sinemasının ipuçları burada da mevcut ve biz o sinemaya körü körüne teslim olmadığımız gibi , körü körüne karşı da çıkamayız . Sonraki hamlesini bekleyip nereye gitmeye çalıştığını görmek zorundayız !
