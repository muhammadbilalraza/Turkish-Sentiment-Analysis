J. C. Chandor filmleri hakkındaki fikrimiz değişmedi .
Yönetmen Oyunun Sonu gibi şaşırtıcı bir ilk filmin ardından Sona Doğru'ya imza atmış ve bu iki sıkı filmle birlikte adını zamanın ruhunu okumaya çalışan genç sinemacılar arasına eklemişti .
Üçüncü uzun metrajlı film olan A Most Violent Year haklı olduğumuzun ispatı gibi ; Chandor yine iyi , filmi ise beklentilerin bile üzerinde .
Oyunun Sonu finansal krizin henüz başında , bir şirketin çok yakında tüm dünyayı ilgilendirecek olan iç meselelerini gerçekçi bir şekilde ele alan bir ilk filmdi .
Yönetmen sonra kamerasını uzak denizlerde bir tekneye ve o teknenin denizin ortasında yaşam mücadelesi veren sahibine çevirdi .
Film bir doğada kalma mücadelesi gibi gözükse de , dehşet yaratanın bir ayakkabı konteyner olması , bütün mücadeleyi finansal kriz ile birlikte okumaya izin veriyordu .
Yönetmen krizler dünyasını anlatma çabasından vazgeçmemişti aslında .
Üçüncü filmiyle ise meselesinin iyice üzerine gidiyor ve kapitalizmin insan doğası üzerindeki tahribatını sorguluyor .   Yıl 1981. New York'un tarihinin en şiddetli yılı .
Para kazanmak her zamankinden daha zor ve suç olağanüstü bir durum olmaktan çıkmış .
Paranın hükümdarlığı seksenler boyunca en vahşi haliyle devam edecek .
İşte bu vahşi batı ortamında göçmen Abel Morales petrol işinde büyümeyi amaçlıyor .
Bu vahşi ortamın belki de en karanlık tarafında .
Fakat büyük bir problemi var , ortam için fazla dürüst .
İş ahlakını elden bırakmak istemiyor ama zamanla bunun imkansız olduğunu , güçlenmenin yolunun başkalarını her türlü ezmekten geçtiğini anlıyor .
Veya birileri anlamasını sağlıyor diyelim .   Chandor senaryoyu yazarken , 1981 yılını , petrol dünyasını ve ana karakterin etrafındaki mafyatik çevreleri boşuna seçmemiş .
Kapitalizmin doğasını ortaya koyarken paranın konuştuğu ortamlara sokuyor bizi ve iyi niyet , dürüstlük , iş ahlakı gibi değerlerin para karşısında nasıl eridiğini anlatıyor kısaca .
Hikaye bize Şener Şen'in dürüst kalmaya çalıştığı ama herkesin para konuştuğu bir çevrede bunu beceremediği Yeşilçam filmlerini hatırlatmıyor değil .
Hepsinin amacı aynı aslında .
Oscar Isaac mafyatik kostümler giyen göçmen petrol kralı ( olma yolunda ) Abel Morales rolünde harikalar yaratıyor .
Tabii ki Al Pacino'yu hatırlatıyor .
Aslında bu filmdeki her şey Martin Scorsese filmlerini veya The Godfather ve Serpico gibi suç klasiklerini anımsatıyor .
Ama Scorsese'nin filmlerinde veya verdiğimiz örneklerdeki epik ruh , suçu estetize etme kaygısı burada yok .
Chandor para hırsının yarattığı tahribatı gözler önüne seriyor .
Karakterlerin hayatını , suç dünyasını veya suça imkan veren şehri bir arzu nesnesi yapmıyor .
Yönetmenin derdi çok farklı ve kabul etmek lazım her filmiyle derdini derinleştirerek günümüz sinemasında önemli bir yer ediniyor kendine .
Gelecekte dönemin ruhunu yansıtan bir sinema klasiği olarak kabul edileceğine şüphe yok .
Baştan sona düşündürücü ve aynı oranda nefes kesici .
