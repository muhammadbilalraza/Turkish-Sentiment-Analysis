Bir halk ozanı .
Bu toprakların , özellikle de son yüzyılda en çok tanınan , değer verilen ismi .
Veysel Şatıroğlu .
Sivas’ta doğmuş , Sivrialan köyünde , yokluk içinde ve hatta biraz da şans eseri .
Zira annesi Gülizar Ana tarlada çalışırken sancıya tutulmuş , oracıkta doğuruvermiş Veysel’i .
Göbeğini kendi kesmiş , yürüyerek yeni doğmuş oğlu ile evine varmış .
1894 senesinde hayata merhaba diyen , güzel gözleri ile dünyaya bakan bu çocuğun ömrü ise oradan oraya savrularak geçmiş .
O dönemde özellikle de Sivas ve çevresini kasıp kavuran çiçek hastalığı yüzünden , ozan daha doğmadan , iki ablası da bu illet sebebiyle vefat etmiş .
Nitekim Veysel’in de kaderi benzer bir şekilde ilerlemiş .
Henüz 7 yaşındayken kentte tekrar hortlayan salgın ozanımızın da kapısını çalmış , evine dönmeye çalışırken yolda takılıp düşmüş , son gördüğü şey de kanlı elleri olmuş .
Kendine geldiğinde yepyeni bir dünyaya merhaba diyor Veysel Şatıroğlu .
Babası Karaca Ahmet , anası Gülizar Ana üstüne titriyorlar yavrularının , hem de hiç olmadığı kadar .
Bir gözünü kaybeden , diğer gözüne de perde inen oğlan , işinin ehli bir doktor sayesinde en azından perdeden kurtulacağına sevinirken , bir başka belayla karşılaşıyor .
Arkasından seslenen babasına doğru dönerken , adamın elindeki değnek perde inen göze batıyor , yurdumuzun en mühim aşık’ı bir daha göremiyor .
Babası sayesinde sazıyla bir olup , böyle görüyor etrafını .
Sonrası ise büyük bir aşk , hemen ardından gelen ayrılık , ümitsizlik ve yeni bir aşk .
Sadece bir insana aşık olmak değil , aşk’a aşık olmak Veysel’inki .
Gönlünden yazdığı mısraları , ayırılmadığı sazıyla söyleyen , bu vasıtayla görmekle kalmayıp , yanındakilerin de gözlerini tekrar tekrar açan bir adam Aşık Veysel .
Babasının hem sıkılmasın , hem de biz gidersek en azından sazıyla , sözüyle bir şey kazansın , muhtaç olmasın kimselere diyerek verdiği saz , öğrettiği söz köyüyle sınırlı kalmamış , geçen yıllarla birlikte tüm ülkede bilinir olmuş .
Aşık Veysel’in hikayesi , bir kısmı ağızdan ağız taşınan , gerçekliği olmayan dedikodular da dahil başlı başına koca bir serüven .
Gencecikken Esma ile evlendirilen ama yana yakına aşık olduğu kadın onu terk edince dünyası iyice kararan adam sazından kopmamış , ertesi gününden vazgeçmemiş ve Gülizar adlı bir kız ile tanışıp , ömrünün sonuna kadar da aynı yastığa baş koymuş .
O söylemiş , başkaları dinlemiş , ahbabı Kasım ile düşelim yollara , kazanalım ekmeğimizi de demişler .
Tanınır olması da , ilerleyen dönemlerde milletvekilliği de yapmış , Sivas Maarif Müdürü Ahmet Kutsi Tecer sayesinde mümkün olmuş .
Karacoğlan ve Yunus Emre üzerine ömür boyu çalışan Tecer , Veysel Şatıroğlu ile tanışıp , bir bakıma elinden tutmuş , halk ozanımız da köyden köye , kentten kente dolaşıp , çalıp söylemiş .
Hatta bir dönem Köy Enstitüleri’nden birinde hocalık da yapmış .
Gülizar ile geçen ömrü ise 1973 yılında akciğer kanseri ile son bulmuş .
Farklı televizyon dizilerinde senaristlik yapmış Bilal Babaoğlu , uzun süredir üzerinde çalıştığı film projesini kısa bir süre önce gerçeğe çevirdi .
Aşık Veysel Şatıroğlu’nun hayatını , daha doğrusu kendini bulduğu gençlik dönemini , hakkını vererek beyazperdeye taşıdı .
Aslında birkaç yıl önce tamamlanıp , vizyona girmesi planlanan film 2016 sona ererken bizlerle buluştu .
Pek de iyi etti .
Babaoğlu , Aşık adlı filmi yönetmekle kalmıyor , senaryosuna da imzasını atıyor .
Üstelik bunu popülist bir anlayışla değil , Aşık’ımıza yaraşır bir üslupla tamamlıyor .
Türk Halk Müziği’nin bilinen isimlerinden Emirhan Kartal , Aşık Veysel’a can vermekle kalmıyor , adeta o oluyor .
Ozanın gençliğini , Esma ( Meltem Miraloğlu ) ’na duyduğu aşkı ve evliliğine tanık olurken , yüreğinden taşan sevgiyi öyle samimi , öyle yalın bir şekilde resmediyor ki , siz de o ruhu yanınızda buluyorsunuz .
Miraloğlu ise ürkekliği , kızgınlığı , bilememezliği ile Esma’nın ne olduğunu , ne olmadığını senaryonun kendisine sunduklarını en iyi şekilde kullanarak anlatıyor .
Gelelim filmin bir başka önemli ismine .
Veysel’in hayatının aşkı olan Gülizar ve onu beyazperdeye taşıyan Yeliz Şatıroğlu .
Soyadından da fark edebileceğiniz gibi , genç isim Aşık Veysel’in ailesinin bir ferdi , kendi torunu !
Bundan 2 sene önce kadroda yer alacağı kesinleşen , Mersin Üniversitesi Tiyatro Bölümü çıkışlı Yeliz Şatıroğlu , yönetmen Babaoğlu’yla beraber filmin hangi “renge” sahip olması gerektiğini belirlemişler .
Zira genç ismin sahip olduğu sayısız hatıra ve ailesinden gelen hikayeleri var .
Hatta çok küçükken babaannesi Gülizar’ı da görme şansı olmuş .
Başka bir deyişle , kendisi babaannesini canlandırırken , üzerindeki bu büyük yükü de sırtlamış .
Önce elleriyle , sonra gönül gözüyle görmesine izin verdiği Veysel’in aşkı , kendisinin ona karşı duyduğu sevgi , Emirhan Kartal’la birlikte yakalanan uyum sayesinde Yeliz Şatıroğlu’nun gözlerinden dökülmüş .
Pek tabii bir de Kasım var .
Düşelim yollara , para da kazanalım diyen , bir bakıma Veysel’in cesaret kazanıp , köyden , yani güvenli sığınağından çıkmasını sağlayan mühim karakter .
Cesaret verip , Gülizar’ı tanımasının yolunu açan Kasım .
Uğur Aslan’ın kendini keyifle izlettirdiği , ne deseniz , bilemediğiniz Kasım .
Keza Gülizar Ana ve Karaca Ahmet , Hülya Şen ve Ahmet Bilgin .
Çoğumuzun televizyondan tanıdığı iki isim .
Sahiplenen , endişelenen iki sıcak insanın perdedeki yüzleri .
Bu arada filmin müziklerinin , dinleyeceğiniz şarkılardaki sesin , direkt olarak Aşık Veysel’i canlandıran Emirhan Kartal’a ait olduğunu da not düşelim .
Aşık filmi aslında bir bakıma bir yol hikayesi .
Tabii bu bir serüven için çıkılan yol değil .
Veysel Şatıroğlu’nun , Kör Veysel’in , Aşık Veysel olmak için çıktığı yol .
Bu yolda ona destek olanların yolu .
Sadece bir Aşık olmak , bir ozan olmak değil , İlahi Aşk’a kavuşmanın hikayesi .
Bektaşi geleneklerinin yoğurduğu , Alevi kültürünün yoğurduğu , yüreğindeki Aşk’ı ile gören , daha da mühimi “gördüren” kıymetli bir adamın doğuş serüveni .
Bilal Babaoğlu’nun dersine en iyi şekilde çalışarak bize sunduğu filmi Aşık , mühim bir adamın , kıymetli hatırası niteliğinde !
 Türk sinema tarihinin önemli isimlerinden , yönetmen Metin Erksan’ın 1952 senesinde direkt olarak Aşık Veysel ile tanıştığını , daha sonra Karanlık Dünya filmini çektiğini , ancak eserin sansürler yüzünden kuşa döndüğünü ekleyelim .
Dönemin “sansür yetkilileri” , filmde yer alan tarladaki başakları cılız bulmuş , “ya yabancılar ülkemizde tarım başarısız diye düşünürse” demişler .
Sahneler başka içerikler ile değiştirilmiş .
Daha sonra çiçek hastalığı yüzünden “ya Türkiye’nin sağlık çözümleri yetersiz derlerse” denilmiş , doktor karakterine “her şeye çare buluyoruz aslında ama . ” benzeri replikler eklenmiş .
Çıplak ayaklı dolaşan köylü kadınlar için de başka şeyler dile getirilince , Metin Erksan’ın Karanlık Dünya adlı Aşık Veysel filmi kuşa dönmüş .


burcinaygun@gmail.com
