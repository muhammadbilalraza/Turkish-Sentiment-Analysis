Zeki Demirkubuz'un sinemanın görsel araçlarını daha fazla kullanma çabasını , kendini bu açıdan geliştirmeye gayret etmesini önemsiyorum .
Ne kadar etkileyici olsalar da çoğu filminin fazlaca metne dayalı olması , sinemasının bir zaafıydı .
Kader ile birlikte bunun değiştiğini görmüş , kendi adıma memnun olmuştum .
Arada başarısız bir dönem filmi denemesi olan Kıskanmak'ı yaptı .
Tematik olarak yine kendi alanındaydı , filmin başarısızlığının sebepleri farklıydı ama bir zanaatkar olarak en azından arayış içinde bulunmasını ben yine de önemsemiştim .
Ve şimdi Yeraltı'na geldi sıra .
Demirkubuz , sinemasının temel referanslarından olan Dostoyevski'den ilk kez bir uyarlama yapıyordu .
Bu bile başlı başına heyecan vericiydi .
31. İstanbul Film Festivali kapsamında ilk kez seyirciyle buluşan Yeraltı , özgür bir uyarlama .
Ankara'da memurluk yapan Muharrem , Dostoyevsky'nin Yeraltından Notlar'ının kahramanı kadar Zeki Demirkubuz'un kendisinin de yansıması .
Ve bu iş , yönetmenin kişisel bazı hesaplarını filmi üzerinden halletmeye çalışmasına kadar varıyor .

Demirkubuz'un birkaç sene önce Küf adında bir film üzerinde çalıştığı , hatta çekimlere bile başladığı ancak Nuri Bilge Ceylan'ın Üç Maymun filmi Cannes'da görücüye çıkınca çekimleri durdurduğu ve o günden beri de Ceylan'ı kendi öyküsünü çalmakla suçladığı , bugüne dek sadece bir dedikoduydu .
Zeki Demirkubuz yeni filminde tüm bunları alenen dillendiriyor ; Serhat Tutumluer'in canlandırdığı ve " Ankara Sıkıntısı " adlı romanıyla ödül kazanan yazar karakteri üzerinden Ceylan'ı hırsızlıkla , çevresinde toplanmış eski solcu bazı arkadaşlarını da onun şakşakçısı olmakla itham ediyor .
" İki ödül aldın , kendini Shakespeare mi zannettin ? " diyor açıkça .
İki önemli sinemacımız arasındaki meselenin bu şekilde perdeye yansıması , bir taraftan benim de hoşuma giden bir durum olmadı .
Neredeyse çocukça buldum diyebilirim .
Ancak bütün bu magazinel mevzuya takılıp şunu da gözden kaçırmayalım : Yeraltı , uyarlandığı kitaba da sadık bir şekilde , en utanç verici ve en çıplak haliyle bir içini dökme , yaralarını ve komplekslerini çekinmeden ifşa etme , karanlık ve hatta zavallıca bir insan portresi çıkarma projesi .
Bu sadece Muharrem'in değil , yönetmenin kendisinin de bir portresine dönüşmüş sadece .
Yeraltı , Zeki Demirkubuz'un en kişisel , en karanlık ve en stilize işi olmuş .
Buna benzer bir filmi daha yok kariyerinde .
Işığa ve atmosfer yaratmaya bu kadar kafa yorduğu , karakterinin psikolojisini perdeye yansıtacak görsel çözümlerin bu kadar peşinde olduğu bir filmi daha yok .
Evet , eksikleri var denebilir .
Bazen öyle sahneleri göstermemeyi tercih ediyor ki filmde ciddi bir kopukluk hissi doğuyor .
Ancak çok nesnel ölçütlerle değerlendiremeyeceğimiz bir film Yeraltı .
Dediğim gibi , fazlasıyla kişisel ve serbest formda bir anlatı karşımızdaki .
Dolayısıyla ya yabancılaşır , yadırgarsınız gibi geliyor bana .
Ya da etkilenir ve belki benim gibi , Lynch - var bir tat alırsınız .
Zaten şu ana kadar filme yönelik tepkiler de böyle uçlar arasında çeşitlilik gösteriyor .
Muhtemelen benim kadar olumlu düşünen de az yazara rastlayacaksınız .
Ancak Zeki Demirkubuz'un bir sinemacı olarak geliştiğini ve merak uyandırıcı noktalara doğru gittiğini ısrarla savunuyorum .
İçindeki zehri döküp bitirdiğinde , işlerin çok daha sağlıklı yürüyeceğine de eminim .
Şimdi hem Yeraltı filmini hem de iki önemli sinemacımız arasındaki alışılmadık tartışmayı izleyeceğiz .
Nuri Bilge Ceylan pek bu toplara girecek yapıda bir adama benzemiyor ama olan oldu , dedikodular ayyuka çıktı artık .
Sürecin devamını , hatta anlaşılan Demirkubuz'un yapmaya niyetli olduğunu söylediği devam filmini bekliyoruz .
Twitter : aliercivan
