Uzak İhtimal ve Yozgat Blues gibi başarılı iki projeden sonra üçüncü uzun metrajına imza atan Mahmut Fazıl Coşkun , nihayet hak ettiği başarıyı Venedik Film Festivali’nde ,  Anons ile yakaladı .
Türkiye’nin , darbelerle dolu geçmişinin çok bilinmeyen bir kısmına ışık tutan Coşkun , beyaz perdeye henüz değinilmemiş bir meseleyi , Talat Aydemir vakasını yansıtıyor …
Türkiye’nin kuruluşuna giden süreçte , İlhan Tekeli - Selim İlkin tarafından “utangaç modernleşme” olarak tanımlanan dönemi de kapsayan reform çabalarından , Cumhuriyet’in ilanından sonraki “köktenci modernleşmeye”  değin öne çıkan yürütücü ekibin ekseriyetle askeri ve sivil bürokrasi olduğu gerçeği yadsınamaz …
Bir burjuva sınıfının olmayışı sebebiyle bürokratların önce “devleti kurtarma” çabasıyla başlayan bu modernleşme hareketleri ( III. Selim ve diğer reformcu padişahları saymazsak ) , Yeni Osmanlılar , Jön Türkler ve daha sonra İttihat ve Terakki ile Cumhuriyet kadrolarına uzanan gruplar tarafından teşvik edildi / yönetildi .
Ve İttihat ve Terakki’nin Paris kongresi sonrası , partide Ahmet Rıza Bey fraksiyonunun hâkim hale gelmesiyle uzun yıllar ordunun kendisini devrimin yürütücü ve koruyucusu olarak tanımlamasına giden sürecin ilk adımı atılmış oldu …
Cumhuriyet kadrolarının gerçekleştirdiği ve Ellen Kay Trimberger tarafından , “tepeden inmeci” ismiyle sınıflanan bu model , hem eski rejimin askeri ve sivil bürokrasinin devrimci rolünü , hem ordunun devrimin koruyucuna dönüşmesi sebebiyle Türkiye’nin uzun yıllar neden darbelerle çalkalandığını açıklayan yegane unsur oluyor .
1960’tan , 71’e , 80’e ve birkaç yıl önce deneyimlediğimiz 15 Temmuz kalkışmasına kadar …
Türkiye köktenci modernleşme hareketlerinin bitiminden sonra , hemen her on yılda bir darbelerle karşılaştı .
Pek çoğumuz , yukarıda saydığım tarihlerden haberdar ancak Türkiye tarihi , çok anılmayan iki kalkışmaya daha sahip : Talat Aydemir’in 1961 ve 63 yıllarında denediği ihtilal girişimleri …
Mahmut Fazıl Coşkun’un Anons’u , işte bu iki kalkışmadan ikincisini kendisine referans alarak hikâyesini kurguluyor ve Talat Aydemir’in önderliğinde , 1963 yılının 20 Mayıs’ında , Harp Okulu öğrencilerinin radyoyu ele geçirip ihtilal bildirisini okuması olayını büyük ölçüde değiştirerek beyazperdeye uyarlıyor .
1960 darbesi sonrası , ihtilalin amacına ulaşmadığı ve milli birliği sağlamadığı gerekçesiyle ki asıl sebep , Milli Birlik Komitesi’nden tasfiye edilen ve 14’ler Olayı olarak bilinen 14 kişiydi ; tam da yukarıda uzun uzadıya bahsettiğim ruhun getirisiyle hareket eden Aydemir , 1962 yılının Şubat ayındaki girişimi başarısızlıkla sonuçlanıp emekli edilince bir yıl sonra yeniden harekete geçiyor .  Film , tıpkı söz konusu kalkışmanın yaşandığı tarihte olduğu gibi Mayıs ayında geçiyor ancak gerçekte Ankara Radyosu’nun ele geçirilmesiyle sonuçlanan olay filmde , İstanbul radyosunu ele geçiren bir grup askerin ihtilal bildirisini anons etme çabasına dönüşüyor .
Asıl vaka , Ankara’daki kalkışmanın Talat Aydemir’le anlaşamayan Alparslan Türkeş’in , girişimi haber vermesi ve bastırılmasıyla sonuçlanıyor .
Ancak film İstanbul’da geçtiği için , askerlerin Ankara’dan haber bekleme çaresizliğine dönüştürülüyor ve başlangıçta kara film havasında açılan hikâye , giderek bir tür talihsiz serüvenler dizisine evrilerek , kara mizahın bir örneği haline geliyor .
Anons etme gayreti , gecenin ilerleyen saatlerinde giderek daha absürt bir hal alırken , aynı zamanda müthiş bir hicvi de beraberinde getiriyor .
Bu noktada ihtilalci asker rolleriyle Ali Seçkiner Alıcı ve Murat Kılıç’ın katkıları büyük …
Senaryodaki karakterleri , oyuncuların öne çıkmasına müsaade eden bir yapıya sahip değilse de , rollerinin hakkını veriyorlar .
Bilhassa Uzak İhtimal ile yergi yeteneğini kanıtlayan Coşkun’un , pek cesaret edilemeyen ve aslında çok da bilinmeyen bir olayı masaya , bu “yöntemle” yatırması takdire şayan …
Türk ve Osmanlı tarihi ve siyasası bunca hikâyeye ve olaya sahipken , hiç durmadan modern insanın problemlerini farklı yönetmenlerden , aynı sinema diliyle izlemekten yorulmuş bir izleyici ve sinema yazarı olarak Anons’un bu cesaretini çok kıymetli buluyor ve meraklısına şiddetle tavsiye ediyorum …
 
Başak Bıçak – basakbicak@gmail.com
https : / / twitter.com / BasakBicak
