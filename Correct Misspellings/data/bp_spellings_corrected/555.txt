Her şeyden önce .
Gerçek olan şu ki Lars Von Trier adlı sinsi kaos teorisyeninin etkinliği , konvansiyonel sinema kavramının iyice altüst edilmiş haliyle , bu kavramın sınırlarının yok edilmesiyle ilgili .
Trier sinemasının tüm içerikleri ; tekabül ettiği olaylar , dramaturjik seçimler , karakterlerin biyografileri hep aynı denize akıyor .
Onun görme biçimi , üst katmandan en diptekine doğru geçerek yaşayan bir arkeolojinin içine nüfuz ediyor .
Böylesine konstruktivist bir yapının emeğiyle yaratılmış alternatif sinemanın izleyiciye de bir sorumluluk yüklediği muhakkak .
Trier , seyircinin zekasına güvenip elindeki kondüktör feneriyle bizi tekin olmayan koltukları işaret ederek bir zeka sınavına davet ediyor .
Dogville : Trier’in Amerika’ya bakınca gördüğü pislik .
11 Eylül ve son Irak çıkarması sonrası Trier dogmatik el kamerasını bir kılıç gibi sallıyor Amerika’ya .
Bu noktada filme biçim olarak damgasını vuran Brechtien üslup dikkati çekiyor .
Brecht’in kendine özgü meselci anlatımı ve tiyatro tekniği buram buram sinmiş filme .
Genelde tiyatro yapıtlarının sinemaya uyarlanmasına alışkın olan seyirciye , Trier o ters çalımlarından birini daha atıyor .
Bu şaşırtıcı epik sinema ürününün Brecht’e yapılmış en anlamlı saygı duruşlarından biri olduğu tartışılmaz bir gerçek .
Filme hakim olan öz ve biçim özellikleri düşünüldüğünde , sinema için bundan daha radikal bir yabancılaştırma manevrasının olamayacağını söylersek çok da abartmış sayılmayız .
Film başlı başına yabancılaştırmaya dayalı .
Çünkü ortada sinema var ama sinemanın tiyatroya karşı olan en büyük üstünlüğü olan mekan özgürlüğü sonuna kadar reddediliyor .
Ayrıca epik tiyatronun en vazgeçilmez unsurlarından olan anlatıcıdan tutun da , karakterlerin gestus tartımlarına kadar her şey bu nakış nakış örülen epik tragedyanın bir parçası .
Her ayrıntıda , her mikroaksiyonda , teatral enformasyonla doygunlanmış , alışılmadık zihinsel çağrışımları ortaya çıkaran noktalar mevcut .
Dogville , Trier’in işaret ettiği ve şimdiki Amerika’ya tekabül eden meselin donuk coğrafyası .
Kıpırtısız bir hayat süren Dogville halkının hayatı birden bire kasabaya gelen bir kadınla değişiveriyor .
Bu küçük coğrafyaya sığmayacak kadar tehlikeli bir kadın bu .
Grace adlı kadının kasabada yaşamak için aldığı onaydan sonra yaşananlar ise ibret verici .
Önceleri kadına ve bu yeni duruma karşı çekingen olan halk , aldıkları riskin de verdiği cesaretle Grace’den sonu gelmeyen isteklerde bulunmaya başlıyorlar .
İktidar sahiplerinin tavırlarının vardığı korkunç noktaları ve olayların vardığı şok edici finali izleyince hissedilen rahatsızlık filmden trajik bir haz almanıza yol açıyor .
Aslında filmin konusunu anlatmak bile ziyan eder bir şeyleri .
Yorulmaz bir sabır isteyen bu huzursuz edici filmi izleyenler ya nefret edecekler , ya da baştacı edecekler .
Kendi adıma filmi izledikten sonra yastığa gömüldüğümde ve kafamı yastığın sağ tarafına çevirdiğimde kendi dünyamı , sol tarafına çevirdiğimde Dogville’i düşündüğümü söylersem tercihimi hangi seçenekten yana yaptığım anlaşılır .
Dogville’in yastıküstü hikayesi , tıpkı kendi sahne tekniği gibi bu satırların yazarının zavallı yastığı üzerinde de bir simultane sahne yarattı .
Sabah uyandığımda bütün dünyevi işlerim aksadı .
Zira o huzursuz edici sol taraftan kalkmıştım !
Dogville’de ilgi çekici noktalardan biri de Trier’in diğer filmlerindeki kadınlar gibi erkek şiddetine maruz kalan bir kadını ele alması .
Dalgalar Aşmak ve Karanlıkta Dans’ta iyice belirginleşen bu ortak temanın Trier siemasının sarsıcı dramatik yapısını güçlendirdiği muhakkak .
Boynuna tasma geçirilen bir Nicole Kidman normalde bu haliyle erkeklerin cinsel fantezilerini süsleyen bir imge olarak değerlendirilebilecekken , Trier bu arzu nesnesi kadının boynuna bambaşka bir amaca hizmet etmek için tasmayı takıyor .
Hayal kırıklığı teması Grace’in soluk yüzünde , Dogville’in olmayan sessiz göğünde , Tomas Edison’un tamamına ermeyen düşlerinde resmi geçit yaparken filmin akan kodası bile hareketliliğiyle alay ediyor sizinle .
Bunca yavaşlık ve sabrın ardından kodanın hareketliliği şaşkınlık yaratmayı başarıyor izleyenlerde .
Danimarka Hamlet’den beri en ilginç ve kafası karışık ikinci karakterini ne zaman milli bir değer olarak ilan edecek merak ediyorum .
Belki de çoktan etmiştir !
