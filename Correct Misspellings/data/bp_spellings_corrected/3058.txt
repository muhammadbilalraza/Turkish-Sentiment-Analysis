Hollywood’un romantik komedi kraliçesi Nancy Meyers’ın kızı Hallie Meyers - Shyer’ın yönetimindeki Kapımdaki Aşk , orijinal adıyla Home Again dışarıdan bakıldığında sıcak bir romantik komedi gibi duruyor .
Meyers soyadı da o sıcak romcom’ları seven kitle için iyi bir referans .
Ancak filmi izlemeye başladığınızda maalesef aynı duyguları sürdüremiyorsunuz .
Zira Home Again , gerek oyunculukları , gerek diyalogları , gerek senaryosu ile oldukça eğreti bir romcom örneği .
Başrolünde Oscar ödüllü bir oyuncu olan Reese Witherspoon’un yer alması bile bu eğretiliği düzeltemiyor . Witherspoon’u benzer birçok filmde izledik , Walk The Line ile Oscar’ını aldı , Wild ile aday gösterildi ve geçtiğimiz senenin en iyi dizilerinden Big Little Lies’da hem oyuncu hem yapımcı olarak yer aldı .
Böylesi yükselişte olan bir kariyerin , böylesi bir filmde yer alma nedeni ise , kanımca vefadan öteye gidemez .
 
Reese Witherspoon filmde 40 yaşında iki çocuklu , bekar bir anne olan Alice’i canlandırıyor .
New York’ta müzik endüstrisindeki eşinden ayrılan Alice , efsane bir yönetmen olan babası ve onun birkaç filminde yer almış olan oyuncu annesinin evine Los Angeles’a dönüyor ve babasının hatıraları ile dolu bu evde yaşamaya başlıyor .
40. yaş gününü kutladığı bir akşam , kendini 20’li yaşların ortalarında 3 genç ile eğlenirken bulan Alice , ilerleyen günlerde bu kalacak yere ihtiyacı olan genç film yapımcılarına yardım ederek onları misafir evinde ağırlıyor .
Yeni yeni dekorasyona ilgi duyan ve kendine bu alanda bir iş imkanı sağlamak üzere müşteri arayışına giren Alice bu süre zarfında , yeni hayatlarında okula başlayan kızları ile ilgilenirken , hayatı , aşkı ve ilişkileri yeniden sorgulamaya başlıyor .
40’ına basmış olmasına rağmen , hala bakımlı ve güzel olan Alice , kendinden 13 yaş küçük Harry ( Pico Alexander ) ile birlikte olunca , kendini sorgulamaya başlıyor .
Her ne kadar çocuk sahibi olmasam da , Alice karakteri ile aynı yaşlarda olduğum için küçük bir empati kurmadım değil .
Ancak inanın çok kısa sürdü .
Kadın erkek eşitliğini göz önünde bulundurarak elbette hikayenin bu yönünü eleştirmezdim , eğer karakterlerin gerçekten yaşadığını , birbirlerine tutku ile baktıklarını görebilseydim .
Ancak maalesef karşımda etten kemikten değil , kağıt kalemden ibaret karakterler duruyordu .
 
Kağıt üzerinde sevimli bir hikaye gibi dursa da , Home Again herhangi bir Amerikan romantik komedi dizisinin pilot bölümünden farksız .
O da HBO , Showtime’da falan yayınlananlardan değil , bildiğin CBC , ABC gibi ulusal kanalların dizilerinden .
Bazı hoş gülümseten anları yok değil , özellikle çocuk oyuncuların kamera önünde oldukları anlar .
Ancak elbette bu anlar filmi kurtarmak için yeterli olmuyor .
Yine de gözüm gönlüm açılsın , renkli bir film izleyeyim de keyfim yerine gelsin derseniz tercih edebilirsiniz .
 
Aşkta Her Şey Mümkün , İlişki Durumu Karışık ve Stajyer gibi filmlerin yaratıcısı olan bir anne , Baby Boom ve Gelinin Babası gibi filmlerde imzası olan bir babaya ( Charles Shyer ) sahip olan Hallie Meyers - Shyer , adeta bu türün içine doğmuş ve setlerde büyümüş .
Ancak ilk uzun metraj denemesinde nedense bu deneyim , filme geçmeyi reddediyor .
Filmin mekanları , dekorları oldukça kusursuz , hatta seks sahneleri bile steril .
Tüm oyuncular hazır ve istekli görünüyor ancak sonunda elimize kalan , tam gaz yol almaya çalışırken , el freni çekili kalmış , balatalar yanmış ve biz de ancak kokuyu fark ederek aracı sağa çekip yardım çağırmışız gibi bir sahne .
 
Umarım Hallie Meyers - Shyer , film yazıp / çekmeye devam etmek isterse , anne babasının mirasını onlara daha layık olacak bir şekilde kullanmayı başarabilir .
