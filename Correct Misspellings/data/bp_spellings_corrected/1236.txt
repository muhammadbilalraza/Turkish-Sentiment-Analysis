Koltuklardaki yerinizi hazırlayın .
Tarihin en pahalı komedi filmi sizi bekliyor .
Muazzam görsel efektler , sanki Nuh Tufanı'nı birebir yaşatmak için düşünülmüş .
Oysa 200 milyon dolarlık bütçe , sadece bir komedi filmi için .
Üstelik film komik değil .
Güldürürken düşündüreyim derken öğretirken sıkan adamın adı Tom Shadyac .
Onun için belki de Jim Carrey'i var eden adam diyebiliriz .
1994 yılında çektiği Budala Dedektif filminde bu garip dedektif için bu garip komedyeni seçmiş , ona ve kendisine gişe ve şöhret kapılarını açmıştı .
Devam filminde Carrey , bu kez Shadyac'ın yakın arkadaşı Steve Oedekerk yönetiminde , - ilginçtir - çok daha komik bir halde karşımıza çıkmıştı .
Shadyac ise dini bütün bir Katolik olarak sinema aracılığıyla mesajlar verme kaygısına düşmüş , yine Carrey'in başrol oynadığı Yalancı Yalancı , sonra Patch Adams , hatta Dragonfly gibi yapımlarda , ( doğrudan olmasa bile ) Tanrı - İnsan arasındaki ilahi ilişkiyi hikayelerinin merkezine koyar olmuştu .
Shadyac , dünya çapında 240 milyon doları aşan hasılat elde eden ilk Aman Tanrım filminin devamında Carrey'e olmasa da çok sevdiği , doğanın o birbirinden mükemmel yaratıklarına kavuşmuş görünüyor .
Tabii ikinci Aman Tanrım için bir devam filmi demek ne derece doğru , tartışılır .
İlkinden oldukça farklı bir hikaye var ortada .
Yönetmen ve Tanrı ( ilkinden daha tatlı bir Morgan Freeman ) kadrodaki yerlerini almasına alıyorlar ancak Shadyac'ın kuruntularını , komediyi hiçe sayan " dayatmacı bir öğreticilikle " gözümüze sokması nedeniyle bu film , ilkinin yanında dram gibi kalıyor .
İlk filmde Carrey'in oynadığı Bruce karakteri , 24 saatliğine Tanrı olmanın , göründüğünün aksine ne kadar zor olduğunu farkediyordu .
Bu kez ise Tanrı , başka bir amaçla kullarından birini seçiyor .
Problem , yaklaşan çevre felaketi ve insan denen ' kurdun ' vurdumduymazlığı .
Shadyac , ilahi referanslara dayandırdığı " doğaya sahip çıkalım " mesajına kendini öyle kaptırıyor ki , bir komedi filmi çektiğini unutuyor .
Üstelik ilk Aman Tanrım ile bağlantılı tek karakter olan Evan'ı başlarda basit bir sekansla TV sunuculuğundan senatörlüğe terfi ettirip ilk filmi seven seyircinin algılamasını zorluyor .
Film asla komik olmamakla birlikte başroldeki isabetli seçim Steve Carrell ve yardımcısı Rita rolündeki stand - up'çı Wanda Skyes'ın emprovize performansı sayesinde yer yer kıpırdar gibi oluyor .
Üstelik bir sahnede sinemada " 40 yıllık Bakire Meryem " in oynuyor olması , Evan'ın sevgilisine bir restoranda göründüğü sahnede Freeman'ın kartlığında " Al Mighty " yazması gibi dikkatli gözlerden kaçmayan bir - iki hoşluk da düşünülmüş .
Ancak Shadyac giderek , bir metafor gibi başlattığı Nuh Tufanı senaryosunun esiri oluyor .
Evan gibi kendini kaptırıyor .
Küresel ısınma nedeniyle binbir türlü çevreci mesajın haber bültenlerinde , filmlerde hatta reklamlarda beyinlerimize ışınlandığı günümüzde , Shadyac'ın bu çevreci - aile - insan ilişkileri denemesi , - hatta biraz daha abartırsak - siyaset taşlaması , Papa'yı bile kızdıracak kadar sıkıcı bir saflık taşıyor .
PETA'yı ayağa kaldıracak kadar canlı hayvanın kullanıldığı özel efektsiz inşaat sahneleri , çok zorlu bir çekim sürecinin ve şişen bütçenin kahramanları .
Yönetmenin bir komedi çektiğini sandığı düşünüldüğünde , filmden aklımızda kalan o sahneler daha da dramatik bir hal alıyor .
Morgan Freeman'ın bu filmde oynamayı neden kabul ettiğini anlamak güç .
Steve Carrell , ilk filmde Jim Carrey'in önünü tıkayan iş arkadaşı ve sonrasında yazıp başrol oynadığı 40 Yıllık Bekar filmindeki performansıyla , ABD komedisine soluk getiren isimlerden biri olarak rahatlıkla nitelendirilebilir .
Şimdiyse bu ' yüce ' bütçeli film onun popülaritesini daha da arttıracaktır .
Bakarsınız yapımcılar , üçüncü bir devam filmi düşlüyordur .
( Biri " Rita Almighty " mi dedi ? ) .
Ancak ' favori kul ' her zaman ilki olacaktır .
Jim Carrey , rahatlıkla " benden sonra tufan " diyebilir .
