Görünen o ki , bir zamanların en spekülatif sinemacılarından biri olan Luc Besson ' Çocuk filmlerinin unutulmaz yönetmeni ' olmaya pek kararlı .
Adele’nin Olağanüstü Maceraları çocuklar ve ergenlerin seveceği türden , Fransızlara has sinir bozucu bir rahatlığa ve eser miktarda şiddet duygusuna sahip fantastik bir macera .
Ülkemizde yayınlanmadığı için pek bilinmez ama Adele’nin Olağanüstü Maceraları , aslında bir çizgiroman uyarlaması .
Detay manyağı çizer Jacques Tardi’nin yarattığı , dünyanın her yerinde envayi çeşit canavar , yaratık ve lanetle uğraşan hem sakar , hem de şanslı Adele Blanc - Sec’in gizemli ve komik serüvenlerinin aslında bu ilk sinema uyarlaması değil ama 20’lerin başında çekilen film , çizerin beğenmemesi ve onay vermemesi sebebiyle gösterilemedi .
Kısmet bugüneymiş .
Mısır ezoterizmi ile kafayı bozmuş Fransız fantastiğini çok sevsem de , Luc Besson en sevdiğim yönetmenlerden biri de olsa , çocukluğumdan beri nerede bir dinozor görsem ağzımın sularını akıtarak seyretmiş de olsam , Adele’nin Olağanüstü Maceraları’nı izlemek bana pek iyi gelmedi .
İsimsiz bir yönetmenin elinden çıkmış olsa keyifle izleyeceğimiz ve unutacağımız türden bir film ama yapılan bir işi , yapandan bağımsız olarak değerlendirmek de zor .
Öyle ya , Adele’nin Olağanüstü Maceraları’nın yönetmen koltuğunda anlı şanlı Luc Besson oturuyor ki , oturmasa da olurmuş .
Kariyeri neredeyse uyduruk Fransız filmlerinin işbilir yapımcısı olarak şekillenecek gibi gözüken fakat Subway , Leon , The Fifth Elementh gibi unutulmaz filmlerin yönetmeni olan bu çok sevdiğim sinemacının Arthur serisi ile bulaştığı çocuk filmleri çekme hevesinin son durağı olan Adele’nin Olağanüstü Maceraları’nın , çizgiromandan sinemaya geçerken başına gelen en büyük kötülük çizgiromanın içerdiği enfes steampunk duygusunun yokedilmesi olmuş ki bu eksiltmenin La Dernier Combat’ı çekmiş Luc Besson’dan gelmiş olması da oldukça ilginç .
Belki de içerdiği , üstelik de başarılı , CGI efektler yüzünden Hollywood’a kafa tutan ama giderek ona yaklaşan bir sinemasal anlayış var filmde ve bu filmin avrupai hissiyatını zedeliyor .
Başroldeki Louise Bourgoin özellikle banyo sahnesindeki cazibesiyle dikkatleri üzerine çekiyor ama baş karaktere fazlaca önem veren film , hepsi birbirinden ilginç olan yan karakterleri bir türlü önemlileştiremiyor .
Adele’nin Olağanüstü Maceraları , eğer çocuğunuzla birlikte izlemek istiyor ve şiddet kullanmadan sürükleyici bir fantastik nasıl çekilir diye merak ediyorsanız mutlaka görmeniz gereken bir film .
Orta yaşlı izleyicilerin filmden , eskiden okudukları Tenten , Asterix gibi frankofon çizgiromanlarının tadını alması da olası bir ihtimal .
Ama Luc Besson filmografisini dikkatle takip eden bir sinefilseniz , bu yönetmenin sinemada söyleyecek yeni bir sözünün kalmadığının da ispatı gibi . twitter : murattolga
