Gişe komedisi kuşağında bu hafta ; Bana Bir Soygun Yaz .
Adından da anlaşılacağı üzere her yıl benzerlerini gördüğümüz türden bir suç komedisi var karşımızda yine .
Tabii ' suç komedisi ' deyince aklınıza hemen Kapışma ( Snatch ) gibi iyi filmler gelmesin .
Daha çok , Şafak Sezer komedisi Kolpaçino ( Kolpaçino : Bir Şehir Efsanesi ) ile örnekleyebileceğimiz türden bir film var karşımızda .
Sıradan insanların istemeden de olsa belaya bulaşmalarının yarattığı komik durum komedileri arka arkaya sıralanırken , biz de gülmemek için kendimizi zor tutuyoruz !
Gerçekten öyle mi yapıyoruz ?
Kendi adıma konuşmak zorundayım ; artık sabrımın tükendiği bir noktada karşıma sürekli çıkan bu film yapma anlayışından çok sıkıldım ve bunun giderek Türk / iye sinemasının karanlığına dönüşmek üzere olduğunu seziyorum .
Son bir ayda izlediğimiz Van Gölü Canavarı ,  Oğlum Bak Git ve Laz Vampir : Tirakula gibi filmlerin sinemanın ticaretine abanmaktan başka hiçbir dertleri yok .
Defalarca yazdığım üzere ; ' hap yap para kap ' tarzı yapımcılık olarak tanımladığım bu sinemacılık türü en sevdiği tür ' komedi ' olan Türk / iye seyircisini ilkel tetikleyicilerle tavlayıp bilet satma derdinde .
Absürt durumların yaratılabileceği karışık bir olay örgüsüne sahipmiş gibi duran ve bolca bağırış , çağırış alanı yaratan bir senaryonun içinde oyuncular , 70'ler Yeşilçam'ına ve daha çok Aydemir Akbaş komedilerine uygun düşecek şekilde performans gösteriyorlar .
Bana Bir Soygun Yaz'da da oyunculuk o kadar abartılı bir noktaya sürükleniyor ki , mimikler , jestler o kadar belirginleşiyor ki , sessiz sinema günlerine döndüğümüzü düşünüyor insan ister istemez .
Oyunculuktan laf açılmışken ; Hakan Yılmaz kötü komedi filmlerinin unutulmaz oyuncusu olarak nam saldı bile ancak Mehmet Usta gibi TV'de harikalar yaratan bir ismin seçimlerini daha dikkatli yapması gerekir .
Yine de , oyunculuk anlamında düşünürsek , Bana Bir Soygun Yaz , yukarıda adını andığım filmlerden daha farklı bir örnek .
Daha zekice yazılmış esprilerle donatılabilseydi , herkesin ilgisini çekecek bir yapıma bile dönüşebilirdi .
Hikayeyi , kahramanları sürekli ateşe atacak şekilde kurgulamak bu tür filmlerin normali ancak bu zirve noktalarında ' oyun ' sadece oyuncunun ellerine bırakılınca ortaya tesadüfi sonuçlar çıkıyor .
Elinizde Arzu Film kadrosu yoksa asla girmemeniz gereken bir risk bu .
Uzun lafın kısası ; karşımızda koşa koşa sinemaya gitmemizi gerektirecek türden bir film yok .
Gösterimi sona erdiğinde TV'de karşımıza çıkana kadar da kimsenin hatırlayacağını sanmıyorum .
Ancak şu çok ortada ; daha iyi komedi filmlerine , biraz daha gayrete ihtiyacımız var .
Bu kadar kolay formüllerle yola çıkmak tür sineması açısından bakıldığında üzücü sonuçlara yol açıyor . twitter . com / murattolga
