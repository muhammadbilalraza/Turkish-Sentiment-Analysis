2006 tarihli “Başkalarının Hayatı” ( Das Leben Der Anderen ) filmiyle Yabancı Dilde En İyi Film Oscar’ını kucaklayan yönetmen Florian Henckel von Donnersmarck üçüncü uzun metraj filminde ; Doğu Almanya’dan Batı Almanya’ya kaçan ancak Nazi rejimi altındaki çocukluğunu ve komünizm gölgesindeki gençliğini unutamayan Kurt Barnert ( Tom Schilling ) adında bir sanatçının hikâyesine odaklanıyor .
Aslında “Asla Gözlerini Kaçırma” Alman çağdaş ressam Gerhard Richter’in hayatından esinleniyor .
Ancak Richter filmden hiç memnun olmadığını ve filmin gerçekleri çarpıttığını iddia ediyor .
Film Richter’in adını hiç kullanmasa bile , yapacağınız küçük bir araştırmayla , film ve Richter’in hayatı arasındaki benzerlikleri fark edebilirsiniz .
Almanya siyasi tarihinin en çarpıcı dönemlerini arka plan olarak seçen film , Hitler’in iktidara gelişi ve II. Dünya Savaşı’ndan , Berlin Duvarı’nın inşa edildiği 60’lı yıllara kadar uzanıyor .
Sayısız defa işlenmiş bu dönemle ilgili büyük laflar etmiyor film .
Onun yerine odağına , Barnert karakteri aracılığıyla “gerçek” kavramını alıyor .
Filmin en büyük derdi gerçeklikle ilgili .
Gerçeğin peşine düşen bir sanatın anlam kazanabileceğini öne sürüyor . “Asla Gözlerini Kaçırma ”da yaratıcılığın , gerçekle ilişkili olduğunda ortaya çıktığına şahit oluyoruz .
Film 1937 yılında modern sanat eserleri üzerinden propaganda yapmak isteyen ve Hitler’in emriyle açılan “Dejenere Sanat Sergisi” sekansıyla açılıyor .
Sergilenen eserleri aşağılayan ve küçük bir çocuğun bile bunlardan çok daha iyisini yapabileceğini söyleyerek gerçeği yansıtmayan bu çalışmaların anlamsız olduğunu ifade eden rehberin cümleleriyle açılan filmin açılış sekansındaki bu olaylar , karakterleri ve filmin olay örgüsünü şekillendirmekle beraber , filmin sanat söylemini de oluşturuyor .
Filmin , ana karakter Kurt Barnert’in kendini ve sanatını bulma yolculuğu olduğunu söylemiştim .
Daha küçücük bir çocukken , filmin ilerleyen bölümlerinde “kusurlu” diye gaz odasına gönderilen teyzesiyle birlikte bu sergiyi gezen Kurt , yaşadığı yer olan Dresden’in yerle bir edilmesiyle , bu kez de Doğu Almanya Komünist Yönetiminin katı baskısıyla baş etmek durumunda kalır .
Sanatın özgürlüğü konusunda Nazilerle neredeyse birebir örtüşen Komünistler , Toplumsal Geçeklik dışında hiçbir sanat anlayışına sıcak bakmazlar .
Barnert , üniversitede tanıştığı Moda Tasarımı öğrencisi Ellie ( Paula Beer ) ile aşk yaşamaya başlar .
Ancak Ellie’nin babası Profesör Carl Seeband’ın ( Sebastian Koch ) kızının ilişkisini engelleme çabaları Kurt’u bu kez de “Duvar”ın henüz inşa edilmediği ve görece daha rahat olan Batı Almanya’ya sürükler .
Kurt’un kendini bulma çabası burada da devam edecek ve özellikle filmin son çeyreğinde ortaya çıkan ve bulanık eski fotoğrafları anımsatan kendine özgü tarzı belirginleşecektir .
Florian Henckel von Donnersmarck’ın yaratıcılık üzerine bir film olarak tanımladığı bu yapıtı , sanatla ve sanatın gerçekliğiyle ilgili noktalara değinirken derinleşip daha da güzelleşirken , aşka dair unsurların işlendiği kısımlarda ise neredeyse vasat bir melodrama dönüşmekten kurtulamıyor .
Bunda da Paula Beer’ın hayat verdiği Ellie karakterinin hiç iyi yazılamamış olmasının etkisi büyük bence .
Filmin bir diğer rahatsız edici özelliğiyse , müziğin gereksiz ve fazla kullanımı .
Yine de “Asla Gözlerini Kaçırma” üç saati aşkın süresine rağmen sıkılmadan izlenebiliyor .
Bir sanatçının kendi tarzını bulma sürecini anlatması bakımından seyre değer bir film olduğunu söyleyebilirim .
Filme dair eklemem gereken son noktaysa filmin Yabancı Dilde En İyi Film Oscar adaylığının yanı sıra , görüntü yönetmeni Caleb Deschanel’in de En İyi Sinematografi dalında Oscar’a aday olması .
Deschanel sanata dair olan bu filmin hakkını fazlasıyla veriyor .
Tuncay Tezcantuncaytzcn@gmail.com
