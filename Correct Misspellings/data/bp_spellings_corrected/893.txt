Hakkında ne yazsanız az gelecek , kelimelerle ifade edilmesi zor insanlar , durumlar , şahitlikler vardır …
Bu listeye bir de ‘filmleri’ ekleyin ; ekleyin ki bir giriş paragrafını dahi iki , üç kere silip yeniden baştan başlatan Moonlight / Ayışığı filminin hakkını belki ancak o şekilde verebiliriz .
Size sadece şunu da söyleyebilirim ; film Oscar yarışının dolu dizgin devam ettiği şu günlerde seyredilecek en iyi alternatif , en yakın rakiplerini uzak ara açıkta bırakacak bir güce sahip !
Vizyondayken sinema perdesinde seyretme şansını sakın kaçırmayın .
Sonda söylememiz gerekeni başta söyleyelim ki bu başyapıtın gişesi iki elin parmaklarını geçsin …
Ayışığı’nın yetkin rejisini ülkemizde pek bilinmeyen bir isim olan ABD’li , siyahi yönetmen Barry Jenkins üstleniyor .
Jenkins’in kalem oynattığı senaryo ise yine siyahi bir yazar ve aktör olan Tarell Alvin McCraney’nin aslında bir oyun metni olarak kaleme aldığı " In Moonlight Black Boys Look Blue " adlı eserden yola çıkıyor .
Peki , bu sinemacıların kökeni ya da açık konuşalım derisinin rengini telaffuz etmek neden önemli ?
Sinema koltuğuna kurulan biz sıradan seyirciler için değil pekâlâ ama bu yıl Oscar adaylıklarında siyahi yurttaşlara bariz biçimde pozitif ayrımcılık yapan ABD sinemasının dinamikleri açısından birer veri kaynağı aslında .
Hollywood kendi debelenmesini bir kenara bırakırsak ben de şahsen , senaryonun temsil ettiği , göstermek istediği insan öykülerinin kendi orijinleri tarafından daha objektif ve etkili anlatıldığına inanıyorum .
( Bu sava dair olumlu - olumsuz örnekler verebilirim fakat yazının sınırlarını ve maksadını aşmamak adına bu tartışmaya girmemeyi tercih ediyorum . )
Bu açıdan bakıldığında yönetmeni ve senaristi Moonlight’ın en birincil artıları .
Senaryonun ana çerçevesi Miami’nin alt gelir grubuna ait bir mahallesinde uyuşturucu bağımlısı annesiyle yaşayan Chiron adında bir çocuğun peşine takılarak onun yaşamının üç kritik evresine tanıklık ediyor .
İçine kapanık ve biraz da pısırık Chiron da her çocuk gibi büyüyor , büyümeye çalışıyor ; karakteri yeniden şekilleniyor , sancılar üzerine sancılar yaşıyor .
Juan ile yaşamında ev dışı bir alternatif aralanıyor , Kevin kendisini ezen çocuklara karşı tek kaçış noktası oluyor …
Ya da belki bunların hepsi birer sanrı , yanılsama olarak kalıyor .
Chiron’un dönüşümüne ve dönüştüğü şeye dair detay vermek , yorumda bulunmak başlı başına spoiler olacağından gerisini filme bırakalım .
Yönetmen Jenkins’in başarısı bu 3 evredeki 3 ayrı oyuncuyu aynı insanın farklı yaş dönemlerinin temsili olarak ustalıkla perdeye aktarmış olması .
Öyle ki çocuk Chiron ile 20’li yaşlarını süren Chiron’ın bakışları , çekingenliği , duyguları birbirinin aynısı .
Yönetmen bir röportajında 3 ayrı aktörü ( Alex R. Hibbert , Ashton Sanders , Trevante Rhodes ) yapım aşaması sırasında hiçbir araya gelmediğini ve karakterleri kendi içlerinde oluşturmalarını talep ettiğini dile getirmiş .
Ortaya da muazzam bir yönetim başarısı çıkmış .
Öte yandan En İyi Yardımcı Erkek Oyuncu Oscar’ı için en güçlü adayı olarak gösterilen Mahershala Ali , ondan pek de aşağı yanı kalmayan ve yine adaylar arasında yer alan Naomie Harris başarılı oyuncu yönetiminin filmdeki diğer yansımaları .
Yine adaylıkla – umarız ki heykelciği de gelir - taçlandırılmış yetkin görüntü yönetmenliği ( James Laxton ) , ve çarpıcı müzik kullanımıyla Ayışığı , bir filmi seyrederken zevk aldığınız tüm sinemasal etkenleri tek potada eritip 2 saate yakın bir sürede önünüze sürmeyi başarıyor .
Ülkemiz gişesinde yolu açık olsun .
Mutlaka sinemada seyredin demiş miydim ?
