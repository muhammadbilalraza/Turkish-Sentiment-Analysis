Siyah Kuğu ( Black Swan ) , son ayların tüm dünyada en çok konuşulan birkaç filmi arasında .
Natalie Portman'ın performansı , filmin olağanüstü gişe başarısı , Oscar adaylıkları hep gündemde .
Görmezden gelemeyeceğimiz bir gerçek de basına özel gösterimlere katılamayan birçok kişinin filmi haftalar önce internete düşen kopyasından izlemiş olduğu .
Ben yazımın girişinde , ilk olarak nerede izlemiş olursanız olun , Siyah Kuğu'nun en az bir kez de perdede izlenmeyi hak ettiğini vurgulamak istiyorum .
Yönetmen Darren Aronofsky'nin ruhsal açıdan uçlardaki karakterleri anlatmaya meyilli olduğunu biliyoruz .
Siyah Kuğu'da da açıkça şizofreni olarak tanımlayabileceğimiz bir durumu ele alıyor .
Ana karakterimiz , New York'un önemli bale topluluklarından birinde dans eden Nina .
Çoğu bale topluluğu gibi seyirci çekmekte zorlanan topluluk , artık yaşlanmış olan eski yıldızları yerine yeni bir baş balerin seçmeye karar verir .
Nina'nın hep hayalini kurduğu fırsattır bu .
Ancak sezonu açacakları Kuğu Gölü Balesi'nde başrolü canlandırabilmek için , naif ve masum Beyaz Kuğu kadar , kötücül Siyah Kuğu'yu da bedenleştirebilmesi gerekmektedir .
O güne dek aşırı kontrolcü annesiyle , hala küçük bir kız çocuğu gibi yaşamış olan Nina için kendi içindeki kötücül , yırtıcı ve seksüel tarafları bulup çıkarmak sancılı bir süreç olacaktır .
Filme yönelik kimi itirazların başında , kötücüllüğün cinsellikle eş tutulması geliyor .
Nina'nın içindeki yırtıcı tarafı bulup çıkarması , cinsel açıdan da özgürleşmesinden geçiyor çünkü .
Bir diğer itiraz da görsel sembollerin hep çok net , hatta çok kaba bir şekilde sunulması .
İyi olan her şey beyaz , kötü olan her şey siyah .
Ama bu itirazları yaparken göz önünde bulundurulması gereken birkaç nokta var .
Her şeyden önce , karşımızdaki film Kuğu Gölü Balesi'nin izleğini neredeyse birebir takip ediyor .
Ve balede sevdiği adamı ( buradaki karşılığı , Vincent Cassel tarafından canlandırılan , bale topluluğunun yönetmeni Thomas ) kendisinin tam zıttı , cinsel açıdan daha rahat rakibine kaptırmamak için mücadele eder prenses .
Ve her şey yine siyahla beyaz kadar sivri semboller üzerine kuruludur .
Ayrıca işin , yani sektörün , başka bir pratik durumu var .
Aronofsky hiçbir zaman gişesi iyi bir yönetmen olmadı ve Amerikan bağımsız sinema sektörü , geçmişe göre çok daha zor koşullarda film üretilen bir dönemden geçiyor .
Filmlere finansman bulmak kolay değil .
Karşılığında zarar etmemek de bir şart .
Aronofsky'nin bir sonraki X - Men filmini çekmeyi sırf bu yüzden kabul ettiğine eminim kendi adıma .
Karşılığında kendi istediği filmleri yapabilmek için .
Klasik ve popüler sinemanın önemli bir gerekliliği , beğenelim veya beğenmeyelim , anlaşılır olmak .
Sinema pratiğinin içinde değilken , salt sinefil ya da entelektüel noktasında dururken buna burun kıvırmak kolay .
Ama seyirciye ulaşma kaygısı taşıyan bir film yapıyorsanız , muğlaklık bir lükstür .
Herkesin anlayabileceği simgeler ve çatışmalar üstünden gitmeniz gerekir .
Christopher Nolan bile , Başlangıç ( Inception ) filmini yaratırken , seyircinin öyküyü her aşamada en rahat bir şekilde takip edebilmesi uğruna , muhtemelen çok şeyden feragat etmiştir .
Siyah Kuğu , zaten bale üstüne bir film olmak gibi , genel seyirciye ulaşmak açısından ciddi bir riskle yola çıkıyor .
Klasik gerilim sineması kalıplarını kullanması ve bariz simgeler üstünden yürümesi , bu filmin zayıflığı değil , zekası .
Elde ettiği büyük ve beklenmedik gişe başarısı da bunun kanıtı .
Evet , Siyah Kuğu bugüne dek görmediğimiz bir şey sunmuyor bize .
Ama iki açıdan da etkileyici bir şekilde işliyor .
Hem şizofreniyi hem de bir sanatçının eseriyle özdeşleşmek uğruna hangi uçlara gidebileceğini , müthiş bir görsel beceriyle perdeye yansıtıyor .
Yönetmen dalında Oscar'a da aday gösterilen Darren Aronofsky ve görüntü yönetmeni dalında adaylık alan Matthew Libatique'in en büyük başarıları , olağanüstü bir dinamizm ve kamera kullanımıyla karşımıza çıkan bale sahnelerinde yatıyor .
Yer yer görsel efektlerle desteklenmiş olsalar bile , Natalie Portman'ın en büyük kozu da bu sahnelerdeki fiziksel performansı .
Oyunculuklarıyla da övgüyü hak eden Siyah Kuğu'nun ekibinde , özellikle bahsedilmesi gereken bir isim daha var .
Her ne kadar Oscar'a aday gösterilmemiş olsa da Mila Kunis'in doğal oyunculuğunun altını çizmeliyiz .
Filmde karşımıza çıkan bu en rahat performans , seyredene Kunis'in fazla çaba göstermediğini veya sadece kendi gibi davrandığını hissettirebilir .
Ancak bunun da hesaplı olduğunu es geçmeyelim .
Genç aktrisin hayat verdiği Lilly karakteri , hikayede Nina'nın tam olarak anti tezi .
Cinsel açıdan özgür , insan ilişkilerinde rahat ve Nina'nın aksine , Siyah Kuğu'yu hiç zorlanmadan oynayabiliyor .
Bu durum , Nina'nın kaygılarını da iyice tetikliyor .
Kunis'in o doğallığı , kendini hiç zorlamıyormuş gibi gözükmesi , Portman'ın büyük ( hatta yer yer abartılı ) performansının da zıttı .
Yani tam da filmin talep ettiği şey .
Bu haliyle Natalie Portman'ın performansını bile yükselttiği söylenebilir .
Tabii ki filmin başarısının asıl kahramanı , tüm bu unsurları akıllıca biraraya getiren Aronofsky .
Siyah Kuğu , sadece yılın en önemli sinemasal başarılarından biri değil , aynı zamanda onun da bugüne dek çektiği en güçlü film .
Muhakkak " sinemada " izleyin . twitter : aliercivan
