Bir Tutam Cennet ( A Little Bit of Heaven ) filmine baştan iyi bir giriş yapamadığımı itiraf ediyorum .
Zira yalnız ve rahat yaşayan , uçuk davranışlar eşliğinde oradan oraya sevgi böceği şeklinde atlayan kadın tiplemelerinden bıktım !
Filmlerde sevilen , tapılan ama gerçek hayatta hayalet görmüş gibi kaçılan tipler bunlar .
Buna tepkim biraz da bu yüzden galiba .
Film zorlama bir komedi ve sevgi haliyle başlıyor .
Filmin o kısımları bizi belli bir hüzne hazırlamak için hızlı bir maraton hali takınıyor ve Marley sürekli gönlümüzü kazanmaya çabalama derdine giriyor .
Asıl doz ise ikinci kısımda başlıyor .
Marley kolon kanseri olduğunu öğreniyor ve hep beraber inişe geçiyoruz !
Aslında bu film romantik komedi tarzının farklı bir versiyonu .
" Biraz ciddi olalım beyler " misali .
Her şeyin toz pembe olduğu bir dünya yerine renkleri karıştırmayı seçen , ying yang yapan bir yanı var filmin .
Yani hüznün içinden ortaya bir anda sevinçler saçılıyor .
Ya da sevinçler birden yoğun kızgınlık anlarına dönüşüyor .
Hasta kız ve doktor her türlü etik kuralları alt ederek birbirlerine aşık olurlar .
Hastalıklı kız halini en son Aşk Sarhoşu ( Love and Other Drugs ) filmindeki Anne Hathaway'ın oynadığı Maggie'de görmüştük .
O da aynı yollardan gidiyordu .
Hasta kız aşık olmaz , ona aşık olacak adama da güven olmaz misali hem kendini hem de bizi süründüren bu kızlar , aslında hastalıklarına ‘aşk ' denen bir ilaç bulduklarını fark etmiyorlar .
Biz fark etsek de çaktırmıyoruz ve onların gözyaşlarında yıkanıyoruz .
Gelelim filmin kadın ve erkek oyuncu uyumuna .
Kate Hudson ve Gael García Bernal .
Kırk yıl düşünsem ikisinin film icabı da olsa sevgili olacakları aklıma gelmezdi .
Ama yönetmen Nicole Kassell kendince farklı bir kimya denemesine girişmiş .
Bence başarılı olamamış .
Bernal'den bir jön çıkmıyor , çıksa da Hudson'la uyuşmuyor .
Bernal daha sert rollerin adamı , marjinal bir havası var zira .
Filmi bu takıntılar içerisinde izlediğim için gerekli zevki de alamadım .
Sonuçta ölmekte olan bir kadının dramı var karşımızda .
Yönetmen bu duyguyu fazla ajite etmeden , bizi hafif sulugöz yollara sokuyor .
Film hayatın iki yoğun duygusuna dokunuyor : aşk ve ölüm .
Marley ölüme bulaştığı anda aşkı da buluyor .
Biraz da metanetli olmamızı öğütlüyor film .
Hayat elimizden kayarken herkese telafi şansı sunuyor .
Öyle ki Marley bir hastalığın pençesinde kıvranırken , aynı zamanda bedenler bir dansın ezgisiyle kıvrılıyor !
Film yalnız olmaya , hayatın yükünü yalnız taşımaya da bir eleştiri yapıyor ve yol yakınken birini bulun demeye getiriyor .
Marley'in her telden çalan arkadaşları etrafta pervane misali .
Ölüme yatmış bedeni teskin etmek ise imkansız !
Herkes iyi bir ölüm olması için elinden geleni yapıyor ve film absürt bir sonla bitiyor .
Öte yandan anne ve babasıyla arası iyi olmayan kız imajı yaratarak aile olgusunu yaralıyor yönetmen .
Filmin ruhani bir tarafı da var elbette .
İçinde bu kadar ölüm hali geçen filmde arada yukarılara uzanıp arafta takılıyor ve Whoopi Goldbergin ‘mucizevi ' yanıyla rahatlıyoruz .
Bir Hayalet ( Ghost ) etkisi alıyoruz Goldberg'den .
Kassel aslında The Woodsman adlı bir önceki filminde de geçmiş ve yaşanan arasına köprü atmış ve ağır dram yaşatmıştı izleyicisine .
The Woodsman ülkemizde vizyona girmemişti , halbuki çocuk tacizcisinin iç dünyasına eğilen film , gayet başarılıydı .
Bir Tutam Cennet'i de bazı aksaklıkları nedeniyle derin bir kuyuya atıp üzerine koca bir kapak kapatamıyorsunuz elbette .
Hudson'ın girdiği ruh hallerinin gerçekçi yansıması karşısında etkilenmemek imkansız .
Ama Bernal filmin genel duygusunun dışında kalıyor bana göre .
Film aşka tutkuyla , ölüme ise metanetle yaklaşmamızı salık veriyor , yavaşça kulaklarımıza fısıldıyor ve sonrasında Marley gibi çekip gidiyor hayatımızdan .
Anlık etkilenmeler yaşamak mümkün filmde !
banubozdemir@gmail.com
