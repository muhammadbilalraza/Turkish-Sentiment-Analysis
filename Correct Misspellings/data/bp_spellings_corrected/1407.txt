Sonu seyircinin takdirine bırakılmış bir filmin ardından tahmin yarışına girmek bir reflekstir sanki .
Sence ile başlayan sorulara bence ile biten yanıtlar verilir .
Ancak bu anlam karmaşasından kurtulmaya entelektüel bakış açımız izin vermez bir türlü .
Kamera önünde söylenen birbirinden derin sırları bilmek en doğal hakkımızken , kameranın ardındakini merak etmek ayıptır nedense .
Bu yüzden de devam filmlerine inanmayız biz sinemaseverler .
Bu şekilde filmle aramızda kurulan bağa ihanet edildiğini düşünürüz .
Before Sunrise ( 1995 ) ' dam dokuz sene sonra çekilen bir devam filmi Before Sunset ( 2004 ) .
Viyana'ya giden bir trende tanışan Jesse ve Celine'in hikayesi .
Geri kalan hayatlarını tek bir günü merak ederek geçirmek yerine o günü yaşamayı tercih eden bir kadın ve bir erkeğin öyküsü .
İlk filmde sabahın erken saatlerinde noktalanan ilişkileri , ikinci filmde dokuz yıl sonra Paris'te karşılaşmaları ile devam ediyor .
Ve bir akşamüzeri hikayesi de işte burada başlıyor .
Richard Linklater , Slacker ( 1991 ) , Dazed and Confused ( 1993 ) ve Suburbia ( 1996 ) gibi filmler ile 90'lı yıllara damgasını vurmuş bir yönetmen .
İlk dönem filmlerinde , kayıp kuşak olarak nitelendirebileceğimiz günümüz gençliğinin yaşam tarzlarını ele alıyordu .
Son filmlerinde ise olay örgüsünün , banliyö gençliğinden çok , otuzlu yaşlarına yeni adım atmış karakterler arasında döndüğünü görüyoruz .
Bu da bize Linklater'ın , ilerleyen yaşıyla gelen kişisel deneyimlerini işine yansıtmayı başarmış , yetenekli bir yönetmen olduğu fikrini iyice benimsetiyor .
Before Sunset konusu ile neredeyse sıradan bir romantik komediyi andırıyor .
Ancak konunun işleniş tarzı onu bu kategoriden kilometrelerce uzağa taşıyor .
Richard Linklater , giriş gelişme ve sonuç bölümlerinden oluşan bir olay örgüsü kurmuyor .
Bunun yerine bizleri , iki insanın hayatını resmen gözetlemeye davet ediyor .
Bu davet bizlere Fransız kafe'lerinde yapılan uzun sohbetleri dinlemenin , parklarda dolaşmanın kapılarını açıyor .
İlk filmdeki çocuksu , romantik tavırlarını geride bırakan Jesse ve Celine , karşımıza tecrübeli birer yetişkin olarak çıkıyorlar .
Neredeyse geçmişleri ile dalga geçiyor , bir olgunluk yarışının ortasına düşüveriyorlar .
Ancak dakikalar ilerledikçe egolarından arınan gerçek yüzleri ortaya çıkıyor ve aslında yetişkin taklidi yapan birer çocuk olduklarını düşünmeden edemiyoruz .
Yüzümüze sevecen bir gülümseme yayılıveriyor birden .
Filme bu kadar içten yaklaşabilmemizde Ethan Hawke ve Julie Delpy'nin güçlü oyunculuklarının payı da büyük .
Uzun diyaloglarla temellenen filme , doğaçlama oyunculukları ile hareket kazandırıyorlar .
Ve seyircinin ilgisini kaybetmesini engelleyerek , hikayenin devamlılığını sağlıyorlar .
Hareketlerindeki doğallık karakterleri sanki yan apartmanımızda yaşayan sahici insanlar gibi algılamamıza neden oluyor .
Julie Delpy'nin gitarı ve sesi de filmin içinde yüzlerimizi gülümsetip , yüreğimizi okşayan bambaşka bir neden .
Benim kişisel olarak filmi bu kadar çok sevmemin nedeni ise daima kendi kendime sorduğum bir soruya cevap vermiş olması .
Bu tarz filmler genellikle hep benzer bir olay örgüsü ile başlar .
Kader ağlarını örer , iki insan tanışır ve birbirlerine aşık olurlar .
Belki de hep başımıza gelmesini isteyeceğimiz bir olayla karşı karşıya kalırlar ; Viyana'ya giden bir trende karşı koltuğumuzda oturan güzel kadınla veya yakışıklı erkekle koca bir günü beraber geçirme şansına sahip olmak hatta daha çok bunu ona sorabilmeye cesaret edebilmek gibi .
Ve tahmin edebileceğiniz gibi bizlerin normalde hissedebileceğinden çok daha yoğun duygular hissettikleri düşüncesine kapılmadan edemeyiz .
Ve ben kendi kendime hep sorarım ; bu kadar genç yaşta bu kadar olağanüstü bir olay , bu kadar güçlü bir duygu yaşayan bu iki insan ilerleyen günlerde hayatlarına nasıl devam ederler , belki de artık hiçbir duygu sahici gelmemeye başlar onlara , tüm günleri sıradanlaşır .
Karşılaştıkları her insanda o olağanüstü duyguyu aramadan nasıl yaşayabilirler ?
Before Sunset , bana bu soruların cevabını veren film oldu .
Bu yüzden ona sıradan bir devam filmi gözüyle bakamadım .
Kendisinden önce gelen filmi , hayatın içinde konumlandırabilen sahici bir yapım benim fikrime göre .
Bu yönden bakıldığında film , tavrıyla hayali bir kurgu olmaktan çıkıp hayatın ta kendisi olmak gibi ciddi bir iddiayı da beraberine getiriyor denebilir .
Ancak gerek senaryosunun kurgulanışı , gerekse çekim tarzı ile içtenlikle gerçekçi sıfatını yakıştırabileceğimiz bir film olmayı da başarıyor .
Ayşegül Kesirli
