İlhama ihtiyacımız var , hepimizin !
" Bu işi sen yapamazsın . Bu senin boyunu aşar . Belli , yapamayacaksın işte … "
Gün içerisinde bu tip sözleri ne kadar çok duyuyoruz değil mi ?
Ve zaman oluyor , maalesef biz de başkalarına söylüyoruz .
Ama asıl neler başarmak istediğimize bir kulak versek ve arkasında dursak .
İşte İspanyol şirket Kandor Graphics’in bir animasyon karakterinde vücut bulmuş hali Justin bunu başarıyor .
Kandor Graphics elindeki imkânların azlığına rağmen , kurulduğu günden beri yılmadan çabalıyor ve şirketi bugünlere taşıyor .
Yaklaşık 20 yıl önce , üç kurucu ortakla tüm dünyada izlenecek animasyon filmler yapma kararı alan şirket ; heves , idealizm , biraz da pervasızlıkla bu maceraya atıldıklarını söylüyor .
Bu noktada Justin’in hikâyesi de onların hikâyesiyle örtüşüyor ve şirketin ikinci uzun metrajlı filmi olan Kahraman Şövalye Justin , belki de onlar için apayrı bir yerde olduğu için güzel bir vizyon filmi olarak beyazperdede yerini alıyor .
Çelimsiz bedeninde kocaman bir kalbi olan Justin , ona söylenen tüm heves kırıcı öğütlere kulak asmıyor .
Hukukçu babası yüzünden bürokratların yönettiği ve şövalyelerin yasaklandığı bir krallıkta , büyükbabasından ilham alarak , şövalyeliği krallığa geri getirmek için elinden geleni yapıyor .
Sevgilisi sandığı Lara’ya veda ederek yola çıkıyor ve türlü zorluklarla çarpışıyor .
Kendini bulma yolculuğunda tanıştığı Talia ile de gerçek aşkı bulacaktır …
Antonio Banderas yapımcılığında yapımı gerçekleştirilen film , animasyonun Hollywood tekelinden çıktığını bir kez daha kanıtlıyor .
Animasyon çizgisinin yanı sıra hikâye , karakterler , espriler ve diyaloglar da tatmin eder nitelikte .
Film boyunca Justin’le empati rahatça kurulabiliyorken gülmemek elde değil .
Günümüz yaşam tarzı ve teknoloji kullanım alışkanlıkları orta çağ hikâyesine şık bir şekilde yedirildiğinden , filmin çocuklarla onlara yabancılaşmadan iletişim kuracağı kanısındayım .
Kung Fu Panda ve bir sahnesiyle Ejderhanı Nasıl Eğitirsin’i anımsatıyor ama karakterleri bahsedilen filmlerdeki kadar güçlü olmadığı için , başarılı yanlarına rağmen onlardan geri kalıyor .
Fakat İspanyol yapımı olmasına rağmen İngilizce’de oluşturdukları dil o kadar güçlü ki , diyaloglar şiirsel olarak akıyor ve bu da filme artı puan kazandırıyor .
Sonuç olarak ; aklımıza koyduğumuzu yapma , bunun için çok çalışma ve çabalama , hak etmeden kazanılan başarıların bir gün son bulacağı mesajını bizlere farkındalık yaratarak ulaştıran Justin’in maceralarını , çocuklar kahkaha patlatarak izleyecektir .
Ailenizle birlikte iyi seyirler dilerim .
