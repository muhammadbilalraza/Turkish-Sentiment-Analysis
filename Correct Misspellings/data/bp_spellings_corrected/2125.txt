Filmler bazen gerçekleri öyle anlatır ki Kafkaesk deyişle “gözlerimiz kamaşır” , sanat olur .   Bazen ise filmler gerçekleri aktarırken öyle güzellemeler yapar ki , gerçeklerden soğutur .
Çin tarihinin 65 milyon dolarla en pahalı filmi " Ejder Kılıcı” ne yazık ki ikinci gruba dahil . Orijinal ismiyle “Tian jiang xiong shi” , oradan oraya zıplamaktan usanmayan 61 yaşındaki Jackie Chan’in performansına , Oscarlı “kötü adam” Adrien Brody’nin ve tuttuğumuz oyunculardan John Cusack’in varlığına , binlerce figüranla çekilmiş savaş sahnelerine rağmen böyle maalesef . Sorun ise her zamanki gibi senaryo . “Gerçekler” konusundan devam edelim . Film , “gerçek” duygulardan söz ediyor elbet . Nedir o duygular ? Kahramanlık , fedakarlık , kötülük , iyilik , pişmanlık , dostluk ve sadakat vs. Bunları anlatırken ne yapıyor peki ? Binlerce Çinli ve Hun’a , Roma İmparatorluğu askerleriyle birlikte marş söyletiyor ( ! ) . Yolunu kaybetmiş bir Roma lejyonunun Çin kentlerinden birine ulaşmasıyla olay örgüsü başlarken , film kendi yolunu bir türlü bulamıyor . Emperyalist güçler sahnesinin tarihteki başlıca aktörlerinden Romalıların “ailevi” sorunları neden Uzakdoğu insanının başında kabak gibi patlıyor , diye düşünebilirsiniz . Tarihsel gerçeklere sırtını yaslamakla yetinmeyen film “güzelleme” denen illetten o kadar muzdarip ki hikayesini anlatmaya bile bir güzellemeyle başlıyor . En az 2 bin yıllık antik kenti ortaya çıkaran genç ve hevesli iki “zamane” maceraperestini izliyoruz önce . Senaryonun üzerine kurulduğu yapı zaten dev bir “geriye - dönüş” iken , anlatım ilerledikçe geriye - dönüş içinde geriye - dönüş’lere sıkça başvurulması , senaryo açısından bir başka zaaf olarak nitelenebilir pek rahatlıkla . Aynı şekilde , filmde “iyi” ve “kötü”nün çok kalın çizgilerle ayrılması da , derinlemesine karakter tahliline girmekle uğraşılmaması olarak görülebilir . İyileri ve kötüleri tanıtalım o zaman . Sözünü ettiğimiz Roma lejyonunun başındaki General Lucius ( Cusack ) , korumakla görevli olduğu , Konsül Crassus’un minik oğlu Publius’u , kötücül ağabeyi Tiberus ( Brody ) ’tan kaçırmaya çalışıyor . Daha sonra İpek Yolu’nu kavgalardan , savaşlardan korumaya yemin etmiş gönüllüler hareketinin lideri Huo An ( Chan ) sahneye çıkıyor . Hakkını yemeyelim , dövüş koreografilerini bizzat tasarlayan Jackie Chan yaşına rağmen yine çok çalışıyor . John Cusack ve “villain” Adrian Brody ise , senaryoda kendilerine biçilen karton karakterlerin içine sıkışmış vaziyette çırpınıp duruyorlar . Lucius , yoluna çıkan kenti ele geçirmek isterken Huo An’la dost olup , kentin yeniden inşaasını üstleniyor . Birlik olup Tiberius’un dev ordusuna karşı savaşa hazırlanıyorlar . Tiberius ise kendisinin bile anlam veremediği replikleriyle “bir insan ne kadar kötü olabilir”in karton haliyle can çekişiyor . Aldıkları kılıç dersleri sayesinde hepsi de iyi dövüşüyorlar ama kazanan seyirci olamıyor . Filmin “iyi” duygulardan anladığı da onları güzellemelerle süslemek . Dost musunuz , can ciğer kuzu sarması olacaksınız . Fedakarlık mı , hemen ölüme atlayacaksınız . İhanet ve kötülük mü , en şiddetlisinden sergileyeceksiniz . Hatta kendi kardeşinizi öldürmeye çalışırken bir an bile tereddüt etmeyeceksiniz ! Anlatmaya çalıştığımızı özetlersek “Ejder Kılıcı” , tüm o cafcaflı sahnelere , dökülen gözyaşlarına , afili savaşlarına rağmen , söyleyecek sözü çok da mühim olmayan bir yapım . Ele aldığı duygular değerli , bu yüzden de önemli , ama bu filmi önemli yapmaya yetmiyor işte . Bu duyguları , seyircinin gündelik hayatta karşılığını bulacağı yansımalara dönüştürmekte maharet . Hani şiir olduğunu hissettirmeyen şiirler vardır ya o hesap . Şair , okurdur çünkü .
