Son on yılın en çok abartılmış korku filmlerinden birinin 2009 yapımı Koleksiyoncu ( The Collector ) olduğunu söyleyebiliriz .
Gündüz marangozluk işlerini yaptığı malikaneye akşam hırsız olarak giren Arkin'in bir seri katilin kanlı sofrasına düşmesini anlatıyordu bu ‘ava giden avlanır ' hikayesi .
Testere ve benzeri serilerden farklılaşmaya çalışmıyor , tam tersine türlü klişelerle ‘işkence pornosu ' denilen hardcore türün takipçilerini hedefliyordu .
Az ışıkla yaratılan tekinsiz atmosfer ve stilize çekimler filmin artı hanesine yazılsa da , tür sinemasına ağırlık veren yayınların bir Koleksiyoncu çılgınlığı yaratması bile filmi kült yapmaya yetmedi .
Ancak serileşmesinin önünü açtı ve beklendiği gibi karşımızda ilkinin veda ettiği yerden perdeyi açan bir devam filmi var .
Koleksiyoncu 2 gizli bir tekno partinin kana bulanmasıyla başlıyor .
Partiye katılan gençlerden biri olan Elena gürültüden uzaklaşarak soluğu bir odada alınca seri katilin kutularından birini buluyor ve kutudan ilk filmin kahramanı arkın çıkıyor .
Particiler ölüyor , arkın kurtuluyor , kızımız da filmin yeni kurbanı oluyor .
İlk filmde ‘koleksiyoncu ' varlıklı bir aileye misafirliğe gelmiş , oyununu buradaki aile için kurmuştu .
Şimdi ‘Evde Tek Başına ( Home Alone ) ' misalı tuzaklar hazırladığı kendi mekanına , Argento isimli otele davet ediyor herkesi .
Kısık gözlü arkın ve profesyonellerden oluşan bir ekip Elena için geldikleri otelde biyolojik denemeler için kullanılan insancıklar ve teknik harikası ölümcül düzenekler buluyorlar .
Gerisi tahmin ettiğiniz gibi , kan kırmızı . ‘Hotel Argento ' kulağa hoş geliyor ama burada korku ustası Dario Argento'ya yapılan yaratıcı bir göndermeden söz etmek mümkün değil .
Gönderme konusunu biraz derinleştirirsek , belki Amerikanın ilk seri katili olarak kabul edilen H. H. Holmes'a bir selam yollandığını düşünebiliriz .
Resmi olarak Amerika'nın ilk seri katili olarak kabul edilen bu adamı çoksatan seri katil kitaplarından bilenler vardır .
1893 yılında dünya fuarı için Chicago'ya gelen kalabalık için bir otel açmıştı Holmes ve bu işletmeyi kafasındaki cinayet planlarını hayata geçirmek için kullanmıştı .
İtiraf edilen 27 kişi olsa da , kurban sayısının iki yüzü bulduğu söyleniyor .
Bu avangart katil kendi kanlı fuarını yaratmıştı yani .
Şimdi buradan yola çıkarak , Koleksiyoncu 2'nin gerçekçi bir korku filmi olduğunu söyleyebilir miyiz ?
Kabul etmek lazım , senaryodan esirgenen beceri yönetmenlik sanatından esirgenmemiş , stilize çekimler tür sineması standartlarının üstünde .
Loş atmosfer de serinin alametifarikası olacak gibi , o kalemde de bir sorun yok .
Ama koleksiyoncu karakteri , onun adım başı tuzak barındıran oteli ve bilimsel koleksiyonu asla inandırıcı değil .
Bu konuya takılıyoruz çünkü onlarca sahte belgesel , ucuz kameralarla yapılan çekimler , adsız oyuncular ve gerilla teknikleri yanılıyor olamaz ; bugünün korku sinemasının yüzü gerçekçiliğe dönük .
Sahici olmaya çalışıyor , her şeyin hemen yanıbaşımızda olmakta olduğunu hissettirmek istiyor .
Şık maskeli Koleksiyoncu'nun 9-5 çalışmadığı ortada ; ama bir insanın üst düzey acayip biyolojik denemeler ve insanüstü sivri uçlu düzenekler hazırlayabilmesi için on kaplan gücünde çalışması lazım .
Bu şekilde , izlediğimiz her şey tamamen izleyici için hazırlanmış kanlı bir galeriyi andırıyor .
