Aşkın ömrünün ne kadar olduğuna dair ahkâm kesmek ( ya da tahminde bulunmak ) , dünyanın en ‘eğlenceli ' işlerinden biri kuşkusuz .
Bunu yaşayarak WriteReviews etmeye çalıştığınızdaysa eğlencenin elemle buluşmasına engel olamazsınız , en azından çoğunluk çerçevesinde baktığınızda .
Fransız yazar Frédéric Beigbeder de böylesi bir durumla yüzleşmiş olmalı ki , Aşkın Ömrü 3 Yıldır ve Aşkın Ömrü Evde Uzar adlı bizde de yayımlanan iki romanıyla konuya el atmayı denemiş ve ‘popüler edebiyat ' içinde değerlendirilebilecek eserler ortaya koymuştur .
Bunların çok satması da yanına kâr kalmıştır belli ki .
Frédéric Beigbeder'in kendi romanından yola çıkıp yazdığı ve yönettiği Aşkın Ömrü 3 Yıldır ( L ' Amour dure trois ans ) , tema olarak ‘aşk'ı seçen birçok film gibi ilk bakışta ‘ilgi uyandıran ' bir yapım .
Herkesin bir fikri olduğu böylesi bir konuda neler söyleyeceğini merak ediyorsunuz en azından .
Ama söylediklerine ve bunları sinemanın koşulları içinde nasıl yansıttığına baktığınızda merakınızın pek de karşılık bulmadığını görüyorsunuz , ki bu noktada rengini ve zenginliğini kaybediyor Beigbeder'in çalışması .
Tanışma , âşık olma , evlenme ve boşanma aşamalarını hızla geçen bir adamın ( yazar demeye dilimiz varmıyor ) , bu ilişkide deneyimledikleriyle sonraki hayatını şekillendirmesi anlatılıyor filmde .
Dibe vuran karakterin intihara kadar sürüklenen serüveni , son derece yüzeysel işaretlemelerle devam ediyor , başka bir kadına âşık olmasıyla ivmeleniyor , onu elde edip döngüyü tamamlamasıyla da nihayete eriyor .
Gördüğünüz gibi , anlattıklarıyla ‘özgün ' bir profil çizemiyor Beigbeder , aşk konusundaki deneyimlerinin pek de hayırlı bir işe vesile olmadığını hissettiriyor .
Belki dibe vurduktan sonra yeniden âşık olmanın ‘gerçekçi ' yapısından yararlanır gibi görünüyor , ama bunu yaparken çok da ‘derinlikli ' bir yol haritasına sahip değil .
Beigbeder , romantik komedi şablonlarına ihanet etmeden hayat verdiği Aşkın Ömrü 3 Yıldır ile bir tespit yaptığını sanıyor ama buradan orijinal bir fikir çıkardığını söylemek zor .
Başkarakterin yolculuğuna baktığımızda , onu bir anti - kahraman gibi sunmaya çalıştığını görüyoruz yönetmenin , ancak bu çaba da meyvelerini vermekten uzak bir resim veriyor bizlere .
Ayrıntıların önem kazandığı ‘ilişki tuzakları'nda işin bu kısmını öne çıkaramıyor , tektipleştirdiği karakterin dünyasına dair herhangi bir ‘gizem ' de enjekte edemiyor hikâyeye .
Evet , belli oranda eğlendiğimiz , belli oranda da aşka dair tespit kırıntılarına rastladığımız bir film oluyor Aşkın Ömrü 3 Yıldır , ama etkisini alabildiğine ‘sığ ' bir platform üzerinde sağlamaya çalıştığı da bir gerçek .
Örneğin , ilk romanından uyarlanan 9,90 YTL ( 99 francs ) " deki derinlikli hikâye kurgusu yok burada . Her şey beklendiği gibi gerçekleşiyor , ‘sürpriz ' unsuru es geçiliyor ve bize verdikleriyle tatmin edici bir boyuta ulaşamıyor film . Olsa olsa şöyle bir ‘kazanç'tan bahsedebiliriz kendi adımıza ; aşka dair çizdiği çerçeveyle bizleri bu kavramla ilgili deneyimlerimizi hatırlamaya sürüklüyor , aşkın yıpranırken yıpratan doğasını yeniden gözden geçirmemize vesile oluyor . "
Bu bana yeter " diyorsanız , bu filme göz atmanızda fayda var , ama bu ‘sorgulama ' için böylesi bir tetikleyici unsura ihtiyacınız olduğunu düşünmüyoruz açıkçası .
