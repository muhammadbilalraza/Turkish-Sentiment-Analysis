Artık kimse fakirlikten bahsetmiyor .
Ekonominin iyi yolda olduğu ve insanların yaşam standartlarının yükselmeye başladığı şeklinde bir hava , yukarıdan aşağı estirilmeye çalışılsa da , bunun gerçek olmadığını , tam tersine günden güne fakirleştiğimizi biliyoruz .
Şık ünvanlar ve kıyafetler bile bu gerçeği gizleyemiyor .
Fakat çoğu zaman insanın bunu kendine itiraf etmesi kolay olmuyor .
Yüzleşme olmayınca başkasının bıçak sırtı fakirliği de görülmez oluyor .
Herkes kendi ' popüler sinemasında ' yaşayıp giderken fakirliğin sinemasını yapmak önemli .
Öte yandan iyi niyet olsa da gerçeklik hissini , samimiyeti ve de çelişkileri hissettirmek kolay değil .
Estetize edilmiş fakirlik , büyük bütçeli ' sefalet ' manzaraları , dışarıdan samimiyetsiz bakışlar , bunlarla çok sık karşılaşıyoruz .
Bir Hurdacının Hayatı gibi tartışmalı ama etkili yollar bulmak gerekli .
Risk almak , sinemaya yeni anlamlar yükleyen cesur denemeler yapmak önemli .
Tarafsız Bölge ve Güzel bir Hayat Düşlerken filmlerinin başarılı yönetmeni danış Tanovic , Roman bir hurdacı ve ailesinin başından geçen trajik bir olayı kameraya almış .
Adeta bir belgeselci gibi olayın geçtiği karlı köye gitmiş ve gerçek kahramanlarıyla birlikte çalışmış .
Yönetmen onlardan yaşadıklarını kamera önünde yeniden canlandırmalarını istemiş .
Hikaye sineması bu ama asla bize hikaye anlatmıyor .
Hurda ve demir satarak günü kurtarmaya çalışan Nazif , karısının ameliyat parasını bulmaya çalışırken sistemin soğuk nefesini ensesinde hissediyor hikayede .
Düşük sonrası kanaması geçmeyen Senada'nın ameliyatı için bin Bosna markı lazımdır .
Büyük paradır , hastane ölümcül tehlikeye rağmen parasız ameliyata yanaşmamaktadır .
Sağlık sigortası olmayan garibanlar ölüme terk edilmektedir .
Nazif basit bir üçkağıtla ameliyatı yapacak hastaneye sosyal sigorta kartını veriyor , diğer masrafları da parçaladığı son arabadan çıkan demirlerle ödüyor .
Bir günü daha kurtarıyor yani , üstelik bu defa zorlu bir sınavı son anda yetişerek  atlatıyor .
Aile evine yeniden elektrik ve ısı geri geliyor .
İkinci bir krize kadar demek daha doğru .
Tanovic günlük yaşayanların , kenara kötü günler için üç beş kuruş atamayanların , azınlık olarak toplumda ikinci sınıf vatandaş görülenlerin zerre kadar düşünülmediği bir sistemde hayatta kalma rehberi sunuyor .
Siyasi ve ekonomik ilişkileri yönetenler yukarıda paralardan kuleler dikerlerken aşağıda birileri karanlığa düşüyor .
En alttakiler ölüyor .
Bir Hurdacının Hayatı gibi filmler yozlaşmış bir sistemin yarattığı fakirliği anlatırken kapitalist sistemin çöküşünün de altını çiziyorlar .
danış Tanovic'in filmini başka türlü bir gerçekçilik deneyimlemek için Başka Sinema salonlarında gazete / kitap okur gibi tartışarak , altını çizerek izlemek lazım .
Geriye son bir soru kalıyor ; Nazif ve ailesinin kamera önüne geçerek yaşadıkları bir olayı bizim için canlandırmaları gerekli miydi ?
Bu gerçek hikaye gerçek oyuncularla anlatılamaz mıydı ?
Kamera arkasında iyi bir yönetmen varken böylesi de eminiz güçlü olurdu .
Akla Bay Lazarescu'nun Ölümü filmi geliyor mesela örnek olarak .
İçkiye meraklı ihtiyar bir münzevi , bir ambulans ile kendisine bakacak doktor arar ama bütün hastaneler onu geri çevirir .
Unutulmaz filmde zavallı Lazarescu'nun yavaş  çekim ölümü insanlığın kalp ölümünün kısa tarihçesidir .
Bir Hurdacının Hayatı'nda başka türlü bir gerçekçilik var .
Bu belgesel hissiyatını en çok Nazif ve karısı arasındaki mücadeleci sevgide ve çocukların samimi oyunlarında görüyorsunuz .
Bunlar az şeyler değil .
Araba camlarını buza çeviren soğuk bir dünyada , yaşam savaşının orta yerinde sinema salonlarına ısı yayıyorlar .
Bunun görünürlüğe de katkısı olduğu muhakkak .
