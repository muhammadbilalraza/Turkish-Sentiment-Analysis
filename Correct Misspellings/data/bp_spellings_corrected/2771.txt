Bulunduğumuz geniş coğrafyanın tarihindeki en uzun işgallerden birini yaşamakta olan Filistin’de , sinema denince ilk akla gelen isim kuşkusuz Elia Suleiman’dır .
İlk uzun metrajı Chronicle of a Disappearance’dan ( Bir Kayboluşun Güncesi / 1996 ) beri vatanındaki çirkin savaşa dair yorumunu kendine has üslubuyla beyaz perdeye taşıyan Filistinli yönetmen , bu kez de aynı yere odaklanıyor ve Yadon İlahheyya’da ( Kutsal Direniş / 2002 ) olduğu gibi komedi unsurlarıyla bezediği alegorik anlatımıyla karşımıza çıkıyor .
Başrolünde de Elia Suleiman’ın ES karakteriyle yer aldığı film ; yazdığı metni uluslararası yapımcılara gösterebilmek için çıktığı yolculukta , yolu Filistin’deki memleketi Nasıra’dan Fransa’ya , oradan da Amerika kıtasına kadar uzanan bir sinemacının öyküsünü anlatıyor .
Bu süreçte tüm gördüklerimiz sanki Neil Gaiman’ın Mezarlık Kitabı’nda yer alan “Nereye gidersen git , kendini de yanında götürürsün” ifadesiyle , İbn - i Haldun’un “Coğrafya kaderdir” yorumunun trajikomik bir ortaklığını resmediyor .
Filistin’deki evinde , komşularıyla ilişkilerinde başlayan garip durumlar silsilesi , bir sonraki durağı olan Fransa’ya gittiğinde yerini daha büyük “anormalliklere” bırakıyor ve Amerika’da da aynı şekilde devam ediyor .
Joan Cornelia karikatürlerini andıran paradoksal sahnelerde ES’i , yaşadıkları karşısında genellikle sessiz ve tepkisiz bir gözlemci olarak izliyoruz .
Suleiman dışındaki oyuncuların işlevleri sürekli değil , filmde ayrıca Gael Garcia Bernal de kısa süreli konuk oyuncu olarak yer almış .
İçerdiği yoğun metaforlara rağmen , dünyada olup biteni belirli ölçüde takip eden her izleyicinin yönetmenin aklındakilere misafir olabileceğini zannediyorum .
Suleiman ; film boyunca işlediği tahakküm , kısıtlanma , sürekli kontrol altında tutulma gibi durumların yalnızca küçük , deyim yerindeyse yıllardır yok sayılan bir bölge özelinde yaşanmadığı , farklı diyarlarda farklı ölçeklerde , hatta “Amerikan rüyası”nda bile cisimleştiğini ve adeta ortaya nasıl global büyüklükte bir Filistin çıktığını , anlatımsal tekrarlar kullanarak vurgulamak istemiş .
Tunuslu görüntü yönetmeni Sofian El Fani’nin dinamik seçimleri de neredeyse monolog veya diyalog barındırmayan anlatının tam da Suleiman’ın baktığı şekilde görülmesini sağlamış .
Bazı yumuşak sekanslar Wes Anderson simetrisi barındırırken , bazılarındaysa o an yakalanan resimle sanki bir anda Jodorowsky sinemasının gerçeküstücülüğüne atlıyoruz !
Film , iyi seçilmiş müzikleriyle de birçok karesiyle birbirinden ayrı duyguları yerinden oynatıyor ; çıplak gerçeğin hem burnumuzun dibinde olduğunu hatırlatıyor hem de daha fazlasına zorluyor …   Son bölümde Nasıra’da bir barda , ES yine olanca sakinliğiyle eğlenen gençleri takip ederken kamera kapanıyor ve hareketli bir şarkı eşliğinde biz de kendi gözlemlerimizi düşünüyoruz .
Ben de yazıyı , Suleiman’ın film hakkındaki sözleriyle bitirmek istiyorum :  “Eğer bir önceki filmimde Filistin dünyanın bir mikrokozmosu olarak görülürse , yeni filmimin dünyayı Filistin’in bir mikrokozmosu olarak temsil etmeyi denediğini söyleyebilirim . ”
