1963 doğumlu yapımcı , yönetmen , kameraman Steven Soderbergh !
Nasıl anlatmalı ?
İçerik , tema ve stilde çok geniş bir yelpaze içinde çalışıyor .
Hem son derece mütevazı ' art house ' filmler , hem Amerikan Sineması'nın ana damarını oluşturan büyük ticari yapımlar ( " Ocean's . " serisi gibi ) , hem de kendine özgü ' tür filmleri ' gerçekleştiriyor .
26 yaşında yönettiği , Cannes Film Festivali'nde Altın Palmiye dâhil üç ödül kazanan , Oscar'da da ' Özgün Senaryo ' adayı olan ilk uzun metraj filmi " Seks , Yalanlar ve Videoteyp " le ( Sex , Lies and Videotape ) uluslararası alanda tanınan Steven Soderbergh , sinemasını da bu filmde haber veriyordu .
Film , iki erkek ve iki kadın arasında geçiyor ; aldatmayı , şaşkınlık ve itirafı , yitirilmiş güven ve kararsızlıklarla dolu zamanları , değişen duyguları ve ilişki biçimlerini , yalın bir mizansen , az mekân , işlevsel objeler , ayrıntılı diyaloglar , kaçamaksız oyunculuklarla aktarıyordu .
Bu filmin üzerinde durmamın nedeni , daha sonra ' En İyi Yönetmen ' Oscar ödülünü kazanacağı Trafik ( Traffic ) ' ten , geçen yıl seyrettiğimiz Salgın ( Contagion ) ' a , tarzının bu çıkış noktasını koruması : Türü ne olursa olsun , her hikâyeyi kendi mantığı içinde gerçekçi / inandırıcı biçimde anlatmak !
Konusunu ister uyuşturucu ticaretinden , ister dünyayı tehdit eden bir salgın hastalıktan , isterse de Hollywood'un içerisinden alsın , filmlerinde bir Soderbergh üslubu mevcut .
Her biri başrol düzeyindeki bir grup oyuncuyu , görece ufak rollerle bir araya getirebilmesi de , ayrı bir çekim unsuru .
Uzakdoğu dövüş sanatlarına ağırlık verdiği aksiyon Çapraz Ateş ( Haywire ) ' in oyuncularına baktığımızda da , ilginçtir , bizlerin pek tanımadığı Amerikalı kadın oyuncu , TV yıldızı , model ve önemlisi de ' karışık dövüş sanatları ' alanında şampiyonlukları - rekorları bulunan 1982 doğumlu gına Carano'yu bir mıknatıs gibi kullandığını görüyoruz .
Başrolde , gizli görevlerin aranılan kadın ajanı , ihanete uğrayan Mallory Kane rolünde Carano , çevresinde de bir araya geldiklerinde dağları devirebilecek oyuncular var .
Ewan McGregor , ' derin devletten ' iş alan güvenilmez patron Kenneth .
Antonio Banderas , ihanetin İspanyol ayağı Rodrigo .
Michael Fassbender , Mallory'yi Dublin'de ortadan kaldırmakla görevli ölümcül ajan Paul rolünde .
Mallory'nin sevişip içten içe sevdiği ajan Aaron da Channing Tatum .
Eski bir ajan olan babası John Kane'de Bill Paxton .
Ve devlerin kirli yüzünü temsilen , Coblenz rolünde de Michael Douglas , güzelliği ve üstün aksiyon performanslarıyla öne çıkan Carano'nun etrafındalar .
Çapraz Ateş'in çekiciliği , 93 dakika gibi bir casusluk gerilimine göre uzun sayılamayacak süresi boyunca , güçlü oyunculardan destek alarak , bu tür bir hikâyenin ezberlediğimiz gelişmelerini , farklı bakış açıları ve tavizsiz bir sertlikle sunmasında saklı .
Özellikle , Mallory'nin , Paul'la otel odasında ve Aaron'la da restoranda kapıştığı dövüş sahneleri , soluksuz bırakan cinsten ; usta işi .
Bu arada , her yıl Los Angeles'da verilen ve tehlikeli sahnelerin ardındaki yetenekleri ödüllendiren Taurus World Stunt Awards organizasyonundan , önceki çalışmalarıyla Taurus ödülleri kazanmış iki dövüş koreografı Jonathan Eusebio ile J. J. Perry'nin , müthiş sahnelerde katıksız bir sinema keyfi yaşamamızdaki paylarının altını çizelim .
Sonuçta , Soderbergh , Çapraz Ateş'te , güven içinde gömüldüğümüz koltuklarımızda , ' tehlikede olan insan'a ( üstelik bir kadın ) dair trüklerle harika zaman geçirmemizi sağlıyor .
