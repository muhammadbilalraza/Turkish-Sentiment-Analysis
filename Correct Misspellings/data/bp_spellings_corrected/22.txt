Başrolünde Tilda Swinton'ın yer aldığı 2010 yapımı Benim Adım Aşk ( Io Sono L'Amore ) geçtiğimiz aylarda ülkemizde vizyona girdi .
Swinton , söz konusu filmde , tekstil devi bir İtalyan ailenin yabancı uyruklu gelinini canlandırıyordu .
Aşçılık yapan bir adama aşık olduktan sonra , yaşamının aslında nasıl bir hapishane olduğunun farkına varıyor ve sevdiği adamla yeni bir hayata başlamak için her şeyi geride bırakmaya razı oluyordu .
Bizde daha geç vizyona giren ama aslında 2009 yapımı olan Fransız filmi İhanet ( Partir ) ise doktor kocası ve iki evladıyla küçük burjuva yaşamının içinde kendini mutlu zanneden bir kadını , Suzanne'i anlatıyor .
Yine usta bir İngiliz aktris Kristin Scott Thomas tarafından canlandırılan Suzanne de yabancı uyruklu .
İngiliz .
Evliliği için memleketinden , geçmişinden , mesleğinden , hatta dilinden vazgeçmiş .
Gündelik yaşamında sadece Fransızca konuşuyor .
Ve kendini mutlu zannediyor .
Ta ki o da alt sınıftan bir adama aşık olana dek .
Evlerindeki tadilat işlerine yardım eden Ivan ile yaşadığı ilişki , Suzanne'in o güne dek sürdürdüğü evlilik hayatından kaçıp kurtulmak istediğini anlamasına vesile oluyor .
Aslında benzeri yığınla örneğini izlediğimiz bir şablon bu .
Benim Adım Aşk ve İhanet , sadece iki yakın zamanlı örnek .
Aralarındaki fark ise , İtalyan filmi bu şablona cesur ve yenilikçi bir üslupla yaklaşmayı başarırken ; İhanet'in boğucu vasatlığı , sıradanlığı .
" Yönetmen bu filmi çekmeyi neden istemiş olabilir ? " diye düşündürtecek kadar .
Kadın yönetmen Catherine Corsini'yi , aşkı uğruna burjuva yaşamının bütün nimetlerinden vazgeçen bir kadının , ekonomik zorluklarla dolu bir hayatı tecrübe etme süreci ilgilendirmiş .
Suzanne'in gururunu ayaklar altına alıp neredeyse dilenecek noktalara düşmesi , çaresiz kaldığında hırsızlık bile yapması , güçlü kocasının tüm nefes alma olanaklarını engellemesine rağmen aşkından vazgeçmemesi .
Ancak oldukça geniş bir süreci anlatan film o kadar hızlı ve kestirmelerle ilerliyor ki , karakterlerin iç dünyasına girebilmek güçleşiyor .
Bunun sebebini de anlayabiliyor insan .
İhanet , sadece 82 dakikalık bir film .
Karakterlere ve süreçlere biraz daha derinlemesine bakmak , bu sürenin en az 15-20 dakika uzaması demek .
Ve şu kısacık haliyle bile bitmek bilmeyen , akmayan bu filmin bir de daha uzun olmasına nasıl katlanılırdı , tahayyül edemiyorum .
Kristin Scott Thomas dışında Sergi Lopez ve Yvan Attal gibi Avrupa sinemasının iki usta oyuncusuna da yer veren İhanet , romantik bir aşk filminden ziyade sürekli uç tepkiler gösteren , nevrotik bir kadının hikayesi gibi .
İyi oyunculuklara rağmen , derinlikten ve duygusallıktan uzak .
Twitter : aliercivan
