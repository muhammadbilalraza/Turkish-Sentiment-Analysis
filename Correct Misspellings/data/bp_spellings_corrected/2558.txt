Judi Dench , Tom Wilkinson , Maggie Smith ,  Bill Nighy gibi İngiliz sinemasının en usta oyuncularından bazılarını bir filmin künyesinde görünce , ister istemez beklenti içine giriyor insan .
Sadece iyi bir film değil , bir oyunculuk gösterisi de bekliyor .
Karşılıklı döktürmelerini iştahla izlemek istiyor .
Oscar ödüllü Aşık Shakespeare ( Shakespeare in Love ) filminin kendisi sadece adaylıkla yetinmiş yönetmeni olarak tanıdığımız John Madden imzasını taşıyan Hayatımın Tatili ( The Best Exotic Marigold Hotel ) , bu vaatle kandırıyor bizi .
Kandırıyor çünkü bırakın bizi , belli ki bu büyük aktörlerin bile iştahını açamamış bir film karşımıza çıkan .
Farklı sebeplerle hayatlarında yeni bir başlangıca ya da en azından bir değişikliğe ihtiyaç duyan , yaşını başını almış yedi İngiliz vatandaşının Hindistan'daki bir otelde sürprizlerle dolu ve nihayetinde gerçekten de hayatlarını değiştiren tatilini anlatıyor film .
Tutmuş bir romanın uyarlaması olan Hayatımın Tatili , bazı karakterlerinin oryantalist bakışıyla dalga geçerek ne kadar dikkatimizi dağıtmaya çalışsa da baştan aşağı oryantalist bir film .
Zaten öykünün Hindistan'da geçiyor olması da pek bir şeye hizmet etmiyor .
Yaşlı İngilizlere kültür şoku yaşatabilecek herhangi bir ülkede geçebilirmiş , İngilizce konuşma oranı daha yüksek olduğu için Hindistan seçilmiş sanki .
Milyoner ( Slumdog Millionaire ) filmi ve skin adlı televizyon dizisiyle tanınan Hint asıllı genç oyuncu Dev Patel'in ortaya çıkışı da prodüksiyonun harekete geçmesi için ideal fırsat olmuş .
Soğuk kent yaşamından bıkıp bu egzotik tatille her biri hayatlarında farklı bir boşluğu doldurmaya gayret eden İngiliz karakterlerimiz , onlardan bir şeyler öğrenir gibi gözükürken aslında " zavallı "
Hintlilere yol yordam , biraz medeniyet öğretiyorlar .
Bütün bunların arasında biraz ayrıksı ve cesur duran tek hikaye , Tom Wilkinson tarafından canlandırılan emekli yargıcın aslında gençliğinde Hintli bir erkekle aşk yaşamış ve Hindistan'a o adamı bulmak için dönmüş olması .
Ancak filmin tüm öyküleri gibi son derece zararsız , ılıman , naif bir tonda işleniyor bu da .
Bir filme zararsız demek tuhaf geliyor insana ama böyle filmler var gerçekten .
Etliye sütlüye dokunmayan , ne sinemasal açıdan heyecan verici ne içerik olarak önemli ama yine de belli oranda keyifle izlenen , daha fazlasını da hedeflemeyen 90-100 dakikalık filmler oluyor bunlar .
Hayatımın Tatili de işte tam böyle , zararsız bir film .
Koskoca Maggie Smith'i perdede izlemenin keyfini verecek bir malzemesi yok .
Son derece tahmin edilebilir .
Düzgün çekilmiş ama sinemasal heyecan vermekten uzak .
Kötü değil ama önemsiz bir film .
Hedef seyircisi de aslında kendi karakterleri .
Gerçekte yaşayamayacakları macerayı bu film karakterleri üzerinden deneyimleyecek , 60 yaş üstü küçük burjuvalar .
Onları baz alarak konuşacak olursak , bu filmden büyük zevk almaları elbette garanti .
Twitter : aliercivan
