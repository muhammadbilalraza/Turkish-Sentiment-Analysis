Araf'tan tanıdığımız yönetmen Biray Dalkıran ile klip yönetmenliği kökenli olduğunu anladığımız senarist Burak Sesli'nin eseri Cennet , post - prodüksiyon süreciyle ilgili koparılan onca gürültü ve birkaç aylık ertelemenin ardından , cılız bir tanıtımla vizyona sokuluyor .
Dağıtımcılar filme inanmadılar mı acaba ?
Haksız sayılmazlar .
Filmin merkezinde Can adlı karakter var .
Annesinin ölümünün ardından geçirdiği travma sonucu akli dengesi bozulan Can , kendi kafasında var olan bir Cennet'te annesiyle iletişim kurmayı sürdürmektedir .
Sağlık durumu ağırlaşınca , tedavi edilmek üzere babası tarafından bir akıl hastanesine getirilir .
Burada hem üzerinde deneysel bir tedavi uygulanacak hem de Can kendi hayal dünyasını paylaşan bir başka hastayla , genç bir kızla iletişim kuracaktır .
Filmin tüm problemleri bir yana , ortada gerçekten neresinden tutsanız elinizde kalacak bir senaryo var .
Kaba bir şekilde kurulmuş olan dramatik yapı , yine de iyi bir kalemin elinde pekala filmi taşıyabilirmiş .
Ancak kötü enformatik diyaloglar silsilesi , işlemeyen karakter ve ilişkiler ağı , cevaplanamayan senaryo boşlukları ile maç zaten baştan kaybedilmiş .
En basitinden , " Nasılsın ? " sorusuna birden fazla karakterin " İyi diyelim . " şeklinde cevap veriyor olması bile , senaristin aslında tüm karakterleri bizzat kendi ağzından konuşturduğuna ve dolayısıyla karakter yazmak konusunda yetersiz kaldığına dair bariz bir ipucu .
" Oğlunuzu kaybetmekten neden bu kadar korktuğunuzu anlamıyorum ! " gibi bir doktorun nasıl sarf ettiğini anlamanın mümkün olmadığı , akla ziyan replikler de cabası .
Ortada deneysel bir ilaç ve tedavi var .
Bu tedavinin doğasını pek anlamıyoruz doğrusu .
Güdük bir odada , Yeşilçam yapımı bilimkurgu filmlerini hatırlatan , üzeri düğmelerle dolu bir makine ve komik bir monitörle tedavi süreci kontrol ediliyor .
Arada gelişme kaydedildiğinden bahsediliyor ama çoğu zaman biz o iyileşmeyi karakterde görmüyoruz .
Bir de sanki sahne sıralamasında bir karışıklık olmuş hissine kapılıyor insan zaman zaman .
Can'la özel olarak ilgilenen doktor Tuba , " İlk kez isminin Can olduğunu kabul etti " dediğinde mesela , asistanı olan diğer doktorun aynı şeyi sahneler önce söylediğini hatırlıyoruz .
Bir başka noktada Can kendini öldürmeye çalışıyor ama hemen ardından gelen sahnede doktor gülümseyerek gelişme kaydettiklerinden bahsediyor .
Ya da dışarıda son derece iyi vakit geçirdikleri bir akşamın ardından eve mahzun surat ifadeleriyle , sanki kavga etmiş gibi girmelerini mi örnek vermeliyim .
Yok , bu böyle sürer gider .
Ben en iyisi başka problemlere geçeyim .
Mesela filmin ne kadar kötü kurgulandığından bahsedeyim .
Algılanması zor , çok kısa tutulmuş yakın planlarla fazlaca parçalanmış birçok sahne .
Çok kez yanlış yerden plan bölündüğüne de şahit oluyoruz .
İlaç şirketinde , yetkili kişi ile doktor arka planda uzaklaşırken , niyeyse uzun süre boş boş birbirine bakan ön plandaki figürasyonda kalıyoruz .
Veya bir amors planında , oyuncu daha yerini almadan plana kesildiği için saniyelerce bir ense ve duvar izliyoruz .
Filmin çok bahsedilen görsel efektleri , fazlasıyla sırıtan bir uçma / düşme sahnesi , birkaç animasyon planı ve yoğun ışık - renk oyunlarından fazlası değil pek .
Renk düzeltme aşamasında da o kadar oynanmış ki görüntülerle , çoğu iç mekanda oyuncuların tenleriyle duvar renkleri birbirinin aynı hale gelmiş .
Oyunculukların çoğu için de parlak şeyler söyleyemeyeceğim .
Kimine zaten daha fazlasını yapabilecekleri bir malzeme sağlanmamış ; kimiyse en baştan rolleri için yanlış tercihler .
Fahriye Evcen , ne varsaydığımız karaktere ne de içinde bulunduğu çevreye bir an olsun uymuyor .
Karakteriyle ilgili sözde sürprizin o uyumsuzluğu gerektirdiği düşünülüyorsa , buna da katılmıyorum .
Çünkü bu haliyle o sürprizi en baştan ele veriyor .
Yetenekli bir genç oyuncu olan Engin Altan Düzyatan , şüphesiz kendinden bekleneni çok başarıyla yerine getiriyor .
Ama canlandırdığı büyük ölçüde düz bir karakter .
Ve hem onun hem de filmin handikabı , Can'ın bu filmi izlenebilir , cazip kılması mümkün olmayan , sevilebilirliği ya da empati kurulabilirliği bulunmayan bir karakter olması .
Baştan projenin bir cazibesi yok yani .
Cennet'in anlattığı önemli veya ilginç bir tema , bir karakter , bir olay yok .
Bir film yapmaya karar vermeden önce bunları sorgulamak gerekmez mi ?
Ve siz izleyicilere / okuyuculara şunu da sorarak yazımı noktalamak istiyorum : İki metre ötenizde biri parmaklıklara tırmanıp kendini yüksek bir yerden aşağı bırakmaya hazırlansa , durduğunuz yerde çığlık mı atarsınız yoksa onu durdurmak için bir şeyler mi yaparsınız ?
Onu geri çekmeniz yeter mesela .
Hepimiz bunu düşünebilecek kadar akıllıyız .
Ama ne yazık ki sezonun en başarısız yerli yapımlarından bir diğeri olan Cennet , bizi pek o kadar akıllı yerine koymuyor .
