Fransız yönetmen Alexandre Aja , korku sineması ve psikanaliz ilişkisini ciddiye alan Yüksek Tansiyon ile dikkatleri üzerine çekmiş ve ’Amerika’ya remake çekmeye giden Avrupalı yetenekli sinemacılar’ konvoyuna katılmıştı .
Önce ’eh idare eder’ diyebileceğimiz Tepenin Gözleri gelmiş , efsanevi filmin güncellenmesinin ardından ise bir uzakdoğu filminin yeniden yapımı olan Aynalar çıkmıştı karşımıza .
Aja , remake denen acayipliğin tüm dezavantajlarını taşıyan filme orijinallik katmayı başarmıştı ama adını duyurduğu film gibi tansiyonları yükseltemiyordu .
Bu arada yönetmenin remake hastalığının devam ettiğini Pirana 3D projesiyle fark ettik .
Bir Jaws kopyası olmasına rağmen kült bir filme dönüşen 1972 tarihli Piranha’nın güncellenmiş 3D versiyonunu izledikten sonra , şunu rahatlıkla söyleyebiliriz : Aja bu sevimsiz remake olayını çözmeye başlamış .
Pirana 3D eğlenceli , sürükleyici , b filmler alemine göndermelerle dolu , zevkli bir Tarantino eğlencesi .
Öncelikle filmin adını orijinalinden daha havalı kılan şu 3D mevzusunu açmaya çalışalım .
Üçüncü boyut yavaş yavaş yayılırken , bu imkanın hakkını veren bir korku filmi henüz gelmedi .
Doğrusu , korku potansiyeli de yüksek üç boyutlu bir film gelene kadar da biz ’bir korku filmi niye 3D çekilir’ diye düşünmeye devam edeceğiz .
Zamanında bir Audition’ı 3D izlemiş olsaydık yine böyle konuşabilir miydik ?
Neyse , gelelim Pirana’ya .
Bu filmde arada sırada kameranın önünde beliren sivri dişli balıklar ve zıplayan gögüsler üç boyutun içini doldurmaya çalışıyor .
Bu anlamda enerjisi bitmeyen bikinili kızların dişlek ve etobur hayvanlardan rol çaldığını da hatırlatalım . Quentin Tarantino’nun ise bu filmi sevdiğine eminiz .
Üstelik sadece vaftiz oğlu Eli Roth filmde feci şekilde ölen bir sunucuyu canlandırıyor diye değil .
Çünkü bir röportajında ailesinin kendisinden sanat filmleri yapmasını beklediğini söyleyen yönetmenimiz Aja , klasik istismar sineması yöntemlerine başvuruyor .
Bu anlamda bütün hafifliğine rağmen senaryonun göndermeleri iyi hesaplanmış .
Bitmeyen Jaws göndermeleri , pornocu sinemacılar , çatlak profesörler , seksi kızlar ( yüzlerce ) ve hatta Lucio Fulci’nin zombilerini hatırlatan sualtı lezbiyen dansı .
Korku sineması kitaplarında suyun altından saldıran canavarların bireyin cinsellik korkusuyla olan ilişkisinden bahsedilir .
Bilinçaltının kaba bir sembolü olan denizin içinden , doğrudan sudaki kişinin cinsel organlarına saldıran bir yaratık .
Korkunç bir bilinçaltı oyunu .
Filmde de Tarantino’nun çok güldüğünü düşündüğümüz bir sahne var : İstismarcı porno filmler yönetmeninin balıklara yem olan cinsel organı .
Sahneyi yorumlamak için kitap karıştırmanıza gerek yok , ekibimiz eğleniyor .
Ama eğlendirmeyi de başarıyor .
Yüksek Tansiyon’u izlediğimizden beri Aja’nın yetenekli bir yönetmen olduğunu düşünüyoruz .
Bu gerçeği ısmarlama remake projelerinde bile ( yeteri kadar olmasa da ) hissettirmeyi başarıyor .
Pirana 3D , yönetmenin artık remake yapmaktan sıkıldığını ve bu işi başka türlü yapmanın yollarını aradığını hissettiriyor .
Üstelik bize bulmuş gibi geldi .
Tarantino’nun geçmişi bilen , saygı duyan eğlenceli gore tekniklerinden yararlanıyor ama dramatik yapının önemini bir an bile unutmuyor ve kumsalın kana boyanması gibi son derece kozmetik eğlenceler arasında bile hikayesini elden bırakmıyor .
Ayrıca filmin renkleri üzerinde de durmak gerekiyor .
70’lerde çekilen ve binlerce defa çamur kopyalarıyla izlenen bir film Criterion Collection tarafından temizlenip önümüze getirilmiş gibi .
Aja , tıpkı Tarantino ve takipçileri gibi eğlenceli tür filmi yapma formülünü geçmişin istismar filmlerinde buluyor ve ortaya Russ Meyer , Lucio Fulci gibi sinemacılara saygılarını sunan , ciddi bir film beklenmemesi halinde tadına varılabilecek bir eğlence çıkıyor .
Kumsalda okunmak üzere tavsiye edilen yaz kitapları vardır ya , Pirana 3D de onlar gibi hafif bir yaz eğlencesi .
Size denizi bile unutturabilir .
