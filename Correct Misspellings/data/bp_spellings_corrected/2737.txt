Son zamanlarda karşınıza gelen vasat korku filmlerinden birisinin yılın en kötüsü olduğunu düşünüyorsanız , Katilimi Tanıyorum’u henüz görmeden kesin bir karar vermeyin deriz .
Bir serinin sekizinci filmi gibi algılanan bir isme ve psikolojik gerilim türünde bir afişe sahip olan bu filmin yılın en kötüsü olmak için çok ciddi kozları var , başka herhangi bir filmin onun karşısında çok fazla direneceğini sanmıyoruz .
Esasında bu ' kötü korku filmi ' mevzusunu bir parça açmakta yarar var .
Şüphesiz tür sinemasının eleştirisi , sinemanın geri kalanına göre farklı işlediği için bazı durumlarda kötü bir korku filmi türünün en ilginç , en çarpıcı yapıtlarından birine dönüşebiliyor .
Dolayısıyla bir korku filminin kötü olduğunu söylerken , kötü olmasına rağmen ilginç olup olmadığını , hatta korkutmayı başarıp başarmadığını da belirtmekte yarar var .
En baştan söyleyelim , karşımızdaki filmin ilginç bazı sinemacıların senaryo tekniklerini kopyalamak dışında herhangi bir ' ilginçliği ' yok .
Bu durum da zaten filmi büsbütün itici kılıyor .
Aslında filmin oyalayabilecek bir öyküsü var .
En başta sakin bir kasabamız var ; sakinliği tehdit eden gizemli bir seri katilimiz var ; panolara asılan kayıp genç kız ilanlarımız var .
Bütün bu malzemenin üzerine , tanıştırıldığımız bir kız da seri katil tarafından kaçırılıyor ve bazı uzuvları eksik olarak yol kenarında bulunuyor .
Kızın ailesi her şeye rağmen kızlarına kavuşmuş olmanın mutluluğu içindeyken , bulunan kızın başka birisi olduğunu iddia etmesiyle sarsılıyorlar .
Piyano dersleri alan , ufak ufak yazarlık denemeleri yapan namuslu genç kız gitmiş , geceleri kırmızı spotlar altında erkeklere dans ederek hayatını kazandığını iddia eden farklı bir kız gelmiştir .
Başlarda izleyiciyi oyalayan bu Lynch’ten ödünç alınma değişim hikayesi sonradan gizlenmiş bir ikiz kardeş hikayesiyle rasyonelleştiriliyor .
Derken hoppa kardeş ikiz kardeşinin hala seri katilin elinde olduğunu anlıyor ve kardeşlik dürtülerini kullanarak onun izini buluyor .
Filmin gizlerini açık eder gibi olduk ama inanın filmi izlerseniz bu durumu pek de sorun etmeyeceksiniz .
Aralarda uyandığınızda kimseye ' ne oldu ' diye sormak zorunda kalmayacaksınız en azından .
Katilimi Tanıyorum’un iticiciliği ayrı ayrı işleyen bazı şeylerin kötü bir senaristin mutfağında özensizce , sayısız mantık hatası ortada bırakarak pişirilmiş olmasından kaynaklanıyor .
Bazı Fransız sinemacıların bile kayıtsız kalamadığı tipik Lynch oyunları yüzeysel bir şekilde alınmış ( gerçek / rüya geçişleri güldürüyor ) son dönemde hortlayan bazı istismar sineması klişeleriyle doldurulmuş , el ezme , parmak kesme gibi sahnelerle sertleştirilmiş ve ortaya son dönem korku sinemasının en kepaze işlerinden birisi çıkmış .
Aslında bu film kötü , çok kötü derken bazı kült film takipçisi geceyarısı izleyicilerinin ağzını sulandırdığımıza eminiz .
Fakat bu film kötülülüğün sınırlarını zorlayarak keyifli veya tuhaf bir deneyim yaratmıyor .
En azından ürkütücü olmayı başaran veya belli bir atmosfer yaratabilen orta halli korku filmlerinden bile değil .
Sadece kötü .
Korku sinemasının daima iş yaptığına yürekten inanan bazı yapımcıların çeşitli formülleri birleştirirken nasıl yanılgıya düşebileceklerini ortaya koyması açısından ilginç bir örnek olabilir .
Hatta itiraf edelim bu kadar kötüsü ' bizde ' bile yapılmıyor .
Filmin tek korkutan yönü , zaman zaman medyada robot el , sayborg insan gibi garip haberlerle yer bulan takma el ve takma bacak gibi teknolojik araçların , ' pili bitti ' gibi yersiz esprilere ve el koparma gibi kanlı sahnelere konu etmenin zaten henüz yadırganan bu araçlara daha da yabancılaşılmasına neden olacağının es geçilmiş olması .
