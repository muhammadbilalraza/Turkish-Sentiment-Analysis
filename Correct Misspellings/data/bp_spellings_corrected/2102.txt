Atatürk çocukken bir ağaçtan düşüp ölseydi ve dolayısıyla Kurtuluş Savaşı hiç yaşanmayıp Türkiye Cumhuriyeti hiç kurulmasaydi , bugün ne durumda olurduk ?
Şüphesiz ilgi çekici , merak uyandırıcı bir çıkış noktası .
Anadolu toprakları parçalansaydı ve geriye kalan enkaz , Batı mandası altında bugüne kadar gelseydi .
Gani Müjde'nin Kahpe Bizans'tan bu yana ilk filmi olan Osmanlı Cumhuriyeti , Avrupa Birliği'ne kabul edilmeye çalışan ülkedeki mandacılarla direnişçiler çatışmasını ve aynı esnada mutsuz padişah 7. Osman'ın genç bir kıza gönlünü kaptırması sonucunda cereyan eden olayları anlatıyor .
Ve tabii Osmanlı yıkılmasaydı 2008 yılında nasıl bir ülkede yaşıyor olurduk sorusuna esprili yanıtlar arıyor .
Fakat ne yazık ki bir türlü güldürmeyi başaramıyor .
Gani Müjde'nin son derece demode bir mizah anlayışıyla yazdığı senaryo , sanki üzerine hiç kafa yorulmamış ve hep ilk akla gelen fikirlerden oluşturulmuş gibi .
Gayet bayat ve her fırsatta belden aşağıya kayan espriler , olabilecek en klişe yolları izleyen ve bir kez olsun seyircisini ters köşeye yatırmayı beceremeyen , hatta bunu denemeyen bir öykü .
Ata Demirer gibi bir oyuncunun sağladığı komedi malzemesini değerlendirebilmenin de çok uzağında Gani Müjde .
Oyuncusuna hiçbir malzeme sunmuyor .
Daha çok dramatik bir aşk hikayesi ve padişahın yalnızlığına odaklanıyor .
Ama yine aynı basmakalıp , ezbere bildiğimiz , en kolaycı klişeler üzerinden ilerliyor drama .
Ata Demirer kendisinden bekleneni başarıyla yerine getiriyor ama mesela Vildan Atasever hiç inandıramıyor bizi karakterine .
Osmanlı Cumhuriyeti , ancak bir televizyon dizisine gösterilen düzeyde özenle gerçekleştirilmiş .
Seyircinin milliyetçi / ulusalcı duygularını kaşıyarak prim yapmaya çalışılmış ama o noktada bile cesaretsiz bir film karşımızdaki .
Yeni bir başkaldırı , bir kurtuluş mücadelesi kurgulamaya cüret edemiyor .
Yeni bir Atatürk yaratıyormuş gibi algılanmayı , seyircinin tepkisi açısından riskli bulmuşlar belli ki .
Bu yüzden de anlatılan öykü hiçbir yere varmıyor .
Sonu olmayan , " Biz niye izledik ki bu filmi ? " diye düşündürten bir yapım yani Osmanlı Cumhuriyeti .
İsimler belli bir miktar seyirciyi çekecektir .
Bu rakam belki milyonu bile bulabilir .
Ama daha fazlası için potansiyeli yok Osmanlı Cumhuriyeti'nin .
Komik desen komik değil ; duygusal desen o hiç değil ; basbayağı aksak , tembel ve boş bir film karşımızdaki .
