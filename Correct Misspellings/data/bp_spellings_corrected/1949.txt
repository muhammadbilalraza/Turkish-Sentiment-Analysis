Toho Stüdyoları'nın ' Hiroşima sonrası fantezi / uyarısı ' olarak okunabilecek 1954 yapımı orijinal Gojira , ' doğayla uğraşırsan sana karşılığını verecektir ' gerçeğinin abartılı ve efsanevi bir örneğiydi .
Kurulan minyatür şehirlerin arasında gezen canavar kostümlü bir adam fikri ne kadar absürdse , Gojira'yı izlemek de o kadar keyifliydi .
' Canavarların Kralı ' başka hikayelerle , başka ezeli rakiplerle Japonya sinemasının kült karakteri olma mertebesini sağlamlaştırmakla kalmadı , 1998'de Roland Emmerich'in ellerinde ' fiyaskoların kralı ' olmayı da başardı .
Örümcek Adam'ın beş sene sonra ' yeniden ele alındığı ' günümüz ana akım sinema sisteminde Godzilla'nın ' hakkının verilmesi ' için baya gecikildiğini söyleyebiliriz aslında .
Projenin emanet edildiği İngiliz yönetmen Gareth Edwards'ın doğru bir tercih olduğunu görmek içinse bir milyon dolardan daha az bir bütçeyle çektiği ' bağımsız canavar filmi dersi ' Monsters'a bakmak yeterli olacaktır .
İçlerini bir türlü dolduramayacağı karakter sayısı konusunda çok iddialı olan yeni Godzilla'nın merkezinde sayısız insan var .
Bunlardan ikisi Japonya'da nükleer bir santralde çalışan Joe Brody ( Bryan Cranston ) ve eşi Sandra ( Juliette Binoche ) .
Süprizbozan olamayacak şekilde erken gerçekleşen vahim bir kazada eşini kaybeden Joe , bunun nedeninin ' açıklaması zor sismik değişimler ' olduğunu düşünüyor .
Paralel hikayede o değişimlerin kaynağı konusunda sağlam bilgileri olan Japon bilimadamı Serizawa ( Ken Watanabe ) ' yıl izliyoruz .
Filmin 123 dakikalık süresi içerisinde felaket boyutlarına varacak olayları hayranlıkla izlemek ve beylik laflar etmek dışında hiç bir işe yaramayacak olan Serizawa , radyasyondan beslenen bir yaşam formunu kontrolde tutmaya çalışan gürühun da en üst düzey üyesi aynı zamanda .
Bir yandan da santralde gerçekleşen kaza esnasında küçük bir çocuk , şimdi yiğit bir teğmen olan Brody çiftinin oğlu Ford ( Aaron Taylor - Johnson ) ve onun hemşire eşi Elle ( Elizabeth Olsen ) arz - ı endam ediyor .
Hikayenin askeri ve medikal kısımları için biçilmiş kaftan eğitimlerden geçmişler değil mi ?
Kontrolden çıkan yaşam formları büyüyor , başka kazalar oluyor , olanlar Godzilla'yı uyandırıyor !
Sonrası büyük çapta bir yıkım .
Erkenden söylememde bir sakınca yok ; ' Godzilla'yı sevdim ' .
Bu sevginin kaynağı olarak muazzam yaratık tasarımını , akıl almaz bir görüntü yönetimini ve yakın tarihten Pasifik Savaşı'na büyük tokat niteliğinde olması gibi özelliklerini gösterebilirim .
Bir alt türe indirgeyip ' yaratık filmi ' tanımını yapıştırdığımızda gayet yeterli olan bu özellikler , pazarlama aşamasında dört başı mamur bir epik olarak aksettirilen Godzilla özelinde yeterli mi , onu tartışmak lazım .
Bir aile trajedisine yelken açmaya çalışan ve filmin ilk bir saatlik dilimini temposu ağır bir girizgaha dönüştüren insanoğlu kanadı şaşılacak derecede klişelerle örülmüş .
Kontrol merkezinde durmak , komplo teorileri üretmek , kahraman olmak ve kocasını beklemek üzerine kurgulanmış karakterlerin durumu tam anlamıyla içler acısı .
Konu ne olursa olsun , daha önce gördüklerimizden farklı hiç bir çözüm önerisi geliştiremeyecek kadar sığ yazılmış roller , içine giren oyuncular ne denli ilgi çekici olsa da ' hadi Godzilla ! ' düşüncesine hapsediyor izleyiciyi .
Bu haliyle Godzilla , - en iyi ihtimalle - yarım bir başarı olarak adlandırılabilir .
Neyse ki iş kaosa evrildiğinde göz banyosu yapmamızı sağlayacak ayrıntılar çoğalıyor .
Gareth Edwards'ın kamerasını subjektif bakış açılarına yerleştirmesi , felaketi yaşayan insanların çevresinden yıkıma başlaması yerinde bir tercih .
Özellikle askerlerin uçaktan atlama sahnesinde varılan sonuç ayakta alkışlanacak cinsten .
Yaratıkları daha az göstermek için yapılmış bir hile olarak da görülebilecek - ki ne kadar az görürsek o kadar iyi - genel anlayışı , filmin final sahnelerinde daha çok geniş plan kullanarak , seyircisine ödül verircesine değiştirmesi de takdiri hakediyor .
Godzilla'yı sadece radyasyon kurbanı olarak tanımlamayıp , mitolojik bir efsane olarak sunan hatta kendisine ' alfa avcı ' sıfatını layık görerek olumlu yanlarını arttıran filmin gözden kaçmayacak bir falsosu daha var ne yazık ki .
O da gerilimin had safhaya tırmandığı anları askeri geyiklerle , defalarca kesintiye uğratması .
Suyun üzerinde görünen dikenleriyle bir köprüye saldırmasını beklediğimiz , Jaws'a olan sevgimizi bizlere hatırlattığı anlarda da Hawai saldırısında da San Francisco bölümlerinde de araya sürekli karargah görüntüleri girmemeliydi .
Belki o zaman , senelerdir köprü üzerinde kurtarılmayı bekleyen okul otobüsü fikrine ve hala gökdelenlerde beklemeye devam eden işkoliklere daha ılımlı yaklaşabilirdik .   firatatac . com
