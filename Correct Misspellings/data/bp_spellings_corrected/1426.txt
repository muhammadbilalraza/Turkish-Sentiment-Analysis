Ural Dağları’na çıkan dokuz arkadaş 2 Şubat 1959’da can verdi .
Birinin dili kayıptı , ikisinin kafatası çatlamıştı , kiminin kaburgaları kırılmıştı .
Kimi cesetler tamamen çıplaktı .
Dağcılara ait iki pantolonda yüksek dozda radyasyon vardı .
Cesetlerde mücadele ettiklerine dair bulguya rastlanmadı .
İlkin “doğa” suçlandı .
Hipotermi denildi .
Ardından uzaylılar , kimyasal silahlar , gizli laboratuvarlar gibi envai çeşit teori ortaya atıldı .
Gerçekler hiçbir zaman aydınlanmadı .
Gelelim filmimize …
Beş adet yeniyetme , Dyatlov Geçidi Vakası olarak adlandırılan bu olayın gizemini çözmek üzere , kendilerini Ural Dağları’na atıyor .
Senaryo yazarımız Vikram Weet , asıl mağdurların yaşadığını varsaydığı her şeyi birebir kendi kahramanlarına yaşatıyor . Weet , MTV Real World ekibinden !
Bu , inanın , diyalogların ve karakterlerin her yerinden okunuyor .
Elde Dyatlov Vakası gibi bir cevher varken , gerilimsever olarak ne yaptığını bilen , duyarlı , tekinsiz ve ürpertici bir tür filmi görmüş olmayı bekliyorsunuz .
Hatta böylesine güçlü , doğaüstü ya da politik ( siz söyleyin ) bir sır , salondan çıkınca , olayın tüm soğukluğunu ve bilmecesini , yanınızda götürebileceğiniz bir esere dönüşmeyi hak ediyor ; kimi sahnelerde ( örneğin mağdurların çıplak bulunmasına getirilen bayağı açıklama ) işi , insani olarak saçmalamaya vardıran , pespaye manevralarla bezenmiş bir film olmayı değil .
Tamam , senaristimiz , “bir grup genç bilmem nereye gider” filmlerinden ezberlediğimiz o ıvır zıvırla doldurulmuş giriş ve gelişme bölümleri nedeniyle boyundan büyük işlere kalkıştığını gösteriyor .
Peki , Finlandiyalı yönetmenimiz Renny Harlin , onun ayıbını örtüyor mu ?
Şeytan Geçidi’ni , Blair Cadısı’nın miras bıraktığı buluntu görüntü yordamıyla takip ediyoruz .
Ama bizde uyandırılmak istenen belgesel hissiyatı pek sahte !
İzlediğimiz yaşanmış bir olayı didiklese de , bu bir “film” !
Ve biz her karede bundan eminiz !
Heyecansızız ve kafamızdan şu geçiyor : “Bunu daha önce görmüştüm . ” Dağcı , İyi Geceler Öpücüğü ve Şeytan : Başlangıç gibi imzalarından tanıdığımız Harlin , dağların , gerilimin , kemin yabancısı olmayan biri oysa ki .
Hele hele çocukluğu Hitchcock izleyerek geçmiş bir yönetmenden daha fazlasını beklemeyeceğiz de ne yapacağız ?
Filmden sonra ister istemez bir merak aldı beni , bu filmin ardında kimler olsaydı değerini bulurdu , diye .
Önce aklıma , buluntu film deryasında Son Ayin’le kendine özgü bir sahicilik yakalamış senaryo ortakları Huck Botko ile Andrew Gurland geldi .
İkisi senaryoyu yazsaydı , Şeytan Çarpması'nda türün hakkını veren yönetmen Scott Derrickson da yönetmen koltuğuna kurulsaydı neler olurdu ( ya da Tomas Alfredson ) ?
Esin kaynağını biri Rusya tarihinin ; diğeri , adı , yüzeysel dokunuşlarla geçse de Amerikan tarihinin ( sürprizi ele vermemek adına olayın adını es geçiyorum ) en esrarengiz ve dramatik iki vakasından alan bir gerilimin bize hissedecek bir şey sunmaması üzücü .
Yüreciklerimizde bir kıpırdanmaya da razıydım .
