Marc Evans'ı tanır mısınız bilmem .
Kendisi iki yıl önce bizde de vizyona giren Ölüm Bizi Gözetliyor adlı filmin yönetmenidir .
Parlak fikirlerle , fena olmayan bir senaryoyla ve ünsüz oyuncularla çekilmiş ' Biri Bizi Gözetlerken Kazıklıyor ' temalı yarışmalara giydirmelerde bulunan zayıf ama ilgi çekici , seyri hoş bir filmdir Ölüm Bizi Gözetliyor .
Travma ise nispeten daha sakin ve yine nispeten daha sessiz bir öykü sunuyor izleyiciye .
Ancak , tıpkı Ölüm Bizi Gözetliyor'daki gibi aldanmış , aldatılmış karakterlerin yansımasını bu kez de Travma'da görmek mümkün .
Gerilim sinemasına mensup bir çok filmden beklenen yegane vaat , iyi bir senaryodur elbette .
Gerilimi yüksek , finali şık , yahut koltukta oturmanıza mahal vermeyecek tekinsiz bir atmosferdir bu vaadin benzerleri .
Ancak tüm bunların , yani kağıtta yazanların , birer cümle halindeyken görüntüye dönüşmesini sağlayan ve kağıtta 5 şiddetinde etki yaratan anları 10 şiddetine yükselten de yönetmendir kuşkusuz .
Travma'da görülen ise , son derece çalakalem bırakılmış senaryoyu , fazlasıyla maharetli bir ismin doğrultma çabası olarak yer ediyor zihnimizde .
Her ne kadar filmin hikayesi ilginç , ana karakterinin yaşadığı içsel durum son derece vahim olsa da , bunun dramatik yapıya fenafillah düzeyinde yansıyabilmesi , hatta bir dramatik yapıdan söz edemiyor oluşumuz filmin eksisi kuşkusuz .
Bununla beraber , her şey senaryo değil .
Zira Evans , an yaratmadaki becerisini kullanabildiği kadar fazla kullanıp , gürültülü patırtılı ses efektlerine yaslanan sabun köpüğü gerilimlerden filmini keskin bir sınırla ayırmasını da bilmiş .
Ancak burada da şu karşımıza çıkıyor , her şey görsellik de değil .
Böylesine ağır tempolu , yavaş yavaş bir kabusa dönüşmek suretiyle izleyicinin üzerine karabasan gibi inme niyetindeki filmlerin en önemli destekçileri , kuşkusuz oyunculardır da .
Peki başrol oyuncusu Colin Firth bunu becerebiliyor mu ?
Pek değil .
Bununla beraber , bu dezavantajı filmin avantaja çevirdiği anlar da yok değil .
Bir defa , filmde anlatılan " kız arkadaşını kaybettiği gerekçesiyle tiğ - i teber şah - ı merdan ( derbeder ) kalan adam " karakteri , filmin finalinde bizlere sunacağı sürprize binaen Firth gibi halim selim bir tipe ihtiyaç duyuyor .
Ancak Firth , bu karakter dahilinde gerekli çalkantıyı , bulantıyı , ruhi bunalımı yansıtacak bir aktör değil .
Haliyle , ona böyle bir görev yüklemek hem ağır , hem yanlış bir karar olmuş .
Bu arada , filmin hikayesine değinmek isterim .
Filmde , kendi söylediği yalanlara , herkesi inandıran ve kendisi de hastalık derecesinde inanan bir " aşık " tan dem vurulmakta .
Bunun nedeni aşk anlayacağınız .
Aşık olduğu kişiyi kaybetmektense ölmesini tercih edecek kadar korku verici bir şey üstelik bu durum .
Pek inandırıcı gelmeyebilecek bir hikaye olan bu durum , son derece yaygın bir psikolojik sorun aslında .
Üçüncü sayfa haberleri buna benzer vakalarla doludur , sevgilisini yaşıyor zannedip başka kadınlara saldıran insanlar mı ararsınız , sevgilisi olduğu iddiasıyla hiç tanımadığı insanlara mesajlar gönderenler , onları takip edenler mi .
Bu nedenle , hele ki böyle şeylerin çok yaşandığı bir ülkede yaşıyorken , filmin ana hikayesine mantık kumkumalığı yapmanızı pek önermem .
Gerim gerim değilse de sessiz sakin bir film izlemek isteyenlere Travma'yı adres gösterelim bu hafta .
İlaç niyetine .
