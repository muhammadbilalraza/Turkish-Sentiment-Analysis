Tüm sanat yapıtlarında insana dair temel hikayelerin sayısı , bir kaç düzine olarak saptanmıştır .
Temalara baktığımızda ise öne çıkanın ölüm olduğunu görüyoruz .
Tek gerçek , kaçınılamaz olan , gezegendeki hiç bir gücün alt edemediği bir son ( ya da yeni bir başlangıç ) , korkulan ya da şiddetle arzu edilen ölüm !
İnsana dair her şey ise , bilebildiğimiz tüm dünyevi ve uhrevi sistemlerin kavşağında yer alan ölümün etrafında oluşuyor : Aşk , fedakarlık , sadakat , ayrılık , özlem , nefret , kıskançlık .
Ölüm bazen içten içe sevilendir ; yorulan ve yıpranan ruhlar için bir tür huzur yatağı ; bedeninizi saran bir sevgili gibidir .
Bir uyku halidir .
" Sessiz Çığlık " ın orijinal adına ( Louder Than Bombs ) kaynaklık eden , The Smith grubu albümünden " uyumam için şarkı söyle ; yoruldum ve uyumak istiyorum . " ile başlayan sözler , filmdeki tüm karakterlerin hayatlarını ve birbirleriyle ilişkilerini etkileyen bir ölüme dair ipuçları niteliğinde .
Bu , savaş ve çatışma bölgelerinde çektiği fotoğraflarla prestij kazanmış Isabelle Joubert Reed'in ( Isabelle Huppert ) bir trafik kazası sonucu ölümüdür !
Joachim Trier , uyuşturucu bağımlısı genç adamın ' kaybolmuşluğunu ' öyküleyen , ses getiren filmi " Oslo , 31. august " la ( 2011 ) tanındı .
New York ve civarında çektiği " Sessiz Çığlık " ı , yaşıtı ve daimi senaryo ortağı , " Körlük " üne ( Blind ) hayran kaldığımız Eskil Vogt ile yazmış .
Tam da onlardan beklenildiği üzere , kalıpları tuzla buz eden bir zaman işleyişiyle , bugünkü gerçeği , rüyaları ve geçmişi / anıları sorunsuz bir dramatik kurguyla birleştirmişler .
Hikaye , ölümünün üzerinden geçen üç yılın sonunda anısına bir sergi hazırlığı yapılan Isabelle'in , ailesindeki ve dolaylı biçimde hayatında olan kişilerin kırılganlıkları / hassasiyetleri / duygusallıkları üzerinden gelişiyor da diyebiliriz .
Küçük oğul Conrad'ın ( Devin Druid ) , babası Gene'e ( Gabriel Byrne ) yönelttiği ergenlik tepkilerinin arkasına sakladığı yoğun ve özel dünyası .
Gene'in , öğretmen meslektaşı Hannah'la ( Amy Ryan ) yaşadığı gizli mutluluk anları .
Hannah'ın daimi bağlanma isteği .
Büyük oğlan , çiçeği burnunda baba Jonah'ın ( Jesse Eisenberg ) ' sorumluluk sahibi eş ' kavramına attığı çizik .
Tüm bu durumlar ve ruh halleri , Isabelle'in tuhaf biçimde , belli ki gönüllü gittiği ölüm randevusunun gölgesi altında yollarını arıyorlar .
Filme sinen ustalık , karakterlerin , Isabelle'in fotoğraflarından yayılan onca şiddetin , sefaletin , acımasızlığın ve umutsuzluğun çok uzağında yaşamalarına rağmen , aslında etkisi altında olduklarını seyirciye iletmesi .
Çünkü , " Binlerce Kez İyi Geceler " de ( Tusen ganger god natt ) Juliette Binoche'un oynadığı savaş fotoğrafçısı karakterde olduğu gibi , tüm o insan trajedileri , Isabelle'in de hücrelerine zerk olmuştur .
Tehlikelerine rağmen sürekli o trajedinin içinde olmak , belgelemek , dünyaya haykırmak istemektedir !
O oğullarını çok sevmesine rağmen ' boşluktadır ' .
" Sessiz Çığlık " , çerçevemiz içine girenleri gördüklerimizle yetindiğimiz bir dünyada , bilinçle ya da bilinçsizce istemesek de , görmediklerimiz / görmek istemediklerimizin etkisi altında olduğumuzu , sessizce anlatan bir film gibi geldi bana .
İlk bakışta , duygusal parçalanışını yapıştırmaya çalışan bir ailenin hikayesi gibi görünse de , seyredeni içine çeken güçlü bir derinliği var .
Afişinde yer alan ve yaşamı müjdeleyen enerjiyi yansıtan fotoğraftaki çerçevenin dışında görecekleriniz , önemli . * Latife Tekin'in 1983'te yayımlanmış romanının adı .
