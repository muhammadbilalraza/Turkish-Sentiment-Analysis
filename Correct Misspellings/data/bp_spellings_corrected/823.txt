Son yıllarda tiyatro ve edebiyat dünyasında beni etkileyen iki önemli çalışmanın da odaklandıkları konu ortaktı : insanoğlunun ölümsüzlük arayışı .
Berkun Oya’nın yazıp yönettiği Devlet Tiyatroları’nda gösterilen Yangın Duası ve Amerikalı yazar Tom Robbins’in 1984 tarihli romanı Parfümün Dansı , farklı açılardan da olsa aynı konuyu ele alıyorlardı .
Parfümün Dansı’nı ilginç kılan , ölümsüzlüğü , matematiksel formüllerle biyoloji laboratuvarlarında arayan bilim dünyasında değil , bizzat hayatın kendisinde , aşkta , sevgide , kahkahada , neşede ve mizahta arıyor olması idi .
Yangın Duası’nda ise çok aranan o ölümsüzlük bulunmuştu .
Fakat bu kadar çok istenen / arzulanan ölümsüzlüğün , dünyayı nasıl bir hapishaneye dönüştürdüğünü ve insanların ne yaparsa yapsınlar bir türlü ölememe duygusu ile bin yıllar boyunca süren bir zamansızlığın içinde nasıl kıvranacaklarını izlemek , gerçekten tüyler ürperticiydi .
Pi ve Requiem for a Dream’in başarısından sonra , aşk ve ölümsüzlük üzerine bir film çektiğini duyduğum günden beri , Darren Aronofsky’nin bu bitmeyen senfoniyi ne şekilde ele alacağını merakla beklememek elde değildi .
Bu konuda , tiyatro ve edebiyattan sonra sinemada da Darren Aronofsky kamerasından bir başyapıtla karşılaşabileceğimiz düşüncesi gerçekten heyecan verici idi .
Durumu bu kadar özel yapansa yönetmenin böyle bir başyapıtı çıkarma potansiyeline sahip olmasıydı aslında .
Türkiye’de vizyona girmesi oldukça geciken Kaynak’ın , yönetmenin takipçilerini meraklandırdığı bir gerçek .
O merak edenlerden biri olan bu satırların yazarınınsa filmi izledikten sonra , filmi izlemeden önceki o ’merak’ haline geri dönmek istediğini söyleyebilirim .
Bu filmi merak etmek , izlemekten daha keyifli idi benim için .
Aşkını yaşatabilmek uğruna , ölüme karşı savaş veren aynı erkeğin , 16. yüzyılda , günümüzde ve 26. yüzyıldaki farklı zaman hallerinin paralel bir anlatımı olarak ilerliyor film .
Başarılı bir bilim adamı olan Tommy , karısının kansere yakalanması sonucu hastalığın çaresini bularak sevdiği kadını ölüme teslim etmemek için deney laboratuvarlarında amansız bir savaş verir .
Ölümü , kocası kadar sorun etmeyen İzzi içinse yaşam , sadece bulunduğumuz dünya ile sınırlı değildir ; kendince ölümden sonra yaşamanın yollarına inanmıştır .
Hayatının bu son dönemlerinde yazdığı The Fountain isimli kitapta , 16. yüzyıl İspanya’sında , yine aşk ve ölümsüzlük üzerine bir konu anlatmaktadır .
Kraliçe’yi ve İspanya’yı kurtarmak için ölümsüzlüğün kaynağı Hayat Ağacı’nı bulmaya yollara dökülen Thomas , Hugh Jackman’ın canladırdığı ikinci karakter olarak bu kitapta karşımıza çıkar .
Son olaraksa 26. yüzyılda , yine hayatın ve ölümsüzlüğün sırrı üzerine düşünen astronot Tom ile tanışırız .
Hikayeleri birbirlerinden bağımsız olarak değil de , birbiri içinde anlatmayı tercih eden Aronofsky , konuyu oturtabilmek ve sürükleyiciliği sağlayabilmek için doğru bir tercih yapmış gibi görünüyor .
Bu sayede , üç farklı hikayenin de birbirleri ile olan ortak noktalarını ve geçişleri yakalamak çok zor değil .
Özellikle Thomas ve Tommy’nin , diğer bir deyişle 16. yüzyıl ile günümüz arasındaki geçişlerin ve genel olarak filmin görsel büyüleyiciliğinin çok başarılı olduğunu söyleyebiliriz .
Ama diğer bir yandan , böylesi etkileyici bir görsel malzemenin altını doldurabilecek denli sağlam bir içerikten yoksun kalıyor film .
Hayat Ağacı’nın Mayalara kadar dayanan eski ve sırlarla dolu gizemi ; Tommy’nin , karısını hayatta tutabilmek için girdiği mücadele , astronot Tom’un hayatın sırrını aradığı ruhsal gezintisi .
Bütün bunların hepsi havada kalıyor ve yeterince derine inemiyor .
Darren Aronofsky sanki anlatmak istediğini kendi içinde o kadar özümsemiş ve anlamış ki , aklındakileri perdeye aktarırken konu , izleyiciler için de onun için olduğu kadar net ve açıkmış gibi ketum davranmış .
İzleyicinin de filmi kendisi kadar bildiğini düşünürcesine , simgeler ve basit tarihi açıklamaların herşeyi ortaya koyabilmede yeter olduğuna inanmış gibi .
Filmin çalışmalarının 2002 yılında başladığını düşünürsek gerçekten uzun bir zamandır yönetmenin bu filmle ilgili çalıştığını varsayabiliriz .
Ama sanki bu kadar uzun zamandır film üzerinde çalışmak ve düşünmek , yönetmenin aklını çok fazla karıştırmış .
Mayaların hayatın anlamını sunan o ’müthiş’ sırrını , sadece bir iki cümlelik bir açıklama ile öğrenince kendisini tehlikeli yollara atan Tomas’ın adanmışlığı , hiç de inandırıcı gelmiyor örneğin .
Yıllardır tam tersine inanırken söylenen tek bir sözle bambaşka bir şeye inanmaya başlamak gibi inandırıcılıktan yoksun .
Filmin su götürmez en önemli artısının Hugh Jackman olduğunu belirtmeden geçmeyelim .
Nam - ı diyar Wolverine , gerçekten çok başarılı bir oyunculuk sergiliyor .
Bazı sahnelerde , herşey bir yana sadece kendisini izlettirdiğini söylemek gerek .
Aronofsky’nin ilk olarak bu film için oynatmayı istediği Brad Pitt ve Cate Blanchett’in , Babil’de çok etkileyici bulduğum ama kısalığının kesinlikle beni kesmediği birlikteliklerinin bu filme de çok yakışacağını düşünsem de , Hugh Jackman / Rachel Weisz ikilisinin de başarılı olduklarını söylemek gerek .
En az Pi kadar karmaşık olabilen ama hikaye altyapısı kesinlikle Pi kadar derinlikli olmayan Kaynak , herşeye rağmen Darren Aronofsky imzası nedeni ile ilgiyi hak ediyor .
Ama yine de siz siz olun , Hayat Ağacı’nı ve dolayısı ile hayatın anlamını bu filmde aramaya çalışmayın .
