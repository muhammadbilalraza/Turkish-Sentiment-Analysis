19. yüzyıl İngiliz edebiyatının zirvelerinden Thomas Hardy , seçtiği temalar ve onlara getirdiği kendine özgü yaklaşımla ‘çağlar ötesi’ tanımını hak eden bir isim kuşkusuz . ‘Natüralist’ akımın büyük ustasının 1874 tarihli romanı “Çılgın Kalabalıktan Uzak” ( Far forma the Madding Crowd ) ise yazarın imza çalışmalarından biri .
Başkarakteri Bathsheba Everdene’in ‘tek başına ayakta’ serüveni de bugünün feminist hareketinin öncülerinden biri olmaya aday .
Bu dört başı mamur metnin beyazperdeyle ilişkisi 1915’te sessiz sinema döneminde başlamış , ama en bilinen uyarlamanın 1967 yapımı John Schlesinger filmi olduğunu söylemek gerek .
Türkiye’de “Bir Aşk Yetmez” adıyla gösterime giren çalışma , özellikle Julie Christie’nin müthiş performansıyla hafızalardaki yerini koruyor .
1998’de başarılı bir televizyon uyarlamasına da kaynaklık eden roman , şimdiyse ‘Dogma’ kökenli Danimarkalı sinemacı Thomas Vinterberg’in elinde yeniden ete kemiğe bürünüyor .
Kendisine miras kalan çiftliğin patroniçesi olduktan sonra hayatı hızla değişen Bathsheba Everdene’in ( Carey Mulligan ) , bir yandan çiftlik hayatında yaşadığı zorluklara , öte yandan da erkeklerle kurduğu / kuramadığı ilişkilere odaklanıyor hikâye .
Anne - babasız büyümenin getirdiği bir tür ‘özgür ruh’ performansına sahip onun serüveni . ‘Teslimiyet’i bir an bile kabul etmeyen doğası , üç erkek ( Matthias Schoenaerts , Michael Sheen , Tom Sturridge ) arasında gidip gelen bir ilişkiler yumağına sokuyor onu .
Özellikle Gabriel Oak’la olan bağı , hikâyenin başından sonuna kadar uzanan gelgitli bir rotayı işaret ediyor .
Güçlü bir kadın olmasına karşın zaafları da var Bathsheba’nın , ki bu zaaflarının sonuçlarına da katlanmak zorunda kalıyor hikâyenin ilerleyen safhalarında . “Çılgın Kalabalıktan Uzak” , tabii ki Thomas Hardy’nin mükemmel metninin ışığında bir yerlere varıyor , yazarın özenle seçtiği kelimelerin desteğini arkasına alarak sonuca ulaşıyor .
Hardy’nin “Tess” ve “Jude” kadar ‘paralayıcı’ bir çalışması değil belki bu roman , ama karakterlerin aldıkları / alamadıkları mesafe itibarıyla ‘örnek’ teşkil ediyor .
19. yüzyıldan kalkıp gelen karakterler , 21. yüzyılda da geçerliliğini koruyan bir atmosferin içinde yeşeriyor , özellikle ‘kadın’ meselesinde gidilen / gidilemeyen noktaları sabitliyorlar .
Thomas Vinterberg de bu metnin temsil ettiği değerleri başarıyla aktarıyor beyazperdeye .
Sinemacı , gene bir Dogma yönetmeni olan Lone Scherfig’in yedinci sanatla buluşturduğu “Bir Gün”ün ( öne Day ) yazar - senaristi David Nicholls’ın ‘saygılı’ senaryosuna büyük bir özenle yaklaşıyor burada .
Nicholls , Mike Newell imzalı 2012 yapımı Charles Dickens uyarlaması “Büyük Umutlar”ın ( Great Expectations ) da senaristi bildiğiniz gibi .
Böylece , 19. ve 21. yüzyılın iki İngiliz yazarını da buluşturmuş oluyor “Çılgın Kalabalıktan Uzak” .
Nicholls’ın romanı “Bir Gün”e bakınca , bu buluşmanın çok da ‘aykırı’ olmadığını anlıyoruz .
Filme dönersek .
Erkeklerin kendisini ‘seçmesine’ izin vermeyemn Bathsheba’nın yolculuğu , altı doldurulmamış bir ‘kadın özgürlüğü’ resmi çizmiyor kesinlikle .
Karakterin her adımı , iyi hesaplanıp kurgulanmış bir çizgiye sahip , ki buradan çıkarılan sonuç da dönemsel ve evrensel boyutların mükemmelen buluşmasına vesile oluyor .
Genç kadın , “Ben ne zaman istersem o zaman olur ! ” mesajını net biçimde veriyor ve zaaflarıyla var olan ruhunun derinliklerindeki hem aydınlık hem de karanlık tarafları görmemizi sağlıyor .
Erkeklerse , kimi zaman bir ‘arzu nesnesi’ , kimi zamansa bir ‘oda arkadaşı’ olarak gördükleri Bathsheba karşısında çoğunlukla ‘aciz’ kalıyorlar , ‘güçlü’ gibi göründükleri anlarda bile .
Thomas Vinterberg , “Çılgın Kalabalıktan Uzak”ta adaşı Thomas Hardy’nin rotasına sadık kalmaktan başka çaresi olmadığını bilerek hareket ediyor ve metnin evrenselliğine sırtını dayıyor .
İyi ki de öyle yapıyor , çünkü Bathsheba Everdene’in serüvenine müdahale edilmesi durumunda her şey darmadağın olabilirdi .
Karakterin sessiz çığlığını duyabilmemiz için ekstra hamlelere gerek yok burada , bitmiş bir resmi ‘tanınmaz’ hale getirme riskiyle yüzleşmek kaçınılmaz olur zira .
