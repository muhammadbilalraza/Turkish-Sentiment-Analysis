Marvel Sinematik Evreni’nde 4. faz resmi olarak başlamış oldu .
Scarlett Johansson’ın canlandırdığı ve sekiz filmde bir şekilde görülen Black Widow , sonunda solo filmine kavuştu .
Avengers : Endgame’de kaybettiğimiz karakter için bir veda anlamı taşıyan film , Marvel külliyatı için bir boşluğu doldurarak iyi bir iş yaptı belki ama Black Widow’a yakışır bir veda oldu mu ?
O konu biraz tartışmaya açık , çünkü izleyiciler tam olarak tatmin olmayabilir .
Her ne kadar veda anlamında doyurucu olmayan bir film izlesek de , Black Widow’un geçmişini öğrenmek ve diğer filmlerde yaptığı bazı göndermelerin altını doldurmak Marvel hayranlarına kesinlikle iyi gelecektir .
Florence Pugh , Rachel Weisz , David Harbour ve Ray Winston’ın rol aldığı film , 9 Temmuz’da sinemalardaki yerini aldı ve pandemi kapanması sonrası , izleyicinin geri dönüşü için umut beslenen filmlerden biri konumunda .
Filmin açılış sekansıyla birlikte Black Widow’un geçmişine gidiyoruz ve hangi evrelerden geçip , bu noktaya nasıl geldiğiyle ilgili akıllarda soru işareti bırakmayan bilgiler ediniyoruz .
Anne ve babasından ayrı kalışı , uyuyan hücreyle bağlantılı geçmişi ve kardeşiyle olan ilişkisi ( ki Civil War sonrasında geçen bu hikayede kardeşiyle yakın tarihli ilişkilerini de izliyor olacağız ) karşımıza çıkıyor .
Black Widow’un 11 yıl ve 8 film sonra gelen ilk solo filmi , aslında oldukça geç kalınmış bir proje olarak görülebilir .
Veda ettiğimiz bir karakterin geçmişine dönmek , Marvel’ın bir süredir uyguladığı ve dizilerle pekiştirdiği zaman / kurgusal anlatım tercihlerini de gözler önüne seriyor .
Karakterin geçmişini öğrenmek adına elbette önemli bir hikayeydi ama Marvel Sinematik Evreni’nde normal akışta olmayan , hayranlara farklı bir deneyim yaşatan bir film olarak ne derece kabul görecek bekleyip göreceğiz .
Tüm bunlara rağmen , geç de olsa bir veda filmi izlemek ve karakterle son kez perdede “görüşmek” hayranlar için önemli bir tecrübe olacak .
Babası bir ajanlık geçmişine sahip olan , kendisi Bond filmlerinin repliklerini ezbere bilen Black Widow , bu filmde arananlar listesinde yer alan bir kimlikle karşımıza çıkıyor .
Herkesten ve her şeyden uzak , huzurlu bir hayat sürme isteği her süper kahraman gibi onun için de imkansız hale geliyor .
Kardeşinden gelen bir mesaj , karizma bir düşman ve birçok insanın kurtulmasını sağlayacak iksirle hayatı bir anda eski temposuna kavuşuyor .
Gerisi , bildiğimiz gibi aksiyon ve Marvel filmlerine göre dozu bir miktar fazla olan duygusallık .
Bu filmde , son dönem Hollywood filmlerinde sıkça gördüğümüz aile vurgusuna yine rastlıyoruz .
Bizdeki karşılığı “doğduğun değil , doyduğun yer önemli” olan meşhur söz minvalinden göndermeler de yine karşımıza çıkıyor .
Bu noktada , sıkı bir veda bekleyen izleyiciler bu duygusallıkla hayal kırıklığına uğrayabilirler .
Filmin aksiyon sahneleri de 90’lı yılların filmlerine benzer nitelikte olunca , beklenen ihtişam gerçekleşmiyor .
Birkaç akılda kalan an ve final hariç , tüm bu söylediklerimizin toplamı , diğer Marvel filmlerine göre hem derinlikten uzak , hem de etki eksikliğinden muzdarip bir sonuca ulaşıyor .
Buna rağmen , vedalar duygusal olur düşüncesine sahip bir izleyiciyseniz , Black Widow tam size göre diyebilirim .
Florence Pugh Scarlett Johansson Black Widow
Scarlett Johansson ve Florence Pugh arasındaki kimya ve dinamizm , filmi iyi anlamda " götüren " en önemli unsurların başında geliyor .
Johansson , tahtı , resmi bir filmle Pugh’a devretmiş oluyor .
Artık , yeni Black Widow’umuz Florence Pugh !
Tabii bunun için artık iyice başımızı döndüren Marvel evrenini düzenli izlemek ve işleri iyice karıştıran dizileri de görmek ve ona göre oluşan senaryoları oturtmak gerekebilir .
Böylece , ortaya çıkan birçok süper kahramanın yolculuğunu da kolayca hafızalara kazıyabiliriz .
Bir kadın kahramandan diğerine geçen taht demişken , Marvel’in son zamanlarda kadın süper kahramanlar için benimsediği yolu ve Amerika’dan doğan #metoo hareketini de anmamız gerekir .  Johansson’un karakterinin , tıpkı Captain Marvel ya da Wonder Woman gibi yıllar sonra bu konuda öncül kabul edilip , daha ikonik bir yere konulacağı aşikar .
Yönetmen Cate Shortland da bu bakış açısına sahip ve bunu her röportajında dile getiriyor .
Bu filmle ilgili açıklamalarından birinde şunları söylemişti ;   “Genç kadınların bu yeni Natasha Romanoff ile özdeşleşmelerini istiyorum .
Mükemmel , teatral kadınlar ilgimi çekmiyor .
Duygusal , aynı zamanda kendiyle savaşan Natasha’yı çok sevdim . ”Son tahlilde , Marvel’in bir " boşluk doldurma " filmi yaptığını , bazı soruları cevapladığını ve Black Widow’a bir geçmiş vermeyi başarıyla kotardığını söyleyebilirim .
Bunu yaparken , hayranların beklediği gibi bir veda olmadığını , 90’lardan fışkıran bir aksiyon filmine benzediğini de söylemek gerekir .
Geç de olsa Black Widow’a bir solo film geldiği için Marvel hayranları her şeye rağmen mutlu olacaktır .
Aksiyon sahnelerinin , geçişlerin ve hikayedeki önemli manevraların diğer Marvel filmleri gibi olmadığını ve Black Widow’un geçmişi dışında hikayenin derinlikten uzak olduğunu da yinelemek gerekir .
Bir devir teslim için başarılı bir geçiş filmi de diyebiliriz .
Yani , yazıdan da anlaşılacağı üzere , izleyiciler bu kez bir Marvel filmiyle ikiye bölünebilir .
Elbette , Marvel filmlerini salt eğlence amacıyla izleyen milyonlarca insan , sinemalara dönüş zamanları için daha iyisini bulamaz .
Her şeye rağmen , uçsuz bucaksız Marvel külliyatının hayranlarına müjdeler olsun , 4. Faz resmi olarak başladı .  Onur Kırşavoğlu
