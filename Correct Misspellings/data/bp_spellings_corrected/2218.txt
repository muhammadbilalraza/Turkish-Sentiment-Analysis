2006 yılının benim için en iyi filmini 2007 yılında seyrettim .
2004’ün en iyilerinden biri Dead Man’s Shoes’ın yönetmeni Shane Meadow , bu sefer de politik bir başyapıta imza atıyor .
This is England son yıllarda yapılmış en iyi politik filmlerden biri .
1983’ün politik ve toplumsal atmosferini fonuna alan film , dönemin politik ve toplumsal olaylarının kolajı niteliğindeki bir kliple açılışını yapıyor .
Son derece isabetli müzik kullanımı ile de daha ilk dakikadan filmin atmosferine giriyorsunuz .
Klibin son karesi olan Folkland Savaşı’nda bacağı kopmuş bir askerin o içler acısı görüntüsü ile aslında ilerleyen sahnelerde neyin dramı ile karşılaşacağımızı biraz olsun anlıyoruz .
1979 yılında iktidara gelen Margaret Thatcher’ın izlediği ekonomik politikaların sonucu olarak İngiltere’deki işsizlik oranı , 1983 itibarı ile 3,6 milyona ulaşmıştı .
Üstelik kimi yorumculara göre işsizlik tanımında yapılan değişiklik yüzünden beş milyon civarında olan işsizlik rakamı , aslında olduğundan düşük çıkıyordu .
Böylesine büyük oranda bir işsizliğin yayılmasının toplumlarda sosyolojik ve politik etkilerinin olması elbette ki kaçınılmazdır .
İşte bu kaçınılmazlığın resmini çekiyor Shane Meadow ve adını This is England koyuyor .
Üstelik bir zamanlar kendisinin de parçası olduğu bir resim bu .
Yönetmenin , en kişisel filmim nitelemesi boşa değil .
Zira Shaun karakteri bir nevi yönetmenin kendisi .
Gençliğinde yaşadığı benzer bir deneyimden yola çıkarak çektiğini söylediği film , belki de bu nedenle bu kadar sahici ve içten .
12 yaşındaki Shaun , babasını Folkland Savaşı’nda kaybetmiş olmasının yıkımını üzerinden atamamıştır .
Kendi yalnızlığı içinde kaybolmuşken dazlak bir grup gençle tanışır .
Onların arasında , bir gruba dahil olabilmenin mutluluğunu yaşarken babasının giderken boşaltmış olduğu yeri de , yeni arkadaşları ile bir nevi doldurmuş olur .
Fakat kimseye bir zararları olmadan kendi hallerinde takılan bu gençlerin arasına hapisten çıkmış Combo’nun katılması ile herşey tersine dönüverir .
İngiltere’nin sadece saf İngilizlere ait olduğuna inanan Combo , gruptaki herkesi , İngiltere’yi yabancılardan temizlemeye and içmiş bir grup dazlağın hareketine katılmaya ikna etmeye çalışır .
Neden basittir : Sokaklarda milyonlarca İngiliz işsiz dolaşırken yabancı ülkelerden gelen insanlar , İngilizlerin hak ettikleri işlere girmekte ve onların hak ettikleri refahı sürmektedirler .
Üstelik bunca ’hak edilmemiş’ olanağa sahipken , onların yerine İngiliz askerleri Folkland Savaşı’nda ölmektedir .
Artık savaşmanın ve ülkeyi yabancılardan temizlemenin zamanı gelmiştir .
Yer İngiltere , dönem 80’lerin başı olmasına rağmen filmi faşist eğilimlerin olduğu tüm coğrafyalara ve tüm zamanlara taşımak mümkün .
Bu anlamda , mekansız ve zamansız da bir film This is England .
Yabancı düşmanlığının insanları nasıl bir nefret rüzgarına sürüklediğini , ama bu rüzgarın önüne katıp sürüklediği şeyin de aslında bu nefretin sahipleri olduğunu çok sahici bir şekilde anlatıyor .
Bir o kadar evrensel , bir o kadar yerel .
Evrensel çünkü ' This is the world ' demek de mümkün ; yerel çünkü özneler ve nesneler değişince ' This is America ' ya da ' This is Turkey ' demek de .
Filmi , kanımca son yılların en başarılı politik filmi yapan şey , aşırı milliyetçi hatta faşist söylemlerin hangi noktada etkisini yitirdiğini çok net bir şekilde ortaya koymasıdır .
Yabancı düşmanlığının , faşist söylemlerin etkisini yitirdiği noktanın adı dostluktur .
Hiç tanımadığın yabancılara karşı nefret beslemek , psikolojik ve fiziksel şiddet uygulamak , o insana belki haklı olduğu düşüncesi ile bir hakmış gibi görünebilir .
Nitekim , Pakistanlı bakkalın dükkanını basıp basket oynayan çocuklara yaptıkları fiziksel sataşmayı , Combo ve arkadaşları kendileri için bir hak olarak görürler .
Ama yine o yabancılardan biri olmasına rağmen aynı zamanda bir sürü anıları ve duygusal paylaşımları da olan arkadaşlarından Milky’ye gelince sıra , hak olarak gördükleri şey kocaman bir vicdan azabına dönüşür .
İşte bu noktada belki de nefretleri aşmanın , düşmanlıkları dostluğa çevirmenin ve sorunları aşmanın yolu , iletişim kurmak , birbirini tanımaya çalışmak ve birlikte dostça anılar biriktirmekten geçiyor .
Bunu ülkemizin bugün içinde bulunduğu durum üzerinden okumak da çok mümkün ve hatta gerekli .
This is England , politik söylemlerinin yanında , son derece iyi çekilmiş ve bir o kadar da sahici bir film .
Öyle ki , sanki oyuncuların olağan yaşamlarına görünmez kameralar yerleştirilmiş ve kimse filme alındığının farkında değilmişcesine bir çalışma çıkmış ortaya .
Burada Shaun rolündeki Thomas Turgoose’e ayrı bir yer ayırmak bir borç neredeyse .
1992 doğumlu genç oyuncu , inanılmaz bir performans sergiliyor .
Kimi sahnelerde sadece onu izlemek bile yetiyor filmden keyif almanıza .
Son derece doğal ve sahici .
O muhteşem kendine has kahkahasının kulaklarınızdan uzun zaman silinmeyeceğini garanti ederim .
Dead Man’s Shoes ve This is England’dan sonra ( ki aslında ikisi de farklı kulvarlarda iki film ) Shane Meadow , yapacakları merakla beklenen bir isim olduğunu gösteriyor .
Sadece politik filmler yapmayı hedeflemediğini hissetmek mümkün olsa da , Ken Loach , Mike Leigh gibi politik sinemanın en başarılı isimlerini çıkarmış olan İngiliz Sineması’nın genç kuşaktan isimlere de o muhalif ruhu akıtabildiğini görmek , insana gerçekten heyecan veriyor .
