Kültürel alt yapısı güçlü ve sinema endüstrisi gelişmiş ülkelerde , klasik edebiyat eserleri , genç kuşaklar için , yeni oyunculara da yer verilerek , zaman zaman yeniden sinemaya veya TV'ye uyarlanır .
Bu uyarlamalar genellikle aslına sadık kalınarak gerçekleştirilir ; genç seyircinin ilgisi de kendi kuşağından oyuncular nedeniyle canlı tutulur .
Ana karakter Pip'i , " Savaş Atı " ndan ( War Horse ) ve " Aşk , Şimdi " den ( Now Is Good ) tanıdığımız melek yüzlü Jeremy Irvine'in oynadığı ve en değerli İngiliz oyuncuların da yer aldığı " Büyük Umutlar "
( Great Expectations ) , böyle bir film .
 " Büyük Umutlar " , küçük yaşlarda babasının borçları yüzünden sefaletle tanışıp çalışmaya başladığı için , yoksulluğu / yoksunluğu ta yüreğinden anlatan ve Victoria döneminin toplumsal sorunlarını en iyi betimleyen Charles Dickens’ın ( 1812-1870 ) , 1860-61 arasında üç bölüm halinde yayımlanan romanı .
Anımsatalım ki , sinemalarımızda son olarak 1998'de , olayları modern New York'a taşıyan , yönetmenliğini Alfonso Cuarón'un yaptığı aynı adlı uyarlama gösterilmişti .
Ondan önce de , 1974 yapımı ve TV filmi olmasına rağmen sinemalarda da gösterime giren , Joseph Hardy'nin aslına sadık uyarlamasını , yakın zamanda öldürülen Emek'in dev perdesinde seyretmiştik ( anılar öldürülemiyor işte ) !
İstanbul Film Festivali'nde gösterilen bu filmi dolayısıyla konuk olarak gelip , Emek Sineması'nın yıkılması protestosuna da katılan , iki BAFTA ödülü kazanmış " Dört Nikâh Bir Cenaze "
( Four Weddings and a Funeral ) filmine damgasını vurmuş Mike Newell , Dickens'ın romanını klâs bir zirveye taşımış .
Konuyu , sürprizlerini saklı tutarak kısaca anımsatalım : Kırsalda , sert mizaçlı ablası ( Sally Hawkins ) ve müşfik bir demirci olan eniştesiyle ( Jason Flemyng ) yaşayan öksüz Pip , bataklıkta karşısına çıkan firari mahkûm Magwitch'e ( Ralph Fiennes ) yardım eder ; ancak adam yakalanır .
Pip , bir süre sonra , evlilik günü terk edildiği için erkeklerden nefret edip aşkı reddeden ve evlatlığı Estella'yı da ( Holliday Grainger ) bu duygularla yetiştirmeye çalışan , münzevi Bayan Havisham'ın ( Helena Bonham Carter ) kısmi koruması altında , bir süre malikânesine gider gelir .
Ve Estella'ya âşık olur !
Yıllar geçer .
Yetişkin bir erkek olan Pip , adı açıklanmayan bir hayırseverin yardımlarıyla Londra'ya yerleşip sınıf atlayacaktır .
Dickens , dönemin farklı katmanlardaki sosyal sınıfları incelerken , kişisel öyküleri de iç içe geçirip Pip'in demirci çıraklığından bir beyefendiye dönüşme sürecinin etrafında konumlandırarak , tutum ve davranışları sorguluyor : Öncelikle , Pip'in kendisiyle çatışan vicdanı , çocukluktan yetişkinliğe ve yoksulluktan varsıllığa geçerken , hırslarıyla suçluluk duygusu arasında çalkalanıyor .
Ve diğerlerinde de , örneğin , Magwitch'in şahsında adalet kavramı ve Havisham'ın kişiliğinde kinle nefretin bir gün gelip geri tepebileceği üzerine düşünüyoruz .
Newell , karakterleri , dönemin ruhuna ve sosyal tabloya mükemmel nüfuz ettiren metnin hakkını verirken , yanına , " Gladyatör "
( Glaidator ) ve " Operadaki Hayalet "
( The Phantom of the Opera )  ile 2 kez Oscar adayı olmuş görüntü yönetmeni John Mathieson'ı almış .
Mathieson , bir dönem filminin görselleştirilmesinde , kamera için en önemli unsur olan ışıklandırmada , doğallığı yani karanlığı , pusu , donukluğu , soluk yansıyan güneş ışınlarını tam olarak yakalamış .
Romanın sözcüklerden oluşan dokusunun görüntülere dönüşmesi mükemmel olduğu için de , bu görsel dokudaki karakterler etkili oluyor .
Ağızlarından çıkan her sözcük , onları tanımamız ve ruh hallerini algılamamızda katkı sunarken , dönemin yansıtılmasındaki kusursuzluk da , empatimizi güçlendiriyor .
Kuşkusuz , klasik eserler üzerinden has sanatı duyumsamaya ve edebiyat / sinema eserleriyle insanoğlunu biraz daha anlamaya çalışan seyirci için , ideal bir film .
Sinemada hafifleyerek eğlenmek isteyenlere zor gelecektir .
