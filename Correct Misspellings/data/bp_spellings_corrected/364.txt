Bu eleştiriyi yazmak benim için çok zor ama bir bakıma da kalbim kırıla kırıla yazmak zorunda olduğumu hissediyorum .
Iron Man 2'yi izlerken kendime hep şu soruyu sordum : " Bu gerçekten de son yılların en başarılı süper kahraman filmlerinden birinin devam filmi mi ? "
Iron Man 2'nin yapım aşamasında ne yanlış gitti de senaryo olsun , oyunculuk olsun , yönetim olsun ilk filme oranla devasa bir geri adım atıldı ?
Bence sebepler sırasıyla aşağıda : Filmde teknik adı " set piece " olan , her aksiyon , bilim - kurgu ve süper kahraman yapımının baş tacı , her 20-25 dakikada bir 30 yaşında erkek Fanboy'ların Jonas Brothers konserine gelen 12 yaşında kız çocuklar gibi çığlık çığlığa bağırıp alkışlamalarını planlayan aksiyon sekansları , hem ilk filme oranla daha az , hem de hikayenin bütünlüğü için gereksiz olduğundan daha bir göze batıyor .
İlk filmde Tony Stark'ın ( Robert Downey Jr . ) mağarada elinde hazır ne varsa McGyver usulü bir araya getirdiği Iron Man kostümü ile hapisten kaçtığı o muazzam sekans aklınıza gelsin .
O sahne teknik bakımdan başarılı olmasıyla beraber Iron Man kostümünün Stark'ın tek başına hapisten kaçmak için tek şansı olduğunu bildiğimizden alttan ilerleyen bir tehlike hissi de vardı .
Iron Man 2'nin ilk büyük set piece'i canlı yayında milyonlarca insanın izlediği bir yarış pistinde kollarından çıkan uzun hortumlarla etrafa elektrik saçan Whiplash ( Mickey Rourke ) ile ilk çatışmasını gösteriyor .
Her ne kadar sahne boyunca Whiplash'in arabaları kollarıyla ikiye bölmesi ( bir - iki kere gördükten sonra beşinci kereden sonra artık biraz eskimesine rağmen ) gayet cool bir görsellik olsa da bütün dünya Tony'nin tehlikede olduğunu bildiği için eninde sonunda bodyguardı Happy ( İlk filme oranla bu sefer kendine daha kallavi bir rol vermiş olan yönetmen Jon Favreau ) ve şirin sekreteri Pepper ( Gwyneth Paltrow ) tarafından kurtarılacağını biliyoruz .
Senaryo bu noktadan sonra sonuna gelene kadar hikaye bakımından mantıklı bir çatışma sahnesi oluşturamayınca utanmadan türün en klişe numaralarından biri olan " İki arkadaş zayıf ve rastgele bir sebepten kavga eder " yoluna kayıyor .
Hikayenin sonuna geldiğimizde ise bir Iron Man filmine zorunlu " Iron Men'ler birbirine karşı " sekansı bir bakıma ekranda çok fazla Iron " Men " olduğu için görsel olarak fazla kaotik bir yapı oluşturuyor ve ne yazık ki Iron Man'den çok Transformers 2'nin biraz daha anlaşılabilir bir versiyonunu andırıyor .
İlginçtir ki filmin en başarılı aksiyon sahnesinde Tony Stark bulunmuyor .
Bu onur olimpik bir jimnastikçiye taş çıkaracak düzeyde elastik numaralarla güvenlik görevlilerini alaşağı eden özel ajan Kara Dul'a ( Scarlett Johansson ) ait .
Iron Man 2'nin en büyük kozlarından olan etkileyici ve yetenekli oyuncu kadrosu bu sefer biraz daha hevessiz gibi .
Robert Downey Jr . , ilk filmde kendini beğenmişlik ile sevecen bir karizma arasındaki ince çizgiyi tutturduktan sonra bu sefer Tony Stark'ı full narsist vitesine takıyor ve daha küstah bir karakter ortaya çıkıyor .
Stark'ın silah ticaretçisi olmasıyla ilgili ilk filmdeki moral iç çatışma , bu filmde kalbindeki cihazın kanını zehirlemesi yüzünden ölmekte olan Stark'a ciddi olmasına rağmen daha yüzeysel ve sadece fiziksel bir problem ortaya atıyor .
Bu yüzden karakterin ilk filmde yaratılan üç boyutluluğu azalmış oluyor .
Filmin has kötü adamı Whiplash'ın ise en karizmatik ve akılda kalır kötü adam olmadığı ortada .
İlk olarak karakter çoğunlukla ( altyazısız ) Rusça konuştuğu için ne dediğini anlamadığımızdan geçmişi ve motivasyonları hakkında " baban babama kazık attı " haricinde bir bilgi almıyoruz .
Ayrıca Whiplash , kollarındaki elektrik haricinde başka bir güce sahip olmadığı için gayet kolay alaşağı edilebilen bir karakter .
İnanın ki Iron Man 2 hakkında bu denli negatif bir yazı yazacağım , bir sürü kötü eleştiriyi birbiri ardına sırlayacağımı filmi izlemeden önce tahmin edemezdim .
Sonuçta ilk filmi izlediğim andan itibaren iki sene boyunca merakla beklediğim bir yapımdı bu .
Fakat halen ümidimi yitirmedim .
Darısı üçüncü bölüme .
