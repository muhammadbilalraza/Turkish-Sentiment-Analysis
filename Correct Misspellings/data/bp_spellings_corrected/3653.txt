Soğuğu iliklerimize kadar hissettiren genel atmosferler kurmalarına karşın , hiçbir zaman ‘soğuk’ hikâyeler anlatmaz İzlanda filmleri .
İnsan sıcağını bağrımızın orta yerine yerleştirir , orada korlaşmasını bekler ve yavaş yavaş içimizi eriten bir kıvama ulaşır bu hikâyeler .
Küçük dünyaların ‘evrensel’ tonlarına ulaşırlar ve hiçbir zaman yılgınlığa kapılıp ‘insan’dan vazgeçmezler .
Elimizdeki Grímur Hákonarson filmi “İnatçılar” ( Hrútar ) da bu resimden uzaklaşan bir çalışma değil , aksine daha da yakınlaşıyor , giderek içine girip eriyor .
Boğucu yalnızlığımızı kar beyazıyla yıkıyor , arındırıyor kirli karanlıktan .
Belki bir başyapıt düzeyine ulaşamıyor , ama hissettirdikleriyle yolumuzu aydınlatmayı başarıyor .
Neden , nasıl diye sormayın , bu filmdeki iki kardeşin 40 yıllık husumetinin köklerine biz de vakıf değiliz zira .
Yönetmen - senarist Hákonarson , bunun çok da önemli olmadığını , anlatacağı hikâye içinde küçük bir ayrıntıdan ibaret olduğunu söylüyor .
Diyeceksiniz ki , “Şeytan ayrıntıda gizlidir” , ama bu filmin ‘şeytan’la falan işi yok ya da şeytanlaşmayla .
İyicil referanslar eşliğinde hayat buluyor , dipsiz kuyulara dalmadan .
“İlgiyi hak ediyor” gibi bir klişeyle yaklaşmak da anlamsız “İnatçılar”a .
Koyunlarına tutkuyla bağlı iki kardeşin hikâyesi , böylesi bir kolaycılığı elinin tersiyle itecek bir derinliğe sahip . ‘Ne kadar uzak o kadar yakın’ ilişkilerini ‘koyun’ ortak paydasında buluşturan kardeşler , bu buluşmanın meyvelerini geç de olsa topluyorlar hikâyede .
Topladıkları meyveleri seyirciyle paylaşma konusundaysa fazlasıyla cömertler , tatlarına bakmamıza izin veriyorlar en azından .
Sorular sormayı da ihmal etmiyor “İnatçılar” , insanoğluna sorular . “Neden ? ” diye başlıyor genellikle bunlar , “Nasıl ? ”dan ziyade .
İki kardeş ve koyunları , hayatlarımızın merkezine koyduğumuz ‘her şey’i temsil ediyorlar bir bakıma .
Sorular da bu noktada devreye giriyor .
Yönetmen Grímur Hákonarson , “Neden ? ” diye soruyor , “Bu kısacık hayatı cenenneme çevirmek neden , sevdiklerimizin ışığıyla , onların sıcaklığıyla mutlu olabilmek varken ? ”
Evet , filmin tonunda öyle bir ‘hayat ışığı’ var ki , görmeden geçip gitmek neredeyse imkansız .
Olanca basitliğinin içine sığdırdığı tonlarca duyguyla sağlıyor bunu .
Her adımda daha da çekiyor bizi aydınlığa , kurduğu dengenin bozulmasına izin vermeden .
Belki bir türlü birbirlerine “Seni seviyorum” diyemiyor kardeşler , ama nefretlerinin altındaki halıyı çekiyorlar yavaş yavaş ve ‘bir’ olabilecekleri noktaya doğru emin adımlarla ilerliyorlar .
Var olduklarını hissettirebilmek , kardeşlerin en çok mücadele verdiği şey hikâye içinde .
Aralarındaki rekabetin kaynağı da bu . ‘En güzel koyun’ yarışmasını kazanmak , birbirlerine “Oradayım” ya da “Yanındayım” demenin bir yolu belki de .
Ağızlarından tek kelime dökülmeden hayata imza atmanın formülü bu .
Koyunlara hastalık bulaşıp itlaf edildiklerinde de durum değişmiyor aslında .
Gene bir nefret açığa çıkıyor , ama bunun yanılsamadan başka bir şey olmadığını öğrenmemiz gecikmiyor .
Aralarındaki kopmuş gibi görünen , ama her an temas edebileceklerini hissettiren ‘bağ’ , her ikisinin de omuzlarını birbirine yaklaştıyor .
İstemiyor gibi görünmek , iki kardeşe bir tür ‘üstünlük’ kazandırıyor sanki .
Diğerinin beyaz dediğine siyah diyerek bu üstünlüğü sağlayacaklarını düşünüyorlar .
Sonucun hiçbir zaman bekledikleri gibi olmaması ise kara kara düşünmeye itiyor onları .
Bir ‘araç’ olarak gördükleri koyunların arkasına saklanarak birbirlerinin çemberine giriyorlar .
O çembere girdikten sonra bir daha çıkışın olmayacağını öğrendiklerindeyse alabildiğine zorlu bir sınav bekliyor kardeşleri .
Yalınlığıyla bizi cezbeden , bu yalınlığın kilometre taşlarına yaşamsal virajlar yerleştiren , her virajdan sonra karşımıza duvarlar çıkaran , ancak duvarları aşmamız için de bize merdiven sağlayan bir film “İnatçılar” .
Bu rota , Grímur Hákonarson’un senaryoyu yazarken gösterdiği özeni de belgeliyor bir bakıma .
Sinemacı , bir aşamayı yanlış çizse darmadağın olabilecek rotadan sapmadan filmini nihayetlendirmeyi başarıyor .
Ölüm ve yaşam arasında turlayan senaryo , insanı kutsayarak koyuyor son noktayı .
Orada , İzlanda’nın ücra bir köyünde yaşanan mücadele , “İnatçılar”ı hem hikâye anlatımı hem de karakter geliştirme çabasıyla müstesna bir yere oturtmayı başarıyor .
Sigurður Sigurjónsson ve Theodór Júlíusson’un adeta birbirlerini tamamlayan performansları da bu resme mükemmelen hizmet ediyor .
Hikâye bir miktar küçük kardeş üzerinde yapılansa da onun eksiklerini tamamlamak için ağabeyin özellikleri devreye giriyor ve daha önce de belirttiğimiz ‘bir’ olma durumu sağlanıyor .
‘Rekabetçi’ bir ruhtan beslenen bir tür ters köşe yapma hamlesi de var filmin .
Grímur Hákonarson , ortaya koyduğu çok boyutlu atmosferi desteklemek için başvurmuş belli ki bu hamleye .
Hikâyenin iç içe geçmiş katmanlarına güzel bir cila atma çabası da denebilir bunun için .
Zaman zaman genel atmosferi zedeler gibi görünse de , amaca uygun biçimde enjekte edildiğini hissettiriyor en nihayetinde .
Ustalık kokan bir film “İnatçılar” , her ne kadar yönetmeni ustalaşma aşamasına gelmemişse de .
Başlama noktayla bitiş çizgisi arasındaki alanı çok iyi değerlendiriyor ve hiçbir hamlesini reddetmiyor , kol kola yürümelerine izin veriyor .
Cannes başta olmak üzere birçok festivali turlayan ve yığınla ödülle taçlandırılan film , kendisine gösterilen ilginin hakkını fazlasıyla veriyor .
Yalnızca kardeşlik bağıyla değil , ‘insanlık bağı’yla birleştiriyor halkaları ve ‘sevgi’ ortak paydasıyla duyguları coşturmayı başarıyor .
Markaj altında gibi hissettiriyor bu film , seni belli bir yöne doğru ilerlemeye zorlayan .
Ancak bu zorlamanın sonucunda ulaşılan nokta , “İyi ki zorlanmışız ! ” dedirtiyor .
Sizi kulvardan çıkmamanız adına sık sık yemliyor ve yediklerinizi hazmetmeniz için zaman da tanıyor .
Bu soluklanma / hazmetme anlarında geriye dönüp bakıyor ve kat ettiğiniz mesafenin ‘insanlık için küçük ama sizin için büyük’ olduğunu fark ediyorsunuz .
Algının kapıları açıldığında da hiç tereddüt etmeden balıklama dalıyorsunuz içeri , tam da yönetmen Grímur Hákonarson’un talep ettiği gibi .
