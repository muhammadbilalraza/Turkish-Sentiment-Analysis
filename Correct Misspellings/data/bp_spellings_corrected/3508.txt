Bir itiraf : Hakkında olumsuz görüşleri sıralayacağınız filmleri yazmak en zor olanı aslında .
" Kirli Oyun "
( Freelancers )  bunlardan biri ne yazık ki .
Çünkü biri 2 ( Robert De Niro ) , diğeri 1 Oscar ( Forest Whitaker ) ödüllü iki oyuncu da rol almış filmde .
Ve biliyoruz ki , ABD sinema endüstrisinin devamlılığı / gelişmesi için her yıl çekilen onlarca filmin çoğu , direkt DVD / TV piyasasına ve bazen de bu ikinci sınıf işlerde salt para kazanmak için rol alan değerli oyuncuların adları kullanılarak Türkiye gibi gelişmekte olan pazarlara satılıyor .
Israr ve inatla sinema oyunculuğunu sürdüren ünlü ' rap ' şarkıcısı 50 Cent'in ( doğum adı : Curtis James Jackson I )  başrolde olduğu film , tam da böyle bir suç aksiyonu .
50 Cent'in ilk filmi , otobiyografik dram " Zengin Ol ya da Uğrunda Öl "
( Get Rich ora Die Tryin ' ) , kamera arkasında Jim Sheridan gibi 6 Oscar adayı bir yönetmen olduğundan , dramatik yapısı tutarlı ve ilgi çekiciydi .
Ancak sonra başrolde olduğu filmlere baktığımızda , boş zamanlarımızda evde seyredebileceğimiz türden olduklarını görüyoruz .
Yani , uyuşturucu ağı içine dâhil olup , yeraltı patronlarına çalışan bir avuç kirli polisi konu alan filmde , De Niro ile 50 Cent'in karşılıklı oynadığı sahneler , tam bir talihsizlik !
De Niro , gözümüzü kapatıp sadece sesini duysak da görsel anlamda bir şey kaçırmayacağımız o bildik tarzını kolayca yinelerken , 50 Cent mono blok bir iri adam olarak repliklerini aktarıyor ; seyirciye iletebileceği bir duygusu tabii ki yok !
Forest Whitaker ise , De Niro'ya göre hareketli rolünde hikâyeye az da olsa katkı sağlamaya çalışıyor .
Peki , hikâye ve yönetim ?
L. Philippe Casseus , yazdığı bu ilk uzun metrajlı filmde , her birinde , bir çaylak bir de profesyonel polis olan üç devriye arabasından diyaloglarla ,   ahlak - vicdan üzerine çeşitlemeler yaparken , aksiyonu da bu altı polisin görev ( ! ) açısına sıkıştırmış .
Müthiş bir uyuşturucu örgütünün yer aldığı bir film düşünün ki , dördü ' kirli ' bu altı polis dışında , dev bir teşkilat olan New York Polis Departmanı'ndan bir tek görevli bile ortalıklarda görünmüyor !
Üç çaylak hemen suça bulaşıyor ; polis cinayetler işliyor ; ortalık uyuşturucu ve para kaynıyor .
Teşkilat ortada yok : İnanılır gibi değil ama böyle !
Bu , içinde bir intikam meselesi de olan aksiyon sonuçta .
Polisleri birey olarak çözümlemeye çalışan psikolojik bir dram değil ki .
Açtığı alan büyük ve iddialı ancak dolgusu kifayetsiz mi kifayetsiz !
50 Cent'in müzik videolarının bazılarını yöneten Jessy Terrero'yu , ' hip hop ' şarkıcısı Snoop Dogg'un da oynadığı ' durgun ' komedi " Soul Plane " den tanıyoruz .
" Kirli Oyun " un bir 50 Cent filmi olması nedeniyle , her tarafı zorlama senaryonun mihrakında yer alan karakterin bir an bile geri plana düşmemesi için gayret sarf etmiş .
Ne yararı olduysa ?
