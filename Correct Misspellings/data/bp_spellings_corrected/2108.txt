Luc Besson’la Thomas Vinterberg’in isimlerini günün birinde bir filmin künyesinde arka arkaya görmeyi beklemezdik doğrusu .
Danimarkalı sinemacı Vinterberg ilk filmi Şölen’i ( Festen ) çektiğinde , Besson’dan da Beşinci Element’i ( The Fifth Element ) daha yeni izlemiştik .
İki ayrı uçtaydılar yani .
Dogma akımıyla yola çıkan bir yönetmenin filmografisi , Besson’un o günlerde başlayan popüler sinema kariyeriyle kesişti .
Tam yirmi yıl sonra .
 
Anlattığı gerçek olaydan dolayı genel seyircinin sevmesi çok muhtemel bir film Kursk .
Yapımcı pozisyonundaki Besson’u projeye çekenin , bu insan trajedisi olduğunu tahmin edebiliriz .
20 senesinde tatbikat için okyanusa açılan Rus denizaltısı K - 141 Kursk’ün bir kaza sonrası batışını , hayatta kalan küçük bir grup denizci için yürütülen kurtarma çalışmalarını , denizci ailelerinin Rus ordusu ve bürokrasinin sergilediği vurdumduymaz tavırla mücadelesini anlatıyor film .
 
Senaryo matematiği açısından oldukça garantici , risk almayan , klasik bir ana akım anlatısı var karşımızda .
Okyanusun dibinde öylece yatan bir denizaltı ve ona bir türlü yardım ulaştırılamayışı , pek aksiyon filmi malzemesi de sunmuyor doğrusu .
Alıştığımız denizaltı filmlerine benzemiyor yani Kursk .
Bunun filmi satmayı zor kıldığı kesin .
Yapım aşamasında iddialı ama bir kez ortaya çıktıktan sonra gösterim olanağı bulmakta sıkıntı yaşayan bir iş oldu , belki bu yüzden .
Öykünün insani tarafına daha çok yaslanılmış .
Fakat metin bu açıdan da özgün , ilgi uyandırıcı sahneler kurmakta zorlanıyor .
 
Dolayısıyla Vinterberg’in klasik bir gişe filminin üslubuyla kendi sanat sineması kökenlerini harmanlayan rejisi , filmin en büyük gücü haline geliyor .
Vinterberg hareketli kamerasıyla özellikle iki başrol oyuncusunun yüzlerine yapıyor yatırımını , karşılığını da bu senaryonun elverdiği ölçüde alıyor .
Avrupa sinemasının son yıllardaki en yetenekli genç oyuncularından ikisi olan Matthias Schoenaerts ve Léa Seydoux , kendi akslarını iyi taşıyorlar .
Colin Firth , Max Von Sydow , Peter Simonischek , August Diehl gibi farklı Avrupa ülkelerinden derlenmiş deneyimli kadro da şüphesiz filmin klasını artırıyor .
 
Tabii şunu es geçmemek lazım , bu gerçek öykü örneğinde haklı veya haksız ayrı konu ama Rus devletini eleştirme , yardım çağrıları bir türlü karşılık bulmayan İngiliz donanması üstünden Batı’yı övme fırsatını da kaçırmıyor Kursk .
Hatta filmin varoluş amacı bu haline gelmiş belli ki .
Schoenaerts’in canlandırdığı karakterin oğlunun yüzünde sık sık ve uzun uzun kalıyor kamera .
Hep de çocuğun Rusya’daki devlete , orduya , sisteme , zihniyete dair büyük tanıklıklar yaşadığı sahnelerde .
O çocuğun kendi ülkesiyle ilgili hayal kırıklığını , tepkisini , öfkesini filmin esas meselesi yapıyor .
Ve en nihayetinde çocuk , koskoca Rus Amirali’nin elini sıkmıyor , bu şekilde diğer arkadaşlarına da örnek oluyor .
Uzun lafın kısası , Luc Besson anaakım sinemada Amerikan değerlerinin takipçisi olmaya devam ediyor .
 
Twitter : aliercivan
