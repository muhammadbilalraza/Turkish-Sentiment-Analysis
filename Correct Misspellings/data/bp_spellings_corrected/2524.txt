David Cronenberg , bir proje gibi yürüyen , kimi zaman sıçrama yapan , kimi zaman geri adım atan ve genellikle bedenin dönüşümleriyle simgeleşen filmlerini 20. yüzyılın sarsıcı metinlerinden seçerken , kendi konusu ile Burroughs , Ballard gibi büyük yorumcular arasında köprü kuruyordu .
Fakat sineması ile ilgili çözümlemelerin çeşitliliği ve fazlalığı bu projenin önemine vurgu yaptığı kadar henüz gelişmeye de devam ettiğini ortaya koyuyor .
Çarpışma , Çıplak Şölen ve en son bedeni teknolojik gerçekliklerin bir aracı olarak ortaya koyan Varoluş ile bu projeyi geliştirdikten sonra ara vermiş ve karşımıza Örümcek ile çıkmıştı .
Bir şizofrenin , anı defterinin yardımıyla geçmişin parçalı bulutlu ikliminden gün ışığına çıkışını anlatan Örümcek , Cronenberg sinemasının bir uzantısı olmasa da ele aldığı içsel yolculuk ile yönetmenini tanımlayabiliyordu .
Şiddetin Tarihçesi ise özellikle de Simpsons - var finaliyle dersini tamamlayarak yönetmenin en düz çalışmalarından birisine dönüşüyor .
John Wagner’in yazdığı ve Vince Locke’un çizdiği grafik roman A History Of Violence geçmişten gelen düşmanlara dersini veren karakterin , serüveni ile birlikte paralel kurguyla geçmişini de ortaya koyuyordu .
Biz onun henüz daha çocuk yaşta şiddete neden bulaştığını ve sonra bu karanlık yaşama nasıl veda ettiğini ayrıntıları ile öğreniyorduk .
Böylece kitabın filmden daha farklı olan finali de daha anlamlı oluyordu .
Bu arada kitapta kahramanın kardeşi Richie filmdeki gibi kendi şatosuna sahip olan bir mafya babasına dönüşmüyor .
Düşmanlarının elinde yıllarca işkence görüp en sonunda bütün uzantılarını kaybederek bir et parçasına dönüşen bir kurban olarak karşımıza çıkıyordu .
Doğrusu kitabı Cronenberg’in çekeceğini ilk duyduğumuzda eksiltilmiş bir beden tasviri sunan bu bölümün etkili olduğunu düşünmüştük .
Yanılmışız .
Filmde Richie , Hollywood’un çok sevdiği ' kardeşlerin çatışması ' temasına uygun olarak kardeşini öldürmek için ayağına çağıran ve avcıyken ava dönüşen bir züppe olarak karşımıza çıkıyor .
Şüphesiz bir film kaynak kitaba kusursuz bir şekilde bağlı kalmak zorunda değil .
Geri dönüş bölümlerinin eksikliği de bir eleştiri olarak öne sürülemez .
Fakat filmin sonundaki kardeş kavgasının zayıflığı tamamen geçmişe dair verilen bilgilerin eksikliğinden kaynaklanıyor .
Final bizim için önemli çünkü sevişmediği zamanlarda eski defterlerin hesabını sormaya gelen kötü adamları temizleyen bir adamın nereye gittiğini , neye dönüşeceğini merak ediyoruz .
Belki en çok da değişmesini bekliyoruz .
Ve bize düşen etkileyici bir arınma sahnesi ( Tom Stall suyla temizlenirken arkasında beliren evin çekiciliği müthiş ! ) ve mutlu barbie evine dönüş oluyor .
Aslında kitabı bir köşeye koyarak filmi izlediğimiz zaman ve bu da bir Cronenberg filmi olduğu için karakterin dönüşümüne dair farklı bir şeyler kurgulayabiliriz .
Mesela Tom Stall’un hızlı geçmişine uzak sakin hayatından sıkıldığı için sessizleştiğini düşünebiliriz .
Karşısına çıkan intikamcılara gösterdiği hırsın eski hayatına olan yüzleşemediği bir özlemden kaynaklandığını da .
Hatta ünlü merdiven sevişmesinde karısının boynunu sıkarak gösterdiği nefreti de buna bağlayabiliriz .
Kardeşini görmeye giderken ve büyük evlere olan beğenisini söylerken de neler kaçırdığını iyice fark ettiğini anlayabiliriz .
Ve en sonunda , barbie evine dönenin de yeni kimliğinin üzerine çıkan eski katil olduğuna emin olabiliriz .
Belki de .
Filmi biraz çarpıtıp bu şekilde okuduğumuz zaman galiba bir Cronenberg filmi oluyor .
Merdivende sevişmenin yarattığı yaraların kurşun yaralarına olan benzerliği dışında başka dersler de vermeye hevesli film ; içerdiği yoğun belirsizliğe , çarpıcı şiddete , heyecan yaratmaya çalışan cinselliğe rağmen yönetmenin sinemasına çok uzak .
Cronenberg’in çizgi roman çekmeye bu kadar meraklı olduğunu bilseydik , ona Ranxerox gibi daha yaralayıcı örnekler önerebilirdik .
Tabii izinden giden Chris Cunningham çekmek için daha önce harekete geçmeseydi .
