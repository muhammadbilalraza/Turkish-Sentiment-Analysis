Bazı filmlerin dünyası herkese açıktır , herkesi koşulsuz şartsız kucaklar .
Tek karesinde boşa gitmiş bir an bulamazsınız .
O film sizin duygularınızın yitip gittiği bir anda bir güneş gibi gelir dikilir tepenizde .
Ben Artist'i izlerken böyle hissettim , yükseldim , pırıl pırıl oldum .
Artist eski zamanları tıpkı ‘eski zamanlar ' gibi anlatan bir film .
Hollywood'un 1920'li yıllarına gidiyoruz bu kez .
Sinemanın siyah beyaz ve sessiz zamanlarına !
Ama yeni teknolojik devrim gerçekleşmek üzere , yani ses gelmek üzere sinemaya .
Sessiz sinemanın en karizmatik aktörleri arasında yer alan George Valentin bu ses meselesi yüzünden arka planda kalıyor , sesli döneme geçmeyi reddediyor ve onun sayesinde sinemaya bulaşan Peppy Miller ise şöhretin ışıltılı yollarında şımarıkça yükseliyor .
Bana şu geldiğimiz noktada sizin için sessiz hem de siyah beyaz bir film çekiyoruz deselerdi herhalde hiç ilgimi çekmeyeceğini söylerdim .
Ya da bir süre sonra Laurel - Hardy ikilisini hatırlayıp ‘dur bakalım nasıl olmuş ' derdim ama bu derece bir başyapıtla karşılaşacağımı beklemezdim .
Bir kere filmdeki George ve Peppy arasında kurulan ilişki tarzı çok güzel , aykırı ve samimi !
Filmin çok az olan diyalogları da tıpkı eskiden olduğu gibi siyah zemin üzerine düşen yazılarla veriliyor ve 22 kare çekilmiş olması onu tam da olması gereken noktaya taşıyor .
Filmde ses de olmayınca , tüm ilgimiz oyunculuklara ve mimiklere kayıyor .
Karşımızda mimiklerini çok iyi kullanan iki oyuncu olunca filmin seyir zevki de ikiye katlanıyor .
Jean Dujardin ve Bérénice Bejo üst düzey oyunculuklarıyla filmin ilk dakikasından itibaren bizi kendilerine bağlıyorlar .
Hatta filmin sonunda yaptıkları dansla oyunculuğun başka bir noktasına taşıyorlar bizi .
Her karesine vurulduğumuz filmi tam anlamıyla ‘zirve'ye taşıyıp bırakıyorlar .
Bu aslında sinemanın eski tatlarına duyulan bir özlemi hatırlatıyor .
Hepimiz geçmişe uzanmaktan keyif alıyoruz , işin nostaljisi bizi etkileyen bir argüman .
Örneğin Türk sinemasının nostalji noktası Yeşilçam .
Asla yakalanamayacak yıllar .
Şimdi Yeşilçam filmleri tadında , onların absürdlüğü ve sıcaklığında film çekilse ne kadar tatmin oluruz orası muamma ama Artist taa sinemanın başlangıcına doğru bir yolculuk yaptırabiliyorsa bize , daha çok yolculuk talep etmeliyiz bence sektörden .
Mesela Martin Scorsese Hugo filminde Georges Méliès ustaya derinden saygılarını sunarken aynı zamanda o günlere ait derin bir özlem taşıdığını da hissettiriyordu .
Ve sinemaya fantastik bakış açısını taa başından koyan Melies'e derin bir minnet duygusu barındırıyordu !
Sinemanın aslında nankör bir meslek olduğunu , star kavramının her daim genç ve yenilikçi olana yöneleceğini vurgulayan Hollywood'a ve onun taklitçilerine söylenen güzel bir söz Artist .
Sinema yenilenmeli , her yola girip çıkmalı ama galiba en çok da başlangıcına yolcuklar yapmalı !
Filmin yönetmeni Michel Hazanavicius Benim Karım Artist ( Ma femme est une actrice ) filmini çekmişti yıllar evvel .
Karısının ünlü olmasından dolayı sıkıntı yaşayan bir adamın dünyasına eğilen film , aslında bu filmle az da olsa bir bağ taşıyor .
Sanatçı olmanın ruh haline ilişkin en azından .
Hazanavicius'un bu konuda bir takıntısı olup olmadığına ilişkin inceden bir soru sordurtmuyor da değil hani !
Ama bu filmle kesinlikle zirvede yönetmen , özellikle de bu sene ödüller ve adaylıklar da sıraya dizilmişken .
Filmde hiçbir kareyi atlamama hevesindeyim .
O yüzden insanın en yakın dostu olan köpeği de es geçmeyeyim .
Kesinlikle ona da bir ödül verilmeli , sadakatiyle hak ediyor !
Zaten adaylıkları da mevcut .
Çok film izleyen ve bu yüzden " ben zehirlendim galiba artık hiç film beğenemiyorum " diyen bünyeme panzehir gibi gelen Artist'i herkese büyük bir hevesle öneriyorum .
Beğenmeyen filme değil bana kızsın !
banubozdemir@gmail.com
