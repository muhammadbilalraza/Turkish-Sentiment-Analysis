Yönetmenliğini ve senaristliğini Şeyda Şen’in yaptığı Sekerat Son bu hafta seyirci ile buluştu .
Sekerat Son , Amerikan korku sinemasının da sıklıkla işlediği “Haunted” yani ele geçirilmiş - perili ev temasını sergilerken gerçek zamanlı psikolojik gerilim unsurlarını da içine alarak farklı tonları bir araya getirmeye çalışan bir film .
Üst üste pek çok travmatik olay yaşayan genç ressam Seda , maruz kaldığı bu olaylar ve çöküş neticesinde gün geçtikçe öteki aleme daha fazla yakınlaşmaya başlar .
İstemsizce yakınlaştığı öteki alemde onu rahatsız eden varlıklarla karşı karşıya kalır .
Kocasına derdini anlatamayan Seda kocası tarafından da adeta deli muamelesi görmeye başlar .
Ancak gerçek mi hayal mi olduğunu anlayamadığı bu olaylar sonunda onun korkularıyla yüzleşmesine neden olacaktır .
Senaryosunu da Şeyda Şen’in yazdığı film aslında kurgusal sıkıntıları olmasa ve inandırıcılığını biraz daha sağlam temellere dayasa , yabancı bağımsız korku filmlerine benzer bir grafikte şekillenebilirmiş .
Ancak filmdeki yersiz kopukluklar , anlamsız , ani geçişler her ne kadar seyirciyi düşünmeye sevk etmeye çabalasa da bir yerden sonra filmden koparmaya başlıyor .
Uygulanmaya çalışılan yöntem iyi niyetli olsa da bir yerde dikkatleri dağıtıyor .
Seda’nın evde gördüğü doğaüstü varlıklar , kocasının tuhaf davranışları , hemen hergün gördüğü gizemli küçük kız daha iç içe geçirilerek daha anlaşılabilir ve daha net bir duruş sergileyebilirmiş .
Ancak örneğin kocası bir gece eve gelmeyen Seda’nın ertesi gün kocasıyla hiçbirşey olmamış gibi konuşmaya devam etmesi sanki montajda çıkarılmış bir sahne var izlenimi yaratıyor .
Agresif davranan ve Seda’yı kısıtlamaya çalışan kocasının bir anda melek gibi davranması da keza geçişi anlamada zorluk yaşatıyor .
Bunun gibi birkaç sahne daha saymak mümkün .
Bunlar hayal ile gerçeklik arasında gidip gelmeler olsa dahi tam olarak seyircinin kafasına oturtulamıyor .
Gerilimi tırmandırmak adına sekanslar arasındaki yüksek sesli geçiş ( daha çok yabancı dizi filmlerde gördüğümüz ) korkutmaktan ziyade bir süre sonra rahatsız ediyor .
Bunun yanında kötü makyajlar , Seda’yı canlandıran Meltem Miraloğlu’nun yapay oyunculuğu göze batıyor .
Ara ara bir müsamere izliyormuşuz hissi veriyor .
Ancak bunların yanında özde baktığımızda yerli korku sineması adına değişik bir yöntem denendiği için , hatta biraz saykodelik , deneysel bir yanı olduğu için bile dikkat çektiğini söylemek mümkün .
Karşımızda duran nihayetinde peynir ekmek gibi sürekli pazarlanan cinli filmlerden değil .
Ölümü ve ötesini sorgulayan , gerçeklikle hayali , öteki dünya ile yaşadığımız hayatı iç içe geçirerek farklı bir perspektiften bakmamıza yardımcı olan bir film .
Bu nedenle büyük sıkıntıları olsa da tarz bakımından ayrı bir parantezi hak ediyor .
Misafir Koltuğu : Egemen TOKATLIOĞLU
