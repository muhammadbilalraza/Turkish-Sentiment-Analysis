Maradona : Tanrı'nın Eli adlı filme futbol izlemek için gidenler hayal kırıklığına uğrayabilir .
Evet , elbette bu filmde saha , çim , top ve şut göreceksiniz ama fazlası var .
' Futbolun filmi mi olur , olsa olsa belgeseli olur ' diyenlere cevap olarak ' bu filmde futbol bahane , tutku şahane ' diyebiliriz .
Örneğin bu sene If Bağımsız Film Festivali'nde görme şansını bulduğumuz Zidane : Bir 21. Yüzyıl Portresi isimli filmde , adeta izlenmiş olan bir maçı tekrar , sadece başka kamera açılarıyla izlemiştik .
Perdede bize sunulanlar futbol sevenleri mutlu etmişti , başka bir açıdan da belgesel tadı vermişti .
Bu filmde ise her şeyden önce çocukluğundan beri tutkusunun peşinden giden bir insanın hayatının içine giriyoruz .
Giriyoruz da iyi mi yapıyoruz , bunu tartışmak gerek .
Arjantinli futbolcu Diego Maradona'nın , başarılı bir futbolcuyken günden güne değişen hayatını konu alan ' Maradona Tanrı'nın Eli ' , çocukluğunun geçtiği Buenos Aires'te başlıyor .
Yoksul ve kalabalık bir ailenin oğlu olan Maradona , tarlaların , tozun toprağın arasında futbola tutku duyuyor .
Evet , yaşadığı bu duygunun " tutku " oluşu , çocuk yaşlarından belli oluyor .
Zira , yönetmenin geri dönüşler halinde filme bezemiş olduğu Maradona'nın çocukluk travması , bu tutkunun , bu risk alışın bir göstergesi haline geliyor : Karanlık ve yağmurlu bir gecede sokağa kaçan topunun peşinden koşarken derin bir kuyuya düşen ve topunu çıkarmadan kendisi de kuyudan çıkmaya yeltenmeyen Maradona , hayatının dönüm noktalarında hep o anı hatırlayacak ve çırpınışları esnasında babasının " başını dik tut , başını hep dik tut " deyişi her zaman kulaklarında çınlayacaktır .
Bir izleyici olarak , çocuğun siyah suyun içinde çırpınışına şahit olurken , o siyah su gözümüzün önüne Maradona'nın , onu aşağıya çeken zorluklarla dolu hayatı olarak somut bir şekilde beliriyor sanki .
Yönetmen kurguda bu çocukluk anısını bir geri dönüş olarak o kadar doğru yerlere yerleştirmiş ki , kanımca filmin en başarılı kısmı da bu metaforu kullanışı olmuş .
Artık izleyici olarak iyiden iyiye Maradona'nın hayatının içindeyiz .
Onu eleştirecek , zaafını ona karşı kullanacak kadar iyi tanıyoruz onu , çünkü çocukluğuyla ilgili oldukça fazla detay biliyoruz .
Maradona neredeyse çocuk yaşında kupalar kazanmaya , rekor ücretlerle transferler yaşamaya başlıyor .
Şöhretin tadı Maradona'nın damarlarında işte bu zamanlarda geziyor .
Bu tat giderek kokain tadına karışıyor .
Artık film bize cümle kurmadan Maradona'nın beyninin içinden geçenleri başarılı bir kurguyla anlatıyor , yaşadığı bu renkli dünya içinde umursuzca yol alması , bir hayal alemindeymişçesine sorumsuzca davranışlarda bulunması , hayran olunmanın egoist ve toksik etkisiyle hem mutluluğu hem mutsuzluğu birarada yaşaması , çareyi kokainde araması ve iyice düşüşe geçmesiyle karşımızdadır artık Maradona .
Bir uçtan bir uca savrulmaktadır .
Eliyle İngiltere kalesine gol atıp " kahraman " olan ve " O El Tanrı'nın Eliydi " şeklinde bir açıklama yaparak polemikler yaratan Maradona'yı , film , bu kahraman yönü yerine , zaaflarıyla , başarılarıyla , " tutkulu bir insan " olarak göstermeyi hedefliyor ve bu hedefinde de , bir yere kadar , başarılı oluyor .
Filmde başarılı olan bir başka nokta da , Maradona'nın geçirdiği süreçlerin beyazperdeye yansıyan doğallığı .
Her şeyden vazgeçen , sinirli , etrafındaki herkesi kıran , kilo alan , kendine saygı duymayan bir hayatı seçen ve bozulan sağlığı yüzünden futboldan elini ayağını çekmek zorunda kalan bir Maradona , birdenbire inanılmaz bir hırsla kamplara girip , müthiş bir hızla kilo verip tüm hayatını yeniden düzene sokabiliyor , bir süre sonra yeni bir dibe vuruşla kendini gene kokain partilerinde bulabiliyor .
Seyirci bu iniş çıkışlarda Maradona ile özdeşleşerek insan olmanın zaaflarıyla bütünleşiyor .
Burada filmin temposu çok yerinde , yönetmen , tempoyla sıklıkla oynayarak , bu iniş çıkışlar sayesinde insan yapısının doğal süreçlerini etkileyici bir şekilde işlemeyi başarmış .
Bu noktada Maradona'yı canlandıran " Marco Leonardi " ' nin başarısını da atlamamak gerek .
Maradona'nın hayatının içine kadar girdiğimiz , zaaflarını çok yakın bir mesafeden gözlemlediğimiz bu filmde çelişki ise şu , film bize ilk bakışta Maradona'nın da , onun gibi kahramanlaştırdığımız diğer ünlülerin de insan olduklarını ve birtakım zaaflara sahip olabileceklerini , hiç göremeyeceğimiz , bilemeyeceğimiz sıkıntılar yaşayabileceklerini düşündürüyor ve bir nevi empati kurduruyor , onları anlamamızı sağlıyor .
Ama yönetmenin de kabul ettiği üzere , filmin %60'ı Maradona'nın hayat yolunun girdiği o karanlık tünelden oluşuyor .
Kokain , şişmanlık , karakter bozuklukları , çocukluk korkuları , sinir krizleri oldukça fazla gözümüze sokuluyor .
Yani burada yönetmen , " o da bir insan " derken , bir yandan eleştiriyor , parmağıyla gösteriyor ve ibret olsun mu diyor içten içe ?
Amaç Maradona'yı anlamak ve anlatmak mı , yoksa onun gibi olmak istememek mi ?
" İnsan Maradona " diyerek üzüm mü yiyor yoksa çaktırmadan bağcıyı mı dövüyor ?
İşte bu noktada film ne demek istediğini tam olarak açıklamıyor .
Olaya ne yandan baktığı konusunda kaçak davranıyor .
Belki de o klasik kolaycı yolla , biz söyleyeceğimizi söyledik , gerisi siz izleyenlere kalmış , diyor .
Belki de insanoğlu , kafasında yarattığı mükemmel imajların bozulmasını pek istemiyor .
Yönetmen de insan olmanın bu zaafına düşerek , Maradona'nın yanındayım derken , bir yandan da " ah Maradona , neden bu hallere düştün , hani sen mükemmeldin ? " diyor .
Bir ünlünün hayatını konu alan filmlerle kıyasladığımızda , hayat hikayesinin klasik dizilimi ve geri dönüşler konusunda filmin herhangi bir yenilik getirdiğini söyleyemeyiz .
Gene de Maradona'nın yaşadıklarına daha yakından bakmak , üstelik bunu belgesel tadından uzak bir şekilde gerçekleştirmek , Maradona : Tanrı'nın Eli'ni izlenebilir bir film haline getiriyor .
