İnsan hayal gücünün üretimi mekanik tasarımları sinema perdesinde ya da televizyon ekranında görmek bana hep heyecan vermiştir .
Çocukluğumuzun vazgeçilmezi , 5 Aslan robotan mamül Voltron , müthiş savaşçı ' mecha'lara dönüşen uçakların cirit attığı Robotech ama en çokta , bilgisayarla yönlendirilerek ringde dövüştürülen minik mekanik kahramanları dert edinen ve bu yüzden de Çelik Yumruklar ( Real Steel ) ' ı izlerken sürekli andığım harika anime Jumaru !
Şimdi , bunları özleyen benim gibi eskiler ve özel efektlerle bezenmiş duygusal hikayeleri seven yeniler için güzel bir fırsat var : Çelik Yumruklar .
Çelik Yumruklar , ne yalan söyleyeyim , bu sonbaharın en heyecan verici " büyük bütçe " filmi .
Hollywood'un anlatmayı çok sevdiği ve bu yüzden iyi becerdiği , eski usül bir azim ve kazanma öyküsünü , işin içine yakın geleceği ve tabi eli ağır ring robotlarını katarak yapıyor .
Aslına bakarsanız , sabit şablon , değişik makyaj içeren hikayelere genelde olumsuz tepki veririm .
Eğer bir robot filmi izleyeceksem bunun gerçekten bir robot filmi olmasını isterim , kılık değiştirmiş bir Şampiyon ( The Champ ) ya da Rocky öyküsü değil .
Fakat John Gatins ve dam Gilroy'un yazdığı senaryo kendinden önce yazılmış , filme çekilmiş aynı türden hikayeleri yağmalarken , tür kırması filmlerin çoğunun beceremediği kadar iyi bir denge yakalamayı da başarmış .
Bu senaryo kısmını biraz daha açacak olursam , filmin fragmanlarını gördüğüm vakit , başrol oyuncusu Hugh Jackman'ın klasına ve Lost'un yıldızı Evangeline Lilly'nin güzelliğine güvenen , yalandan bir olay örgüsü takip ederek , CGI karakterlerin karmaşası ile kafamızı karışıtırıp , uyuşturacak ama sonrasına hiç bir şey bırakmayacak , basit bir seyirlik olduğunu düşünüyordum .
O yüzden sıkı derlenmiş , katmanlı ve iyi dönüşler yapan hikayeyi sevdim .
Zeus , Atom gibi CGI karakterlerin dahi kendilerine biçilenin dışına çıkıp , " oynadığı " bir filmle karşılaştım ve bu beni eğlence sinemasının geleceği açısından mutlu etti .
Artık keçiboynuzu tadı vermiş ve sinopsisden çekilmiş gibi duranlar yerine , eğlendirme potansiyelini kaybetmeden , hikayeye de önem veren filmlerle umarım daha sık karşılaşırız .
Tabi bunu yaparken bir yandan da gerçekten " yeni " öyküler oluşturabilmek şart !
İşin altındaki ticaret yapma hevesini sezmedim sanılmasın !
Sylvester Stallone'nun Zirveye Çıkış ( Over the top ) filminin hikayesini olduğu gibi alıp üzerine biraz Karate Kid tedirginliği , biraz da Şampiyon duygusallığı katınca ne de güzel bilet satarız gibisinden bir niyet var Çelik Yumruklar'da .
E , robotları ve pankreas dövüşünü de herkes sever zaten !
Yine de bunu öyle bir yapıyor ki film , bir şekilde kendi orijinalliğini yakalıyor , taklit olduğunu düşünmeniz için sebep bırakmıyor .
Ya da ben bu öyküleri çok sevdiğimden konduramıyorum .
Oyunculuklardan bahsedecek olursak , Hugh Jackman bildiğiniz gibi .
Rolün gereği neyse o oluyor .
Kaba , yakışıklı , karizmatik ve kaybeden .
Filmi götüren o oluyor ama oğlu Max'i oynayan ve Şampiyon'un T. J'ini ( Ricky Schroder ) fena halde andıran Dakota Goyo da filme epey sempati kazandırıyor .
Bu türden bir baba - oğul ilişkisini nerede görsem sonu acıklı bitecek diye endişe ederim ama .
Nihayetinde , Çelik Yumruklar bilet paranızın hakkını veren bir film .
Aksiyon ya da dram meraklısı seyirciyi aynı anda tavlama kabiliyetine sahip , zanaatkar bir sinemacı takımının ustalıkla kotardığı keyifli bir aile filmi .
Hani 80'lerde esas adam , kötü olanı dövünce ayağa kalkar alkışlardık ya , öyle naif bir coşku veriyor bünyeye !
Yeni değil ama güzel şeyler söylüyor ve yapımcılarından biri olan Steven Spielberg'in gelecekle ve çocuk olmakla ilgili tüm hassasiyetlerine sahip ( Max ve Atom arasındaki ilişkiye dikkat ! ) .
Çocuğunuzla birlikte gitmenizi şiddetle tavsiye ederim .
O robotların birbirini pataklamasını heyecanla seyrederken , siz de " yavrum ! " deyip sarılacak kadar duygusallaşacaksınız çünkü .
Twitter : murattolga
murattolga@gmail.com
