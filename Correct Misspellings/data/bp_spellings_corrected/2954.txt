İtiraf edeyim , bu yazıyı bir iki gün önce yazmaya başlamıştım .
Bugün baktım da filmin mutluluk kavramına yaklaşımına verip veriştirmişim ; bir takım iğneleyici yorumlar , " hadi kadın sen de " tavırları .
Daima Mutlu ( Happy Go Lucky ) filmini Ankara Film Festivali'nde izledim .
Filmi izlerken her ne kadar kahkahalar atsam da ; ilk yazıda filmin başrol karakteri Poppy'i modern dünyanın 30'larındaki Pollyanna'sı olmakla resmen suçlamışım .
Onu en çok hayatta mutlu olmakla suçlamışım .
Hani bir yaşa gelmişsin , o kırışıklıklar boşuna mı ?
Hiç mi acı yaşamadın be kadın ?
Ama bugün hava ( ne ) güzel .
Bu cümleyi tamamladıktan sonra kafamı dışarı çeviriyorum ve içim kıpır kıpır oluyor .
Ben ofiste rüzgarı hissedemesem de dışarıda çam ağaçlarının hareketlendiğini görüyorum ve bahar beni gülümsetiyor .
Aslında milyonlarca sıkıntım var , ama ben kendimi yine de " mutlu " hissetmeye çalışıyorum .
Bu yüzden o yazıyı klavyenin ' ' delete ' ' tuşuna kurban ettim .
O kadının hayatını düşündüm , aksiyonu bol hayatıma baktım .
Ben de işte şu an mutlu olmaya çalışıyorum .
Deniyorum .
Filmde anladığınız üzere ' ' mutluluk ' ' kavramı tartışılıyor .
Poppy adındaki bir İngiliz'in günlük yaşantısı , sorunları ve onları aşma çabaları anlatılıyor .
Daima Mutlu , büyük dramaların arkasına saklanmış bir hikaye değil , ama özünde bir dram var .
Bir komedi aslında ve bir insanın kahkahaların arkasına saklanması aynı zamanda .
Yani herkesin hayatta bir duruşu var .
Kimininki kimi için gülünç , kimininki senin için vahşice .
Ama bir taraftan da mutluluk kavramı , insanoğlunun belki de en ihtiyaç duyduğu duygu .
Kadının bisikleti çalınır ama sadece bisikletine veda edemediği için üzülür .
Ama burada tartışılan kişinin imkanları dahilinde kendine çıkış yolu bulma çabası .
Yeri geliyor kendini kendine has bir şekilde ifade eden bir aşık oluyor , yeri geliyor ilgili bir öğretmen , enerjisini Flamenko dans kursuna yönelten dur durak bilmez güçlü bir kadın oluyor .
Karamsar , kıyametten kendine giysi dikmiş direksiyon hocasıyla bizim daima iyimser kızımızın arasındaki sorunlar Poppy'e bazen çıkış yolu bırakmadığını da gösteriyor .
Zaten burası filmin kırılma noktasıdır .
Bu kadın gülücükler arkasına sığınıyordur .
Mutlu olmak ve mutlu oldurmak istiyordur .
Aslında bu noktada filmde Poppy'nin davranışlarına ' ' yok artık ' ' dedirten kısımları da söylemeden geçemeyeceğim : Mesela bir insan yanında büyük çaplı bir sinir krizine gitme yolunda ilerliyorsa yanında küçük şakalarına ve kahkahalarına artık devam etmemelisin .
Çünkü o gülen beş karış açık ağız elinin tersiyle kapatılabilir .
Ama filmin en iyi senaryo dalında Oscar'a da aday gösterildiğini de belirtmek gerekir .
Bunlar küçük detaylar .
Fikrimce zaman zaman oluşan bu fazlalıkları , Sally Hawkins muhteşem oyunculuğuyla filme yediriyor .
Zaten Hawkins'in Altın Küre , Gümüş Ayı gibi önemli ödüller kazandığı bu rolünde karakteri , karikatürize etmeden muhteşem bir oyunculukla yorumladığı da şüphesiz .
Film üzerine belki de en çok tartışılması gereken , usta yönetmen Mike Leigh'in önceki depresif filmlerinde soldurduğu tüm renklere adeta parlaklığı üflemesi .
Bu parlaklık hikayenin komedi unsurlarına sahip olmasıyla da güçleniyor .
Yönetmenin diğer filmlerinden bilirsiniz ; yarattığı dünyanın renk yapılandırmasına çok önem veren Leigh , renklerin parlaklığını filmlerinden ayıklarken konu olarak da insanlık acılarının üstüne gider .
Genellikle de İngiltere'nin yoksul kesiminin sorunlarını işler .
İngilizlerin Amelie'si olarak kabul edilen karakterin dünyasında büyük kahkahalar da attım , tıpkı filmi izlediğim salonu tıka basa dolduran diğer sinema severler gibi .
Zaten şu dünyada her şeye inat gülebilmeye çalışmıyor muyuz , tıpkı Poppy gibi .
Belki de hayata gerçekten gülümseyebilmek gerekiyor .
Son derece keyifli olan bu film , hayat , acılar ve mutluluk üzerine düşünmemizi de sağlıyor .
Son derece şık bir şekilde .
Belki de hayata daha farklı bakmak gerekiyor ?
Herkesin mutluluğu için !
