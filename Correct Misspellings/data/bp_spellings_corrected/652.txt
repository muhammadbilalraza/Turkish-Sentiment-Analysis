İlk filmi LOCK STOCK AND TWO SMOKING BARRELS ile hatırı sayılır bir ses getiren Guy Ritchie , ikinci ve en az ilki kadar başarılı bir film olan SNATCH ile karşımızda .
Yeraltı dünyasına farklı yaklaşımıyla elde ettiği havayı bozmadan , başta FIGHT CLUB'daki rolüne benzer bir şekilde Brad Pitt gibi yıldızları da kadroya dahil eden Ritchie - ki FIGHT CLUB'daki çarpıcı rolünü Brad Pitt de sevmiş olacak ki bu filmde oynamak için fiyatını düşürmüş - her iki filmden de farklı bir seyirlik sunuyor izleyiciye .
Boks organizatörü Turkish ( Jason Statham ) , ve görünürde slot makinaları işleten partneri Tommy ( Stephan Graham ) ile beraber İngiliz yeraltı dünyasının içine giriyorsunuz film başlar başlamaz .
85 Karatlık elmasın Antwerp'ten çalınması ile açılıyor perde .
Çalınan elmasın peşine düşen karanlık tiplerle organizatör Turkish'in yolu yeraltı liderlerinden Bricktop'ın çöplüğünde kesişince , ortaya seyircinin de zaman zaman zorlukla ayak uydurabildiği ama son derece keyif aldığı müthiş bir aksiyon çıkıyor .
Lisanssız boks ve yasadışı bahis merkezli İngiliz mafyasının , yeni karadakilerden hiç de az acımasız olmadığını gösteren Guy Ritchie , bu dünyanın tüm sert ve insafsız kurallarını tamamen aktarmasına rağmen seyirciyi güldürüp eğlendirmeyi de başarıyor .
Son derece güçlü mizahi yaklaşım zaman zaman ön plana çıkar gibi görünse de verilmek istenen karanlık dünyanın ciddiyetine asla gölge düşürmüyor .
Geniş kadro ve ritmin sebep olabileceği " havada kalan karakter " problemleri , iyi düşünülmüş senaryo ve güçlü diyaloglarla başarıyla önlenmiş ; her bir karaktere ifade yüklenebilecek zaman bulunmuş .
Elmas taciri Yahudi Avi , Rus mafyasının Londra ' ya ihracı Boris , Çingenelerin idolu Mickey , yine başka bir karanlık ve karizmatik tip Tony , Benicio Del Toro'nun canlandırdığı Dört parmak Franky ve mükemmel oyunu ile her zaman bu rollerin adamı olduğunu gösteren Alan Ford'un canlandırdığı Bricktop , Ritchie'nin çizdiği Londra'nın - ve filmin - kozmopolit yapısına mükemmel uymuşlar .
Kuşkusuz , olası tüm handikapların pozitif etkenler haline gelmesi , oyuncu seçiminin ve kurgudaki kusursuzluğun payına işaret etse de Ritchie ' nin , yalnız " Madonna'nın kocası " olarak değil , iyi bir yazar - yönetmen olarak da anılacağının bir göstergesi .
Birçok farklı öyküyü barındıran yeraltı labirentinin içine hızla sokulan izleyici , değme aksiyon filmlerine taş çıkartacak yüksek bir ritim eşliğinde çıkışa kadar taşınıyor kaybolmadan .
Bunu yaparken de gelişen çağın aksiyon filmlerine tanıdığı teknolojik ve görsel avantajları da kullanmamış Guy Ritchie : Tamamen klasik yöntemlerle - ve tabii ki üstün kurgusuyla - yakalamış tempoyu .
Aksi de filmin ruhuna ters düşerdi zaten .
Farklı kollardan gelişen çok karakterli tüm öykülerin - kısa " flashback " ler de kullanılarak rahatsızlık vermeden titizlikle çakıştırılması kurgudaki bir başka ustalığa işaret .
Elindeki malzeme o kadar çok olmalı ki birçok yönetmenin - kuşkusuz peşinden gidiyormuş gibi göründüğü Tarantino'yu ayrı tutmak lazım - uzun soluklu çekimlerde kullandığı sahnelere itibar etmeyip adeta fonda hızla tüketmiş hepsini Ritchie .
Yakalamak istediği temponun gereği olarak mı ?
Yoksa çocuğunun anası müstakbel eş adayı Madonna ile yapacağı nikah hazırlıklarına yetişebilmek için mi ?
Bilinmez : ) Filmdeki karakter çeşitliliği müziklere de yansımış . Hızlı temponun ve Londra'nın " olmazsa olmazı " Rock melodileri ile kulakların tozu alınırken , özenle seçilen Çigan ezgileri ve Balalayka tınıları işinin ehli olduğunu gösteriyor John Murphy'nin . Filmden derlenen soundtrack'in başarısına şaşırmamak gerek . " öne man show " ların salonları doldurduğu şu günlerde , her bir karakterinin üstün performansıyla bir " too many men show " olan KAPIŞMA'yı izlememek büyük bir kayıp olur sinemaseverler için .
