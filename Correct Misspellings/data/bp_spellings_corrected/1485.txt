Don Delillo'nun " Beyaz Gürültü " romanının ikinci bölümünde baş karakter Jack Gladney , yaşadığı bölgedeki tüm hayatları tehdit eden simsiyah zehirli bir bulut nedeniyle ölümle burun buruna gelir .
Zehirli bulut uzaklardan bir yerlerden Jack'in aile evine yaklaşırken Jack , evinin bahçesinde durup yaklaşan tehlikeyi seyreder ; felaket kapıdadır ve bölgeyi tahliye etmekten başka yapacak bir şey yoktur .
Yaşananlar Jack'in ölüm korkusunu tetikleyen ürkütücü birer unsur sayılabileceği gibi küresel kapitalizmin doğurduğu ikircikli ve tehditkar sosyal düzenin temsili olarak da yorumlanabilir .
Delillo'nun imza attığı bu tekinsiz atmosferin 1978 doğumlu Amerikalı yönetmen Jeff Nichols'ın ikinci uzun metraj filmi " Sığınak ( Take Shelter ) " ın aurasıyla birebir örtüştüğünü söyleyebiliriz .
Delillo'nun romanı ve " Sığınak " arasında kurulabilecek bu bağın sebebi , her iki çalışmanın da benzer dertlere sahip olmasından kaynaklanıyor aslında .
Nichols'ın filmi , yapı işçisi Curtis LaForche'ın karısı Samantha ve işitme engelli kızları Hannah ile yaşadığı aile hayatını gözler önüne sererek açılıyor .
Hannah'nın sağlık ve eğitim masrafları sebebiyle çektikleri ekonomik sıkıntılara rağmen Curtis ve Samantha'nın , arkadaşları Dewart'ın da vurguladığı gibi , huzurlu bir hayata ve sahici bir sevgiye sahip oldukları gözleniyor .
Bu huzurlu ortam Curtis'in yaklaşan bir kasırgaya ilişkin kabuslar görmeye başlaması ile çatırdıyor .
Kabusların mistik birer kıyamet alameti mi yoksa Curtis'in kişisel paranoyalarından beslenen hayal mahsulü birer sanrı mı olduğu meselesi ise filmin son anına kadar gizemini koruyor .
Curtis'i , maddi ve manevi her türlü riski sırtlamak pahasına bir kasırga sığınağı inşa etmeye zorlayan bütün bu süreç , günümüz toplumunda aile ve dostluk kurumları ile gündelik gerçekliğin nasıl kurgulandığına ilişkin de önemli sözler söylüyor .
 " Sığınak , " her şeyden önce toplumun baba figürüne biçtiği rolü tartışan bir film .
Yönetmen Jeff Nichols , Curtis'in ailesini koruma içgüdüsünden beslenen paranoyalar aracılığıyla baba olmanın birey üzerinde yarattığı toplumsal baskıyı başarıyla eleştiriyor .
Bununla birlikte , Curtis'in gördüğü kabuslar , halüsinasyonlar ve içinde bulunduğu stres yüklü ortam üzerinden yürüyen bu eleştiride , babalık makamına bahşedilen koruyucu pozisyonunun , sadece fiziksel güç değil ruhsal bir olgunluk gerektirdiğinin de altı çiziliyor .
Bu olgunluk sürecinin bir ön koşulunun da çocukluğa geri dönüp , bastırılmış korkularla yüzleşmeyi gerektirdiğini vurgulayan film , başkarakterini derinleştirdikçe derinleştiriyor .
Böylelikle , " Sığınak " bir noktadan sonra Curtis'i hem iktidarını kaybetme / yeniden kazanma arasında gidip gelen bir baba figürü hem de hayata karşı olgunluk sınavını vermesi gereken bir çocuk birey olarak fırtınanın tam da göbeğine yerleştiriyor .
 " Sığınak " ın en çarpıcı yanı , bahsettiğimiz bütün bu çatışmaları muazzam bir görsellikle donatarak her şeyden bağımsız bir film dünyası kurması ve seyredenler için hikayenin her anını daha da anlamlı ve yoğun kılması .
Filmin gidişatın ruh haline göre şekillenen renkleri , kendine has ritmi ve yarattığı dünyaya boyut katan ses kullanımı tam anlamıyla büyüleyici .
" Sığınak " ta karakterlerin hissettikleri her duygunun görsel düzlemde bir karşılık bulduğunu söylememiz mümkün .
Filmin hem öykü hem de anlatı düzeyinde birbirlerini eş zamanlı olarak etkileyen ve dönüştüren sayısız katmana bölünmesini sağlayan bu durum , hikayenin izleyiciye özel bir biçimde yorumlanmasını ve anlam bakımından kat kat zenginleşmesini de sağlamakta .
Michael Shannon'ın olağanüstü performansıyla gücünü arttıran " Sığınak , " ne alışıldık bir psikolojik gerilim ne de sıradan bir kıyamet filmi .
" Sığınak " ın film dünyası , sınır kavramını alt üst eden ve Curtis LaForche'ın bilinçdışının gittiği yere kadar uzanan dipsiz bir kuyu aslında ; o kuyunun içinden ne çıkacağının cevabı sizin korkularınızın , paranoyalarınızın ya da zaaflarınızın neler olduğuyla ilgili belki de , tıpkı gerçekliğin ya da hayatın kişiye özel kurgulanması gibi .
