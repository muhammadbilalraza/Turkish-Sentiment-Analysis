Ana akım sinema izleyicisinin en büyük dostları autobotlar , dördüncü defa beyazperdeye geri dönüyor !
Söz konusu ; Michael Bay’in ipleri eline aldığı , patlama çatlama kat sayısı fazlasıyla yüksek bir blockbuster olduğunda kafamızda oluşan formül her ne kadar aşağı yukarı aynı olsa da ; serinin bu son halkası kozmetik anlamda öncüllerine oranla belli başlı farklara sahip .
Transformers : Kayıp Çağ , ilk üçlemenin yükünü üzerinden atan serinin , beyazperdedeki ikinci ayağının yeni adımı !
Bu “yeni başlangıç” bahanesiyle birlikte , serinin kamera önündeki ve arkasındaki isimlerde de önemli bir değişikliğe gidilmiş .
Yani karşımızda kelimenin tam anlamıyla revize edilmiş bir popüler sinema mahsulü duruyor .
Michael Bay , filmin teknik anlamda geçirdiği revizasyonu , öyküye de aktarmayı başarmış .
Chicago’daki büyük savaşın ardından çok değil , sadece beş yıl geçmiş .
Çatışmanın yaralarının adam akıllı sarılamadığı gibi , hayatında “walkman” kelimesini bile duymamış kayıp bir gençliğin cirit attığı alternatif bir gelecek tablosunun içerisine sızıyoruz bu sefer !
Mevcut hükümet , decepticonları ve autobotları ortadan kaldırma ya da canlı yakaladıklarını paketleyerek gezegenimizden postalama gibi sert bir politika izlemeye başlamış .
Bu konuda hükümete en fazla yardımı dokunan itici güç ise , transformer avcısı Lockdown !
Bu avdan kaçıp kurtulmaya çabalayan Optimus Prime ile gırtlağına kadar borç içinde yüzen , başarısız ve bir o kadar da kem talihli mucit Cade’in yollarının kesişmesinin ardından da aşağı yukarı iki buçuk saate tekabül eden bir aksiyon karnavalının taşları döşenmiş oluyor .
Elbette her Michael Bay filminde olduğu gibi tıka basa mesaj kaygısıyla maruz kalsak da , serinin ilk üçlemesinde olduğu gibi izleyiciyi görsel saldırıya maruz bırakmayan , öncüllerinde olduğu gibi abartılı mizahtan da alabildiğine kaçınan bir yapım duruyor karşımızda .
Yine aşağı yukarı her Transformers filminde olduğu gibi , devasa uzaylı robotların arasında ezilmemek için mücadele veren insanların değişim öyküsünü izliyoruz .
Bir tarafta kızının büyümesini kabul edemeyen , baskıcı ve çağı yakalama konusunda inatçı davranan Cade’in yontulma süreci ; diğer tarafta yakaladığı her transformerın iliğini kemiğini sömürerek , şirketinin emrine amade etmekten çekinmeyen iflah olmaz kan emici Joshua Joyce’un mülayimleşme aşamaları …
Seyir esnasında büyük bir şevkle izleyiciye verdikleri ahlâk ve fedakarlık dersleriyse cabası !
Serideki en önemli değişimlerden biri de , filmin vitrinindeki oyuncu kadrosunda yaşanmış .
Shia LaBeouf ,  Megan Fox ya da Josh Duhamel gibi yeni jenerasyon yıldızların sinema arenasındaki kredisi arttıran Bay , dolu dizgin aksiyon vaadinde bulunan böyle bir yapımın forvetine Mark Wahlberg’i yerleştirmek , neresinden bakılırsa bakılsın akıllıca bir hamlede bulunmuş !
İlginçtir ki , Michael Bay’in sinemasında genel bir değişimden de söz etmek biraz da olsa mümkün !
Pain And Gain ile birlikte düşük bütçeyle de ne kadar eğlenceli bir film ortaya koyabileceğini cümle aleme kanıtlayan Bay ; bu filmde de , teknik ekibin görsel maharetleri abartması konusunda geri vites atmamış olsa da ; hazmı daha rahat bir seyirlik sunuyor önümüze .
Gözleri yoracak tonlarca ince detayı elinin tersiyle ittirip daha tok görüntülere ve yer yer bir blockbuster örneğinde bile karşımıza pek çıkmayan avangart kamera açılarına yer vermesi , filmin grafik lezzetini bir miktar daha arttırmış !
Bütün bu sayıp döktüklerimin ardından , sakar mucidimiz Cade Yeager’in de dediği gibi , algoritması aşağı yukarı belli olan böyle bir seride karşımıza çıkan bu türden yeniliklerden keyif alabilmek “döküntülerin arasındaki hazineyi keşfetmemizi” sağlayacak cinsten olmuş .
Fatih Yürür
