Sinemacıyla izleyici arasında bir arz - talep ilişkisi kuruluyor zaman zaman .
İzleyici merak ettiği ünlü karakterlerin hayatlarını beyazperdede görmek istiyor ve sinema da bu isteğe cevap veriyor .
Bu ilişki süresince sadece bekleyen izleyici , sinemacıyı ne kadar zorlu bir göreve çağırdığının farkında olmuyor çoğunlukla .
Belgesellerin dahi objektifliğinden şüphe edildiği bir çağda , birinci şahıstan anlatılmış bile olsa gerçek bir insanın hayat öyküsünü bir sinema filmine dönüştürmenin ne kadar büyük bir sorumluluğu beraberinde getirdiğini unutuyor .
İzleyici verdiği görevin zorluğunu bir kenara bırakmış sadece isteğinin gerçekleşmesini beklerken , elinde çektiği ham görüntülerle bir köşede oturan sinemacı , mesleğinin doğası gereği bu görüntüleri kurgulayarak ortaya bir hikaye çıkarıyor .
Sonra da nefesini tutup yaratacağı tartışmaları bekliyor .
Tartışma yaratacağını biliyor .
Çünkü ne kadar ortalama bakışı yakalamaya çalışsa da , eninde sonunda kendi yorumunu katıyor o yaşam öyküsüne .
Kendisinin , anlattığı insanı nasıl gördüğünü yansıtıyor .
Bu durum da beraberinde karşıt görüşleri getiriyor ve hem anlatılan insan , hem de ortaya çıkan film bu çatışmaların arasında kaybolup gidiyor .
Domino Harvey'in yaşam öyküsünün beyazperdeye aktarılacağını duyduğumda ortaya çıkacak filmin yine bu tarz bir gel git sürecinin kurbanı olacağını düşünmüştüm .
Fakat Tony Scott ve Richard Kelly'nin ortaya çıkardıkları işi gördüğümde bu fikrim tamamen değişti .
Trajik ölümüne dek Domino Harvey ile iletişim halinde olan yönetmen Tony Scott , video klip estetiğini True Romance'dekine benzer şiddet görüntüleri ve Spy Game'dekine yakın bir sinema diliyle birleştirmiş ve hem Domino olan , hem de onunla hiçbir alakası olamayan bir filme imza atmış .
Ayrıntıları görebilmek için sadece biraz dikkat etmek yeterli .
Hatta zaman zaman dikkat etmeye bile gerek kalmıyor .
Film , Domino'nun kriminal psikolog olduğunu söyleyen bir polis tarafından sorgulandığı bir sahne ile açılıyor .
Perişan halinden anlaşılabileceği gibi başına talihsiz bir olay gelmiş ve bu olayı " gerçekte olduğu gibi " anlatması için kendisine baskı yapılmakta .
Bu şiddetli ısrar üzerine Domino biraz da alaycı bir tavırla içinde çocukluğunun dahi bulunduğu bir hikaye anlatmaya başlıyor .
Anlattığı hikaye de bizim filmimizin bütününü oluşturuyor .
Bu başlangıç sahnesi ile bile film bizlere , bütün bu öykünün sadece Domino'nun hayal gücünün ürünü olduğu mesajını veriyor .
Bu fikrin desteklenmesi içinse devreye Tony Scott giriyor .
Scott , hareketlinin de ötesinde titreyen bir kamera , görüntülerin devamlılığını kıran yazılı metinler ve boğuklaşan , mekanikleşen seslerle bizlere Domino'nun gerçek hayatında neler olup bittiğini göstermek istemiyor zaten .
Örneğin Domino çocukluğundan ve aile hayatından bahsetmeye başladığında kamera daha da seri hareket etmeye , sarı ve kahverengi filtre , görüntüleri iyicene bozmaya başlıyor ki neler olup bittiğini göremeyelim .
Ki zaten bu karmaşık sinemasal anlatım sayesinde o sırada neler olup bittiğini ne görebiliyoruz ne de anlayabiliyoruz .
Anlamamak hoşumuza da gidiyor nitekim .
Öyküdeki sürükleyicilik kesilip , gerçek duygulardan bahsedildiğinde karşımıza bu görüntü karmaşası çıkıyor ve gözlerimizi yormaya , başımızı ağrıtmaya başlıyor .
Tony Scott , Domino'nun hayal gücünü daha enteresan buluyor ve aksiyon dolu sahnelerde netleştirdiği kamerasıyla dikkatimizi o kısımlara çekmeye çalışıyor .
Doğrusunu söylemek gerekirse gerçekler bizi hem duygusal hem de fiziksel anlamda sıkıntıya sokuyor .
O yüzden de kendimizi Richard Kelly'nin , mücadeleye çağıran tempolu senaryosuna kaptırmayı Domino'nun geçmiş problemlerini görmeye yeğliyoruz bizler de .
İlk büyük çıkışını Karanlık Yolculuk gibi başarılı bir filmle yapan Richard Kelly , gelecek çalışmalarının niteliği konusunda bütün sinema camiasını endişeye düşürmüştü denebilir .
Bu endişenin geçip geçmediğini söylemek için biraz erken olsa da Domino'nun senaryosunda iyi bir iş çıkardığını söylemek mümkün .
Görüntülerin olağan karmaşası ile paralel ilerleyen çetrefilli senaryo bir an insanın kafasını allak bullak etmiyor değil .
Bu dağınık atmosfer , nerede ne olduğunu anlayamama durumu sıradan bir aksiyon filminde ne kadar hor görülebilirse bu filme o kadar yakışıyor .
Çünkü insana kendi rüyalarının düzensizliğini , düşünce akışının kontrolsüzlüğünü hissettiriyor .
İzlediğimiz görüntülerin Domino'nun aklından geçenleri resmettiği göz önünde bulundurulursa bu karışık anlatım sırası filmin içinde gerçekten de anlam buluyor .
Bütün bunların yanı sıra Kelly , senaryosunda karakterleri fazlasıyla genelleştirmiş .
Domino , erkeksi tavırlarını çevreleyen inanılmaz seksi görünüşüyle tam da aksiyon filmlerinde sık sık karşılaştığımız eli silah tutan kadın figürüne oturuyor .
Görmüş geçirmiş , serseri bir ekip patronu olan Ed Mosbey , fazla konuşmasa da söylendikleri yere cuk oturan öğütler vererek fazlasıyla tanıdık bir portre çiziyor .
Başından türlü bela geçmiş Venezüella'lı Choco'nun İngilizce bildiği halde her ortamda İspanyolca konuşması , Afgan şoför Afi'nin her göründüğü anda çalan oryantal müzik bu genelleştirme tavrını karikatüze ediyor .
Hollywood'dan fırlamış , sıradan bir aksiyon filminde varolması gereken bütün klişe karakterler gözler önüne seriliyor Domino'da .
Tecrübeli bir sinema izleyicisini güldürüp , " nasıl olur da Domino'yu böyle lanse ederler , niye Afi çıktığında sürekli bu egzotik müzik çalıyor , ne kadar oryantalist bir film bu " dedirtebilecek bu vaziyet , aslında bizlere sadece tek bir şey söyleyebilmek için böyle bir zahmete giriyor : hiç tanımadığımız bir insanın hayatını izlemek isterken beraberimizde getirdiğimiz beklentiler de onun gerçek kimliğini bir anlamda çarpıtmıyor mu zaten ?
İçin için görmek istediğimiz aykırı Domino da aslında Keira Knightley'in bedeninde cisim bulan bu seksi ve asi kadın değil mi ?
O zaman gerçekte yaşanmış ve bitmiş bir hayatı izlemenin anlamı ne ?
Bütün bu tartışmaları bırakalım ve kendimizi aksiyonun akışına bırakalım .
Domino da hayalinde sadece böyle şiddet dolu , aykırı ve kurgusal karakterlerle dolu bir hayat yaşamış olmayı diliyordu belki de .
