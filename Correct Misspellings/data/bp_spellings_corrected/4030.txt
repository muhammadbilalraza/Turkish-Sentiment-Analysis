Filistin İsrail ilişkileri politik areneda ve devletler bazında gayet sert seyrederken sivil dünyada daha barışçıl ve neşeli çığlıklar atmaya devam ediyor .
En azından bazı filmler iki devlet arasında yıllara yayılan savaşı aşkla yıkmaya çalışıyor .
Geçen yılın Filistin filmi Omar da iki ülkenin yasaklı aşk ilişkisine ve bu uğurda verilen emeklere odaklanmıştı . Wedding in Galilee / Düğün El İle Harman Yel İle filmi de politik algının dışında gayet insani ilişkilerin devrede olduğu bir Filistin - İsrail sunuyordu .
Peace After Marriage / Nikahta Keramet Var mı ise ağırlıklı komedi algısıyla meseleye yaklaşıyor .
Hatta romantik komedi kıvamına da giriyor ama pırıltılı esprileriyle vaat ettiğinden fazlasını yaşatıyor izlerken .
Ve insanları ortamlarından alarak , yani Filistin ve İsrail topraklarının geriliminden uzaklaştırarak kendince daha uzak , orta ve barışçıl bir noktaya çekiyor diyelim .
Amerika’ya ! <Bandar Albuliwi ve Ghazi Albuliwi ikilisinin çektiği , Ghazi Albuliwi’nin aynı zamanda oyuncu olarak komedi yeteneğini konuşturduğu film meseleye inanılmaz pozitif yaklaşmaya çalışmış .
Amerika’da anne ve babasıyla yaşayan Filistinli Arafat’ın duygusal olarak hayata tutunma çabasını anlatan film , karakterin dünya algısıyla tam bir komedi rayına oturuyor .
Tabii film biraz da ‘hayatının kadını’ fikrine çabuk geçişlerle seyirciyi hazırlıyor .
Yani Arafat’ın seks bağımlılığı hızlı ve komik bir biçimde önümüzde akarken bir anda durulup toslayacağını ve aşık olacağını anlıyoruz .
Ama film aile tarafından yapılan ufak engellemelerle biraz da meseleyi açma derdinde .
İsrailli Micaela ise yeşil kart almak için evlenmeyi kabul eden İsrailli bir genç kadın .
İkilinin birbirlerine mesafeli başlayan ilişkileri tam rayına otururken bu kez de aileler devreye giriyor , kavuşma hikayesi uzadıkça uzuyor .
Nikahta Keramet Var iki tarafa mesafeli yaklaşımıyla ve siyaset dışı üslubuyla dikkat çekici .
İki tarafın da yaşadığı gerilimi yumuşatmak ve belki de orta yol bulmak adına yapılmış komik ve anlamlı bir adım olarak bile anabiliriz filmi .
Filistin’in Woody Allen’ı olarak bilinen Ghazi Albuliwi ünlü yönetmenden bir miras devralmaya çalışıyor gibi .
Tabii daha ( çok yolun başında ) çok naif bir biçimde ama çabası takdire değer gerçekten de .
Yoksa filmde bazı amatörlükler , bazı senaryo boşlukları yok değil .
Karakterin bize sunduğu komedi algısı da bazı yerlerde fazla abartı ama yine de filmin kendisiyle dalga geçen yanı , karakterin orijinalliği filmi dikkate değer kılıyor .
Hatta Arafat’ın kendi ülkesinden bir kadınla apar topar evlenmekten vazgeçtiği sahnenin ( onun da bir hayli komik olmasına özen gösterilmiş ) aşkın sınır tanımayan yanına dikkat çekmesi de takdire şayan .
Yani bir anlamda cesur da .
Ghazi Albuliwi bu filmle yerini sağlamlaştıracak gibi görünüyor .
Hem oynayıp hem yazıp yönetecek kıvamda olması da buna işaret zaten .
Nikahta Keramet Var mı , kendisiyle geçtiği dalgayla , ironisi ve kimi yerlerde patlattığı esprileriyle haftanın es geçilmemesi gereken filmlerinden biri olmayı hak ediyor .
Tabii bir de anlayışlı anne rolüyle karşımıza çıkan Hiam Abbass’ı unutmamak gerek . twitter . com / BanuBozdemir
