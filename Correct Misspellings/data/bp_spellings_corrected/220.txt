Senden Önce Ben , son zamanlarda beyazperdede örneklerini görmeye alıştığımız bir roman uyarlaması .
2012’de yazar Jojo Moyes tarafından kaleme alınan kitap , yayınlanışının dört sene sonrasında beyazperdede hayat buldu .
Başrole Game of Thrones’un Khaleesi’si olarak tanıdığımız Emily Clarke ve Sam Claflin’i taşıyan İngiliz yapımı ilk bakışta size Can Dostum isimli Fransız filmini anımsatabilir .
Zira her iki film de felçli ve aksi bir adamın hayatına giren , pek de o ortamın insanı olmayan bir bakıcı üzerinden ilerliyor .
Senden Önce Ben de en az Can Dostum kadar nüktedan ve eğlenceli bir film , üstüne bir de İngiliz aksanı gelince seyri daha da keyifleniyor .
Geçirdiği kazanın öncesinde oldukça renkli bir hayatı olan Will Traynor , tekerlekli sandalyeye mahkum olduğundan beri kendisini dört duvara mahkum etmiş , her şeyden elini eteğini çekmiş bir hayat sürmektedir .
Ailesine destek olmak için çalışmak zorunda olan Louisa ise , küçük bir kasabada yetişmiş olmanın verdikleriyle küçük dünyasında yaşayan ancak hayalleri olan genç , enerjik ve oldukça renkli bir kadındır .
Kader bu iki insanı bir araya getirir ve ağlarını örer .
Lou , sebatkarlığı ve fedakarlığı ile kısa sürede Will hayatının merkezine yerleşir , ancak sonradan öğreneceği gerçek , ona hayatının hem en mutlu hem de en zor zamanlarını yaşatacaktır .
Filmin başrollerinde yer alan Emilia Clarke ve Sam Claflin’in kimyaları oldukça tutmuş , her ikisi de oldukça sempatik .
Emilia Clarke’ın zaman zaman aşırıya ve yapmacıklığa kaçan bir sevimliliği var ama , neyse ki oynadığı karakter buna müsait .
Filmde Game of Thrones izleyicilerini güzel de bir sürpriz bekliyor aslında . Will’in babasını oynayan Charles Dance bildiğiniz gibi Game of Thrones’da Tywin Lannister karakterini oynuyordu ve geçtiğimiz sezon diziye veda etmişti .
Filmde bir Lannister ve bir Targaryen’i ( Khaleesi ) bir arada , aynı sahnelerde görmek , bir göt takipçisi olarak benim oldukça hoşuma gitti .
Filmin diğer yan rollerinde doktor Who’dan Clara olarak tanıdığımız Jenna Coleman ve Harry Potter’dan Neville Longbottom olarak hatırlayabileceğiniz Matthew Lewis de yer alıyor .
Senden  Önce Ben’in eğlenceli olan kısımları sizi güldürebilirken , sonlara doğru yükseltilmeye çalışılan dram tam yerini bulmuyor .
Aslında filmin konusu oldukça müsait olmasına rağmen , pek de ajitasyona başvurulmaması bunun bilinçli yapılmış bir tercih olduğunu düşündürebilir .
İlk kez uzun metrajlı bir sinema filmine imza atan yönetmen Thea Sharrock’tan bahsetmeden de geçmek olmaz .
İngiliz televizyonunun sevilen dizilerinden Call The Midwife’ın birkaç bölümünü yönetmiş olan Sharrock , aslında yönetmenliği gerçek sahne tozunu yuttuğu tiyatro sahnesinde icra ediyor ama beyazperdeye geçişi de oldukça yumuşak olmuş .
Zira film , her ne kadar ufak tefek aksamaları olsa da , bir ilk film olmanın ötesinde .
Bu arada yeni James Bond kim olacak sorusu halen cevabını bulamamışken , şunu da belirtmeden geçemeyeceğim ki , Sam Claflin’in Bond için hiç de fena bir aday olmadığını filmin bir sahnesinde izlediğimiz Bond videosuna dayanarak söyleyebiliriz .
Son olarak Senden Önce Ben için kitabın milyonlarca okuyucusunu hayal kırıklığına uğratmayacak bir uyarlama diyebiliriz .
Bakalım Jojo Moyes’in Lou’nun hikayesine devam ettiği Senden Sonra Ben isimli kitabı da beyazperdede yer alabilecek mi ?
