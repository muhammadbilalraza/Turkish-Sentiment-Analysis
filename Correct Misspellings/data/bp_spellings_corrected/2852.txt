Mart ayı dert ayı derlerdi eskiler ; 5 vizyon haftasına yayılan ve kapıdan baktıran mart ayında her hafta ortalama 7-8 film vizyona girerken , Hollywood gişe hitleri ve PR malzemesi yüksek yerli yapımlar haricindekiler tabir - i caizse harcanıyor , affola ama arada kaynayıp gidiyor .
Hele ki geçtiğimiz sene festivalleri gezip , ‘sezon açıldığında’ aylarca kendisine vizyon yeri bulamamışsa , ‘sanat sinemasına’ pek kimse vizyonda şans vermiyor .
İşte Erkan Tunç imzalı Martı filmi , mart ayının bu derdini paylaşmasın diye bunca kelamı ettim .
Velhasıl niye ve nasıl çekildiğini anlamadığımız onlarca çöp yerli film içerisinde parmakla gösterilecek bir yapım var karşımızda .
Martı , televizyon ve sinemanın mutfağından gelen Erkan Tunç’un hem yönetmenliği hem senaristliği üstlendiği ilk uzun metrajlı filmi .
Vizyona girdiği ay mart gibi , derdi olan , isteyene metaforlu , isteyene kör gözüm parmağına , 137 dakika gibi uzunca süresine rağmen gizemli hikayesiyle merak uyandırmayı başaran ve o merakı diri tutan bir film .
Sıradan gibi görünen taşralı bir çiftin , gayet klastrofobik bir tavuk çiftliğindeki oldukça sıkıcı hayatına dahil oluyoruz ilk bakışta .
Her şey normal ve sıradan gibi görünse de , kısa sürede İzmir’e çok da uzak olmayan bu kırsalda , hikayenin dertleri de bir bir önümüze dökülüyor .
Büyük şehrin taşralısının özeti gibi çizilen Yakup , yanında sessiz , sedasız bir düğüm olmuş karısı Mediha ile yuvarlanıp giderken , çiftliğe gelen yardımcı Ersin ve ‘onun karısı’ Nurgül , tavuk çiftliğinin ve Yakup - Mediha çiftinin evrenini ters - yüz ediyor .
Eklemek gerekir ki Mediha ve Yakup çiftinin çocuk sahibi olamama çıkmazı , tıpkı tavuk çiftliğinin filmin ikinci yarısında saplandığı çıkmaz ile üst üste örtüşüyor adeta .
Mekan tavuk çiftliği olmasına rağmen filmin politik açıdan pek suya sabuna dokunmadığını da eklemek lazım .
Konuya dair bilmediğimiz bir saptamada bulunmuyor ama ölümlerin zamanlaması manidar !
Hikayede gelmeyen / gelemeyen doğum , beklenen ya da beklenmeyen doğum , bir o kadar her canlıyı bulan , saklandığı yerden çekip çıkartan ölüm - ki filmde doğumdan ziyade ölüm var aslına bakarsanız - temalarının ağırlığı Mediha haricindeki karakterlerin görece mizahi yönleriyle törpülenmiş .
Baktığınız yöne göre dramı ağır basan , ama bir o kadar da trajikomik bir hikaye var karşımızda .
Saftirik Yakup’a üzülürken , Mediha’yı anlamaya çalışıyor seyirci ; bir yandan kasten pastellere bulanmış Nurgül’ün iç acıtan monologlarına , tiradlarına kulak verirken , Ersin’i üçkağıtçı olarak damgalamak çok kolay …   Ama bakalım işin aslı öyle mi ?       
Filmin kadrosunda televizyon ekranlarının yıldız isimleri var ama esas mesele isimler değil , o oyuncuların rollerinde nasıl da alıp götürdükleri .
Güldür Güldür Show’un en sevilen simalarından Onur Buldu’yu daha önce hiç bu kadar dramatik ve inandırıcı bir rolde seyretmemiştim açıkçası , fiziki değişimini de işin içine katarsak En İyi Erkek Oyuncu kategorisinde gözden kaçmasına üzüldüm .
Onu da komedisi dünyasıyla sevdik ama İrem Sak her dram ağırlıklı karakterinde kadın komedi oyuncusundan fazlası olduğunu ispatlayarak yolculuğuna devam ediyor .
Uzun lafın kısası , ‘festival filmi’ kategorisi handikapından ötürü gözden kaçmaması gereken , geçtiğimiz yılın kıymeti az bilinen yapımlarından biri var bu hafta vizyonda .
Başka Sinema programında kaçmaması gerekenlerden ve kesinlikle sıkıcı değil , bol sürprizli , karakter dönüşümlü .
Yeri geliyor tavuklar bile dönüşüyor , daha ne olsun …
 
twitter . com / duygukocabayli
