Guillermo Del Toro’yu Hellboy , Blade 2 gibi popüler filmlerinin dışında , daha ciddi işleriyle önemsedi aslında dünya .
Meksikalı yönetmen , iki binlerin ilk on yılında The Devil’s Backbone ve Oscar ödüllerinde de karşılık gören Pan’ın Labirenti  ( Pan’s Labyrinth ) gibi iki önemli sinema eserine imza attı .
Fakat sonrasında bu çizgide devam etmedi , Pacific Rim gibi gişe canavarlarına harcadı vaktini .
Bunun bir sebebi de hayalindeki bazı projeleri finanse edemiyor olmasıydı .
Mussolini dönemi İtalya’sında geçen , anti - faşist bir Pinokyo filmi için kendisine hala kimse destek çıkmadı mesela .
The Shape of Water’ın çıkış noktası , bir deniz kızına aşık olan hademenin öyküsünü anlatma fikri olmuş .
Zamanla fikir gelişip 1962 yılında , Soğuk Savaş döneminde , gizli bir askeri merkezde temizlikçi olarak çalışan dilsiz bir kadının , Elisa’nın , Amazon halkının bir tanrı olarak görüp tapındığı ve Amerikan ordusu tarafından ele geçirilip sorgulanmak , incelenmek üzere bu merkeze getirilen deniz yaratığına aşık olduğu masalsı projeye dönüşmüş .
Del Toro , sadece 20 milyon dolar gibi Hollywood standartlarında oldukça düşük bir bütçeyle bu projeyi hayata geçirmiş .
Bu mütevazı bütçe belli ki bazı açılardan elini de rahatlatmış .
Kara geçmek için ille büyük paralar kazanması gerekmiyor The Shape of Water’ın .
Bu da Guillermo Del Toro’ya kafasındaki filmi yapma özgürlüğünü sağlamış .
Filmin yalnız kahramanı Elisa , belli bir rutin içinde sürdürüyor hayatını .
Akşamları da söz konusu askeri merkezde yerleri siliyor , etrafı temizliyor .
Dilsizliği yüzünden hep tepeden bakılmış , çok az insanla iletişim kurabilmiş bir genç kadın Elisa .
Kapı komşusu Giles ve iş yerinde onu kollayan Zelda dışında kimsesi yok .
Zelda ona sürekli avare kocasından dert yanıp erkekleri çekiştirirken , birlikte acayip laboratuarları paspaslıyorlar , gelecekten fırlamışa benzeyen alet edevatın tozunu alıyorlar .
Manolya  ( Magnolia ) filminde William H. Macy’nin canlandırdığı yaşlı eşcinsel rolünü hatırlatan Giles ise Elisa’yla televizyonda ünlü aktrislerin dizilerini , filmlerini izliyor ; onu hoşlandığı genç delikanlının çalıştığı kafeden berbat turtalar yemeye zorluyor .
Elisa’nın yalnızlığına çare değil ikisi de .
Onu olduğu gibi sevecek , fiziksel engeline takılmayacak biri eksik genç kadının hayatında .
Sadece duygusal değil , cinsel ihtiyaçlarını da tatmin edecek biri .
Ve askeri merkeze getirilen sualtı yaratığıyla Elisa’nın tesadüfen başlayan iletişimi , aralarında gitgide kurulan bağ , tam da Elisa’nın hayatındaki boşluğu doldurur hale geliyor .
Venedik Film Festivali’nde ilk kez seyirci karşısına çıkan filmin basın toplantısında yönetmenin bizzat belirttiği üzere , Hellboy filmlerinden bildiğimiz Aquaman karakterinin geçmiş öyküsünü anlatan bir “prequel” değil bu .
Yaratıklar arasındaki benzerliklere rağmen , bu bir Aquaman filmi değil ; aslında bir tür Güzel ve Çirkin masalı .
Del Toro , bu masalın iki biçimde yorumlanageldiğini , bir yorumun cinsellik içermeyen püriten bir aşk öyküsü olduğunu , diğeriniyse bunun kaba bir karşıtı olarak gördüğünü ifade ediyor .
Ve her iki yorumla da ilgilenmediğini .
Del Toro’nun Güzel ve Çirkin versiyonunda , kadın ve canavarın aşkı platonik kalmıyor , cinsellik de içeriyor ama film bunu olabildiğince zarif ve ucuzlaşmayan bir üslupla yansıtıyor .
Karakterlerin kaderleriyle ilgili pasif kalmaktan vazgeçtikleri , sevdiklerini kaybetmemek ya da değer verdikleri insanlara yardım etmek için kendilerini ateşe attıkları bir öykü bu aynı zamanda .
Elisa , ordunun sevdiği adamı ortadan kaldıracağını öğrenince , dostlarının ve o an çıkarları denk düşen bir casusun yardımıyla harekete geçiyor .
Venedik ve hemen ardından Telluride festivallerinde büyük övgülerle karşılanan , bu seneki Oscar yarışının da favorilerinden biri haline gelen The Shape of Water , fantastik sinemayla Soğuk Savaş dönemi casusluk hikayelerini ve romantik bir masalsılığı aynı potada eritmeyi başaran , iyi bir popüler sinema örneği .
Klişeleşmiş tabirle “öteki” denebilecek iki canlının aşk hikayesi , farklılıklara karşı toleranslı olmak , kendinden farklı olanı sevmeyi öğrenebilmek gibi temalara da dokunuyor ister istemez .
Oscar sezonunda filmin lehine işleyeceği / kullanılacağı kesin bir açı bu .
Tabii , alışılmadık yollardan gitse de sonuçta seyirci odaklı bir ana akım film karşımızdaki .
Bu yüzden bazı beylik kalıpları da kullanıyor .
Michael Shannon’ın canlandırdığı ajan Strickland karakteri , aktörün ve Del Toro’nun boyutlandırma gayretleri ne kadar işe yararsa yarasın , bildik bir kötü adam tiplemesi aslında .
Film bir noktadan sonra kaçma kovalamaca döngüsüne de giriyor ister istemez .
Fakat bunları yine de orijinal bir zemin üzerinde , özellikle yapım tasarımları ve görüntü yönetiminde olağanüstü bir titizlikle , ellili altmışlı yılların romantik sinemasına yönelik nostaljiden de beslenen ince bir duygusallıkla ve çok iyi bir oyuncu kadrosuyla yapıyor .
Günün birinde dev bir balıkla dilsiz bir kadının aşk öyküsünü yüzümüzde büyük bir tebessümle izleyeceğimiz kimin aklına gelirdi .
Bunu dünyayı kuracak , bu öyküye bizi inandıracak , Guillermo Del Toro’dan başka bir yönetmen olamazdı belki de .
Twitter : aliercivan
