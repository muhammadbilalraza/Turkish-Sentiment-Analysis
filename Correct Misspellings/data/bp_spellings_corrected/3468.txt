Önemli festivallerden ödüllerle dönmüş ( Sundance Jüri Özel Ödülü , Berlin Halk Ödülü gibi ) , Brezilyalı Anna Muylaert’nin ( Durval Discos , E Pribidio Fumar ) yazıp , yönettiği Annemle Geçen Yaz  ( Que Horas Ela Volta ? / The Second Mother ) , zengin bir ailenin evinde hizmetçilik yapan Val’ın ( Regina Case ) ekseninde sınıflar arası sınırları özenle çiziyor …
Val , anneliğini yaşayamadan kızı Jessica’yı babasına ve yakınlarına bırakmış ; başka kentte ekmeğinin peşinde .
Ev hizmetleri yanında ailenin oğlu Fabinho’yu da ( Michel Joelsas ) büyüterek bir nebze evlat özlemini bastırmayı denemiş .
Havalandırması dahi olmayan odasında , evin kurallarına harfiyen uyarak yaşamını sürdürürken yıllardır görmediği kızı Jessica eğitim amacıyla San Paolo’ya geliyor ve aynı odaya yerleşiyor .
Val’ın aksine yaşam mahallini mutfağın dışına taşıyan , evin sahipleri kadar izleyicide de merak uyandıran Jessica ( Camila Mardila ) , değişimin ve yeni kuşağın temsilcisi .
Tarafların içselleştirdiği sınırları görmezden gelen ( görünür kılan ) , aileye ait masada yemek yiyen , hatta ev sahibi Barbara’ya kahvaltı hazırlatan , misafirler için ayrılmış ebeveyn banyolu geniş odada kalmakta sakınca görmeyen ve ‘yasaklı’ havuza giren Jessica , kendine güvenen , tüm bağımsızlığı ve gururuyla kararlı , eşitlikten yana bir genç kadın .
Ama herkes yerini bilmeli .
Brezilya’da lüksü zenginler yaşar , fakirler de onları ancak TV’den izler .
Sistem başka türlüsüne izin vermez …
Filmin orijinal ismi ‘Ne zaman geri dönecek ? ’ umuda açılan gizli kapı ama İngilizce ismi öykünün adeta anahtarı : ‘The Second Mother’ evin içindeki iki biyolojik annenin özelinde sistemi , çocuklarını başkalarına emanet ederek büyüten annelerin öyküsünü özetliyor ; biri hizmetçiye bırakıyor , hizmetçi de bir başkasına .
Bu anlamda , Val ile kızı arasındaki yabancılaşma kadar , Fabinho’nun biyolojik annesi ve Val ile olan ilişkisi de dikkat çekici .
Mizahına karşın filme komedi demek zor ; dramın soğuk yüzü her detayda saklı .
Sınıfsal eşitsizlik , küçümseme , paranın yarattığı kibir , zenginlerin fakirlere , fakirlerin de zenginlere önyargısı , kırılgan kalpler , proleter gururun zedelenmesi , modern esaretin ayak izleri komedinin arasında buruk bir tat bırakıyor .
Hep sistem mi kazanacak ?
Kızının sınavdaki başarısını , oğulları aynı sınavda kaybetmiş patronların önünde kutlayan Val’ın , ilk andan itibaren kırılma anlarına tanık olan ‘kutsal havuz’a girdiği bir sahne var ki , kaideyi bozacak kadar umut verici …
Yönetmen ve oyunculuklara gelince ; farklılıkların altını çizmek , aynı çatı altındaki ayrı dünyaları yansıtmak amacıyla evi çok ustaca kullanan , karakterlere isabetli , sade analizlerde bulunan Anna Muylaert ile anneyi oynayan Regina Case çok başarılı ; Jessica’ya hayat veren Camila Mardila da onlardan aşağı kalmıyor .
Film bir başyapıt değil , hatta bildik , tanıdık ; ancak çok dürüst , yalın ve bizden .
Bu nedenle herkesten bir parça taşıyor öykü .
Olağanüstü sahnelerin yerine sıra dışı bir fotoğraf sunan Annemle Geçen Yaz , beyazperdede günlük yaşamı arayanlara .
