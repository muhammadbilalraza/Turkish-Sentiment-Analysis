Selim Evci imzalı Saklı senaristliği de üstlenen yönetmenin üçüncü uzun metraj işi olarak karşımızda ; gönül rahatlığı ile söyleyebiliriz ki “yorucu bir festival filmi” yaftasından çok daha fazlası var bu sefer karşımızda !
Başlı başına bir kadın hikâyesi anlatıyor bu sefer Evci .
Ve o kadının içinde yaşadığı kozayı , baskıcı aile yapısını , toplumsal dinamiklerle örmeyi de ihmal etmiyor .
Filmin senaryo örgüsü en çok da bu yönüyle , bireye , bireyin dalgalanmalarına saplanıp kalmaktan öte dış bir çerçeve çizebilmesi ve bu çerçeveye bireyin derdini yedirebilmesiyle kendisini seyrettiriyor zaten .
Festival sinemacılarının uzun zamandır es geçtiği bir detay olarak , Saklı’yı bu yönden seyrettiğimizde bir ferahlama geliyor insanın içine .
Hakkında ne söylersek fazlası sürprizbozana girecek olan filmin ana öyküsü , üniversiteli genç kız Duru ile bir zamanların ünlü müzisyeni Mahir Bey arasında geçiyor .
Aralarındaki yaş ve statü dengesi başlı başına uçurum olan bu iki insan , birbirlerinin çekim alanlarına farklı güdülerle yöneleniyorlar .
İkisinin de birbirinden beslendiği yönler var ama filmin “davası” , bir alacak - verecek meselesinden fazlası .
Önceki filmlerinden de aşinası olduğumuz üzere Evci psikolojik derinliğe inmeye meraklı .
Her ne kadar Mahir Bey karakterinde bu derinlik bizi pek tatmin etmese de filmin ana meselesi olan Duru’nun psikolojisini besleyen ve yönlendiren dinamikler ihmal edilmemiş .
Küçük ölçekte klasik , orta sınıf , beyaz Türk ailesinin baskısı ; büyük resimde kadın bedeni üzerindeki toplumsal baskının kilit noktasından ilerleyen senaryo , kritik manevralarla bu ciddiyeti , dramdan trajikomiğe taşımayı başarıyor .
Bu dönüşler özellikle yetkin oyunculuk seviyesiyle de hem senaryo akışını hem de seyri rahatlatıyor .
Burada bir parantez açıp Settar Tanrıöğen’in oyunculuğunu ayakta alkışlamak gerek .
Evci’nin , Duru - Mahir ilişkisini kese - böle araya soktuğu baba figürünün karikatürize edilmeden aktarılan ikiyüzlülüğü , filmin en güçlü taşıyıcı kolonu aslında .
Tanrıöğen o kadar üst seviyeden nefret edilesi bir baba karakteri çiziyor ki , ana öykü resmen yardımcı oyuncunun sırtında yükseliyor desek , abartmış olmayız .
Tanrıöğen’in babalığı ne kadar yüksekteyse , Şehnaz Bölen Taftalı’nın ailenin annesini oynayışı da bir o kadar gerçekçi bir ‘siliklikteydi’ .  Evci bu filmde ana karakterini besleyen yan öğeleri iyi kurgulamış , buna büyük abla ( Bala Atabek ) da dâhil .
İlhan Şeşen , Mahir Bey’e fiziksel olarak iyi bir tercih ; üstelik ' seyirci algısındak imaj ' kaygısı da güdülmemiş .
Duru’ya hayat veren Türkü Turan ise ne istediğini bilen ama tereddütten dolayı bocalayan genç kız rolünün altından kalkıyor ; gene de en iyi kotardığı rol bence Celal Tan ve Ailesinin Aşırı Acıklı Hikayesi’ndeki Özge karakteriydi .
Öte yandan , Şeşen ve Turan arasındaki oyuncu elektriği yer yer sekteye uğruyor ya da Settar Tanrıöğen’in yüksek oynadığı karakteri bu ikilinin oyunculuğunu baskılıyor .
Bazı bazı Mahir Bey’in kararlarına , tutumlarına inanmakta zorlanıyoruz .
Filmin kaybettiği ender noktalardan biri bu .
Filmin müziklerinde yine başrol İlhan Şeşen kulaklarımızın pasını şöyle bir alıyor ; filmin dinlendirici noktalarından biri de şüphesiz ki onun sesinden dinlediğimiz parça parça şarkılar .   Uzun lafın kısası , vizyonda gerçekten derdi olan ve bunu elindekilerle anlatmaya çalışan bir yerli yapım arıyorsanız , Saklı bu Cuma sınırlı kopya ile sinemalarda .
Sırf toplumsal ikiyüzlülüğümüze dürüst yaklaşımı için bile izlenebilir .
