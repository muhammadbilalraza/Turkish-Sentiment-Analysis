Korku Tüneli , Türk sinema seyircisinin alışık olmadığı ( ya da sevmediği ) türden bir yapım , 4 kısa korku hikayesinden oluşan bir seçki .
Bu filmlerin ortak özelliği de hepsinin kadın sinemacılar tarafından yönetilmiş olması .
Bu dörtlünün arasında Jennifer’s Body ve Aeon Flux gibi uzun metraj gişe filmlerini yönetmiş Karyn Kusama da var .
Yine de beklentiniz tavanda olmasın zira ortada çok pırıltılı bir sonuç yok .
District Nine’nın yönetmeni Neill Blomkamp , Oats Studios’u kurup Youtube ortamında muhteşem kısa korku - bilimkurgu filmlerini bedavaya yayınlarken insan sinemaya gittiğinde de sarsılmak istiyor .
Ama Korku Tüneli’ndeki hikayelerin ve bunları filme çeken sinemacıların gücü standart ötesi bir iş çıkarmaya müsait değil .
Filmlerin birbiriyle tematik bir bağı yok .
Stop - motion bir animasyon ile aralarında geçiş yapılıyor .
4 filmin ilki olan " The Box " , aynı zamanda seçkinin en iyisi …
Trenle eve dönen bir ailenin karşısına bir yabancı çıkıyor , ailenin küçük erkek çocuğu fazla meraklı ve adamın elindeki kutuda ne olduğunu öğrenmek istiyor , annesinin itirazına rağmen yabancının da hoşgörüsüyle kutuya bakıyor ve sonra çocuğa bir haller oluyor !
Yemeden içmeden kesiliyor ki bu önce kız kardeşine sonra da babasına sirayet eden bir salgına dönüşüyor .
Sonu pek bir yere bağlanamasa da ilginç ve atmosferik bir gizem öyküsü olmayı başarıyor .
The Box , yazdıkları bir sürü uzun metraj korku filminin senaryosunu da oluşturan romancı Jack Ketchum’a ait bir öykü …
Diğer filmler için aynı olumlu cümleleri kurmak zor .   St .
Vincent’in yönettiği " The Birthday Cake " için korku komedi denemesi diyebiliriz , seçkinin en zayıf halkası …
Roxanne Benjamin’in elinden çıkan " Don’t Fall " ise benim de izlemekten hoşlandığım bir “şehirli züppeler doğanın kucağına gelir ve hayatlarının en kötü tecrübesini yaşarlar” hikayesi ama sırtını fena halde klişelere yaslıyor .
Kamp yapmaya giden 4 arkadaşın başına gelecekleri onlar yaşamadan önce kolayca tahmin edebiliyorsunuz .
Birkaç zıplatma efektiyle olduğundan daha iyi görünmeye çalışıyor .
Benim dışımda izleyen herkesin en çok beğendiği , son film " Her Only Living Son " da da bir pırıltı yok .
Karyn Kusama şişirilmiş vasat bir sinemacı olduğunu bir kez daha gösteriyor .
Özellikle bu kısayı sinemada izlemektense TV’de görmeyi tercih ederim ki zaten filmi öyle izledim !
Korku Tüneli , bir ay içinde karşıma çıkan 2. Netflix filmi …
Stakelander’ı da , bu filmi de evimde izleme konforuna sahiptim ve ilginç bir şekilde filmler yaz vizyonunda sinemalarımıza da uğradılar .
Stakelander , Türkiye salon gösteriminden bir süre önce ülkemiz arşivinden çıkarıldı ama Korku Tüneli an itibariyle Netflix’ten de izlenebilir .
Kadın sinemacıların elinden çıkan 4 kısa korku filmi …
Korku Tüneli bu cümleden daha fazla bir anlam üretemiyor .
Bir zamanların Alacakaranlık Hikayeleri tadında işler ancak korku filmi meraklılarının dişinin kovuğuna bile gitmez .
Bu tür seçkilerde bir sonraki hikayenin ne olacağını merak ederek finale kadar bir şekilde ilerliyorsunuz , buna rağmen Korku Tüneli’ndeki 80 dakikalık gezinti benim için oldukça sıkıcı bir deneyime dönüştü .
VHS’deki gibi sarsan , şaşırtan bir tarafı yok .
Kadın günlerinde , misafir gelince ikram edilen şık ama lezzetsiz bir pasta …
Gidecek başka film bulamadıysanız , bir şans verebilirsiniz .
murattolga@otekisinema.com
