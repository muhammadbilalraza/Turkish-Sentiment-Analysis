Din üzerine yapılan her türlü yorum , büyük tartışmalara yol açmıştır .
Ağızdan gelişigüzel çıkmış herhangi bir söz bile bazen bir bardak suda fırtına koparmaya yeter .
Bu konuyu sinema sanatı ele alırsa büyük tartışmaları da beraberinde getireceği elbette kesindir .
Filmin sinemasal yanı biraz daha arka planda kalır .
Hatta bu anlamda film izleyene hiçbir şey vermese de , uğraştığı konu nedeniyle mutlaka ilgi çeker .
Özellikle festivaller baş tacı yaparlar .
Film yer ve gök arasında sürekli gelir gider .
Kendini dinine adamış genç bir rahibin dünyevi sınavını izlerken aklımıza ister istemez yukarıda bahsettiğimiz durum geliyor .
Filmin bir roman uyarlaması olmasının da etkisiyle işlenen konunun edebi yanının güçlü olduğu , sinemasal açıdan dikkate alındığında çok büyük farklar yaratmadığı gözüküyor .
Belki başarılı oyunculuk performanslarını istisna kabul edebiliriz .
Özellikle filmin iki ana karakteri olan genç rahip ve kasabanın güzel kızını canlandıran oyuncuların performansları dikkat çekici .
Filmin yere göğe sığdırılamadığı biliniyor .
Her ne kadar filme olan bu yaklaşım abartılı olsa da , film hakkında yapılan olumlu yorumların bir numaralı adresi romanın yazarı Jose Maria Eça de Queiroz olmalıdır ( Kendisini buradan saygıyla anıyoruz ! ) .
Erkek doğası ve mesleki pozisyonu arasında kalan genç rahip , kudretli mistisizmine kendisi için marjinal gözüken esrik bir eğlencenin tehlikesini ve boş vermişliğini katıyor .
Bir filmde rahibi siyah cüppesinin yanı sıra çıplak vücudu ile de görebiliyorsak ve bu çıplak vücuda genç bir kadın konuk oluyorsa kıyameti koparmak için yeterince gerekçeniz var demektir .
Bu yasak aşkın yanı sıra kilisenin genel anlamda yozlaştığının da anlatıldığını herhalde herkes tahmin edebilir .
Kasaba hastanesinin yapımı için mafyayla işbirliğine bile girebilen kilisenin yaptığı yolsuzluk ve genç rahibin yasak aşkı , kurum ve birey olarak Katolik mezhebine yapılan eleştirinin iki yönünü oluşturuyor .
Dinin vermiş olduğu gücü kendi egoları için kullanmaktan çekinmeyen rahipler , sıradan insanın günahın çekiciliğine kaptırmasının doğal olduğunu kanıtlıyorlar bir bakıma .
İnsanın aklına bizim topraklarımızda sık kullanılan " imam ve cemaat " ilişkisi gelmiyor değil .
Din adamları bile artık erdemin uzun ve zorlu yollarından , günahın patika yollarına sapmaktan çekinmiyorlar .
Kendi kuşandıkları zincirleri sıkılınca kolayca koparabiliyorlar .
Günah , siyah rahip kıyafetlerinin saklayıcılığıyla görünmeyen bir leke haline geldiğinden her şeyi rahatça bertaraf edebiliyorlar .
Genç rahibin erkek olduğunu hatırlaması ve dünyevi zevklerin en tehlikelisi olan şehvete kollarını açması , bir bakıma kilisenin işlediği kabahatler düşünülecek olursa biraz masum kalıyor .
Hüzün ve gözyaşıyla sulanan yasaklanmış zevkler , kural dışı bir aşkın ateşi ve " başka bir dünya " arayışının heyecanıyla bir araya gelince filmin en dramatik noktası ortaya çıkıyor .
Genç rahibin mesleki prensiplerine sonuna kadar uymakla , zaaflarla dolu insan doğasının gösterdiği istikamete sapmamak arasında yaşadığı bocalama sırasında yaşadığı gelgitler filme anlam veren yegane unsur .
Genç kadının durumu ise ayrı bir konu .
Kiliseye sonuna kadar bağlı olan genç kız , uzun süredir beraber olduğu ama kiliseye uzaklığı nedeniyle bir türlü güvenemediği sevgilisini terk ederken kalbini kasabaya yeni gelen genç rahibe kaptırıyor .
Onun yaşadığı çelişki , dinin gerektirdiği ilahi aşk ile rahibin varlığında vücut bulan dünyevi aşk arasında kalmak .
Ama genç rahip tanrının sözcüsü olduğuna göre geçerli bir bahane var .
Bütün bunlara rağmen en büyük diyeti ödeyenin genç kız olması gerçekten olayı trajedi boyutuna taşıyor .
Din ve temsilcileri dizlerine kadar battıkları bu beladan sıyrılırken , genç kızın ne yazık ki böyle bir şansı bulunmuyor .
Rahibin yaşamının dışına sürdüğü hazzı kabullenişi , kendisini doğuştan itibaren içinde bulunan ve bastırmak zorunda kaldığı dürtülerin kontrolüne bırakması filmin " insani " yanının altını çiziyor .
İnsanın asla tek boyutlu bir yaratık olmadığı , bu anlamda kusursuz oldukları düşünülen din adamlarının kişiliğinde altı çizilerek vurgulanıyor .
Ancak ilginç olan nokta , genç rahibin ihmal edilmiş egosunun uyanmasının ardından bir felakete uğraması .
Zira film insani zaafları olumlarken , birdenbire bu tutumundan sıkı bir U - dönüşü yaparak zaaflarına kulak veren genç rahibi cezalandırıyor .
Bize de filmin sonunda günahın kimden gittiğini sormak kalıyor .
