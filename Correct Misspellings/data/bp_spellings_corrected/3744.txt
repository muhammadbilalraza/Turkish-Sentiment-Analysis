Gandhi ile yaklaşık yirmi beş yıl önce Oscar kazanmış olan İngiliz yönetmen Richard Attenborough , yazık ki son dönemlerinde ilgi çekmeyen melodramlardan fazlasını yapamadı .
Doksanların başında çektiği biyografik Chaplin ve Gölge Topraklarda ( Shadowlands ) filmlerine son başarıları gözüyle bakabiliriz .
Ancak buna rağmen , kayda değer yapım koşullarına sahip görkemli dönem filmleri yapmayı sürdürecek finansmanı bulabiliyor olmalı ki , Kayıp Yüzük ( Closing the Ring ) gibi bir tarihi aşk hikayesiyle yine sinemalarımızda .
Amerikan ordusundan emekli bir pilotun 1991 yılında gerçekleşen cenazesiyle başlayan film , onun arkasından gözyaşı dökmeyen karısı Ethel Ann çevresinde gelişiyor .
Bu arada , bu çift ile arkadaşlarının 2. Dünya Savaşı sırasında yaşadıklarına ve yine 1991 yılında IRA ile İngiliz Hükümeti arasında çatışmanın hüküm sürdüğü İrlanda'ya gidip geliyoruz .
Belfast'ta bir çocuğun bulduğu yüzük , öyküye dahil olan tüm insanların geçmişlerindeki sırları açığa çıkarıyor .
Filmin sadede gelebilmesi , yani yüzüğün bulunmasıyla birlikte olayların gelişmeye başlaması , ancak 45. dakikada gerçekleşiyor .
O ana kadar , birbirinden kopuk bir şekilde ilerleyen , farklı zamanlar arasında gidiş gelişleri adeta rastgele gerçekleşen , kısacası tahammül edilmesi zor bir film var karşımızda .
Son derece eski moda bir sinema diliyle , nereye varacağını az çok tahmin edebildiğiniz için ilginizi canlı tutamayan bir yapım .
1940'larda geçen sahnelerde genç oyuncuların performanslarının dökülüyor olması da tahammülsüzlüğümüzü artırıyor .
Bütün bunlara rağmen , yüzüğün ortaya çıkışıyla beraber film kendini biraz topluyor .
Çünkü dramatik yapıya bir hareket geliyor .
O ana kadar ayağını sürüyerek ilerleyen senaryo , hızlı bir şekilde akmaya başlıyor .
Ve öykünün nereye varacağı ne kadar bariz olsa da , final için oluşturulan etkileyici mizansen gerçekten seyirciyi yakalıyor .
Bir buçuk saat boyunca ne işlevi olduğunu çözemediğimiz IRA yan öyküsü , Shirley MacLaine tarafından canlandırılan Ethen Ann , patlamak üzere olan bir bombaya rağmen yaralı bir İngiliz askerinin yanına gidip , ölmek üzere olan o genç askerde kendi kaybettiği aşkını gördüğü anda birdenbire çok güçlü bir finale hizmet ediyor .
MacLaine dışında Christopher Plummer , Pete Postlethwaite , Brenda Fricker gibi usta oyunculardan oluşan çok güçlü bir kadroya sahip olan Kayıp Yüzük'te , başını Mischa Barton'ın çektiği genç yıldızlarından ise sadece Neve Campbell kayda değer bir performans verebiliyor .
Filmin yıldızı ise , yüzüğü bulan Jimmy rolünde sempatik bir performans veren genç İrlandalı aktör Martin McCann oluyor .
Filmin asıl sorunu , gerçekten son derece köhne gözüken sinema dili .
Attenborough uzun zamandır sinemanın gelişimine ayak uyduramayan bir yönetmen olduğunu belli ediyordu .
Bu filminin de fazla dikkat çekmeden kaybolup gidecek olmasının tek sebebi , çok demode olması .
Özellikle 2. Dünya Savaşı'nda geçen bölümler o denli yapay ve plastik bir görünüme sahip ki , filmin içine girmek ve trajik gelişmelerden etkilenmek neredeyse imkansız .
Neticede , bir Hallmark filmi kıvamında ve belki ancak annelerimize tavsiye edebileceğimiz türden , sıradan bir melodram Kayıp Yüzük .
Emektar oyuncularının ve etkileyici final sahnesinin hatırına seyredilebilir belki ama ancak o ilk kırk beş hantal dakikayı başarıyla geçebilirseniz .
