Beyazperdede dünya savaşlarını kendine fon yapan bir çok aşk filmi izledik , ancak bunların sadece bir kaçı hafızalarımızda yer etmeyi başarabildi .
Bu hafta beyazperdede izleyeceğimiz Müttefik de 2. Dünya Savaşı sırasında yaşanan bir aşkı beyazperdeye taşıyor .
Müttefik , gerek kamera arkasında , gerekse önündeki isimlerin getirdiği büyük beklentiyi maalesef karşılayabilen bir film değil .
Ne Robert Zemeckis gibi bir yönetmenden , ne Steven Knight gibi bir senaristten , ne de Brad Pitt ve Marion Cotillard gibi oyunculardan böylesi bir performans beklemiyorsunuz .
Ancak yine de haksızlık yapmak istemem , zira bu noktada filmin en büyük handikapı , hiçbir yan hikayeye başvurmayan , sürprize yer vermeyen ve oldukça durağan ilerleyen senaryosu .
Filmin hikayesinden biraz bahsetmek gerekirse , Müttefik’te Kazablanka’da bir Alman subayına suikast girişiminde bulunmak üzere bir araya gelen Max Vatan ve Fransız Direnişi’nden Marianne Beauséjour’un karı koca rolü oynarken , birbirlerine gerçek aşık oluşlarının ve görevleri tamamlanınca İngiltere’ye dönerek bir aile kurmalarının hikayesi anlatılıyor .
Ancak savaşın acımasızlığı çiftin peşini bırakmıyor ve kendilerini büyük bir çıkmazın içinde buluyorlar .
Bilirsiniz bir filmin içine girmek , atmosferin etkileyiciliğinin önemi kadar , karakterlerle de empati yapabilmeye bağlıdır .
Evet filmin açılış sahnesinden itibaren , atmosferi tamamen hissedebiliyorsunuz , gerek Kazablanka’nın gerekse İngiltere’nin savaş sırasındaki halinin gerçekliğini sorgulamıyorsunuz .
Burada görüntü yönetmeni Don Burgess’in de büyük payı var tabii .
Bu noktadan sonra iş karakterlere geliyor , ancak burada ne yazık ki , Max ve Marianne’in aşklarına inanmak , bu ilişkinin samimiyetini kavramak pek mümkün olmuyor .
Hoş bu noktada bunun bilinçli bir tercih olduğunu da düşünebilirsiniz .
Zira , filmin bir noktasından sonra yönetmen gerçekten bu aşkı sorgulamamızı istemiş , şüphelerimizi gidermek istememiş olabilir .
Brad Pitt ve Marion Cotillard’ın oyunculukları da gayet eforsuz .
Brad Pitt’in nasıl hala bu kadar genç görünebildiğine kafa yormak bir yana dursun , Marion Cotillard’ın zarafet akan hareketleri , özellikle Fransızca konuştuğu sahnelerde öne çıkıyor .
Ancak filmi bir bütün olarak ele aldığımızda , içerdiği büyük isimlerin altında ezilen , gayet eksik , tatsız bir senaryo ve ortalama oyunculuklar var .
