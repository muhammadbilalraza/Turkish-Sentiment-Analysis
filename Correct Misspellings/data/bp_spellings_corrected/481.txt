Dünya çapında incelediğimiz takdirde dahi son yıllarda korku sinemasının çıkardığı yaratıcı ve önemli işlerin sayısının bir elin parmaklarını anca geçeceği sonucuna varmamız çok abartılı olmaz .
Benzer mitlerin popüler anlatılarla ( örneğin buluntu film formülü ) filme alındığı son dönemde korku sinemasının popüleritenin kredisinden tükettiğini söylemek mümkün .
Bu sene yaz aylarında çıtır çerez olarak sessiz sedasız vizyona giren birçok korku filmin de bu savı desteklediğini söyleyebiliriz .
Kısacası çoğunlukla son yılların korku filmleri , kendi dünyasının ve tüketicinin basit alışkanlıklarının bir adım ötesine geçmekten aciz .
Yazımızın konusu olan Karabasan ise , böyle bir ortamda ancak ‘nihayet’ tepkisiyle karşılanabilecek olan , ‘önemli’ ve iz bırakacak türden bir korku filmi .
Hatta Karabasan’ın çok iyi bir şekilde pratiğe döktüğü korku türü bir yana , komedi ve dram türlerinden de beslenen ; oldukça derin bir eser olduğunu belirtmekte sakınca yok .
Karabasan dul bir kadının , tırnak içinde sorunlu çocuğuyla olan ilişkisinden yola çıkıyor temelde .
Samuel , etrafındaki her şeyden çok kolay etkilenen ve bu etkilere oldukça duygusal ve kesin tepkiler veren bir çocuk .
Annesi Amelia ise oğlunun tepkiselliğini normal karşılamaktan bitap düşmüş halde .
Dünyaya karşı yalnız başına direnen ikili bir gün “Mister Babadook” isimli bir resimli roman keşfediyorlar evde .
Uzaktan bakınca zararsız bir çocuk romanı olarak görünen bu kitap , sayfalar ilerledikçe korkunçlaşıyor ; bir süre sonra da sayfaların ötesine taşarak günlük hayatı etkilemeye başlıyor .
Evin içinde bir canavarın ötesinde pek fazla şeyi temsil eden bir ‘karabasan’ dolaşmaya başlıyor .
Artık ‘yalnız’ kadın Amelia’nın sözüm ona ‘tuhaf’ çocuğunu hiç tanımadığı bir düşmandan koruması gerekiyor . “Karabasan”ın yönetmeni Jennifer Kent , kocasını altı yıl evvel kaybeden dul bir kadının karşısına ürkütücü bir erkek figürü koyuyor .
Bu noktadan çok basit bir “perili ev” formülü çıkabilecek olsa da Kent’in asıl derdi bu değil .
Son derece basit bir korku filmi formülünü oldukça sağlam bir dramatik yapıya devşiren film , bir kadın ve oğlunun dramını elden geldiğince komedi ile de süsleyerek kendine özgü bir tat yaratıyor .
Hem de ‘eğlenmemiz’ ve ‘eğlenmememiz’ gereken anların kontrolü tamamen seyirciye bırakılmış .
Kısacası öyküye dilediğiniz yerden dalıp dilediğiniz yerden öyküden çıkarak kendinizi size yönelik tasarlanmış şık bir labirentin içerisinde hissetmeniz mümkün .
Jennifer Kent’in filminin en büyük başarısı ise “zamanlama” .
Kent , elindeki malzemeyi hep en uygun zirvelere en doğru manevralarla odaklıyor .
Filmin hem korku hem dram zamanlaması harika .
Karabasan’ın yönetmeninin seyirciyi her daim evin içinde tutabilecek türden bir becerisi var .
Aynı mesajı veren , aynı duyguları hissettiren , aynı noktaya vardıran türden bir öyküyü pür dram tonlarında kotarmak mümkünken Kent , bütün duygusal mekanizmayı korku janrına uyarlıyor .
Bu zor misyonun altından neredeyse kusursuz bir şekilde kalktığını ilk elden söylemek gerekiyor .
Uzun lafın kısası korku sineması henüz ilk uzun metrajıyla kendine hayran bırakan türden bir kadın yönetmen kazandı .
Kent’in bundan sonraki işlerini beklemek bile kendi başına bir keyif haline gelecek .
