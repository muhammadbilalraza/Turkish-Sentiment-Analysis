Dünyanın geldiği çılgın nokta düşünüldüğünde , kendimizi bir kenara bırakıp , daha çok sevdiklerimiz adına haklı endişeler beslediğimizi ; şiddetin kaynağının belli olmadığı ve aslında hiçbir gerçek temele de dayanmadığı günler yaşadığımızı inkar edemeyiz .
Evden çıktığımızda geride bıraktığımız sevdiklerimiz adına endişeleniyoruz ve bu endişe ister istemez karşılıklı bir hal alıyor .
Büyük büyük gelecek planları yapmak yerine , günün sonunda bir arada ve tek parça halinde olmayı ümit ederken buluyoruz kendimizi .
Bu umut bile başlı başına " kendini , kapladığın yeri ve o yerin önemini anlamak " üzerine kısa yolculuklara çıkmamıza sebep oluyor .
Terör olaylarındaki hızlı yükseliş , gündelik hayatımızda uymayı reddettiğimiz basit kamusal kurallar , her an kapımızın dışında bekleyen ve kendisine yaptığımız tüm kötülükleri yüzümüze vurmak isteyen doğa ananın kudretine karşı önlemsiz ve yordamsız oluşumuz .
Varlığımıza son verebilecek bu kadar unsur varken halihazırda sahip olduğumuz biricik umarsızlığımızı koruyabilmek de önemli karakter özelliklerimizden biri haline geldi artık .
İşte 13 yaşındaki Theodore Decker da muhtemelen kendisinden böylesine acımasız şeyler talep edebilecek dış unsurlar ile tanışmamış bir genç adam olarak , taşıdığı az sayıda endişeyle hayatının sonuna kadar aynı ritimde yoluna devam edebileceğini düşünüyordu .
Hepimiz gibi .
Ta ki Metropolitan Müzesi'nde karşı karşıya kaldığı terörist saldırısının acımasız sonuçlarıyla karşı karşıya kalana kadar .
Saldırıda annesini kaybeden Theo , hayatına devam edebilmek için çok daha farklı bir yol izleme kararı alır .
Bu yolun en önemli duraklarından biri ise müzede bulunan Saka Kuşu adlı paha biçilmez çalışmayı çalmak olacaktır .
Theo , annesi - bir yanıyla da geçmişi ile arasındaki son bağ olarak gördüğü Saka Kuşu'nu sahiplenmeyi bir çeşit saplantı haline getirir .
Bu paha biçilmez eser , genç adamın geçmişinin somutlaşmış hali olacaktır ve tam da bu sebeple çalışmaya yüklediği anlamlar konusunda da abartıya kaçar .
Fakat Saka Kuşu'nu çalma sürecinde pek çok yeni yol arkadaşı edinerek , hayatının bundan sonraki evresinde kendisine eşlik edecek olan mürettebat ile de tanışmış olur .
Hayat , daha önce hiç olmadığı kadar genç adamın deneyim alanı olarak evrilmeye başlar .
Bir süre sonra tabloya da konu olan Saka Kuşu , kendisini sınırlandıran çerçevenin dışına taşarak , şen şakrat ötüşüyle Theodore'a yol göstermeye , onu aydınlatmaya ve rehber olmaya başlar .
Bir tarafıyla artık neredeyse hayatında olmak istemeyen babası ile kendi hayatta kalma mucizesi arasında gidip gelen bir yankıya dönüşür .
Fakat böylesine korkunç bir olayın ardından hayatta kalmayı başarması da yeterince ürkütücü hatta bir çeşit meydan okumadır .
Annesi , sanat müzesindeki bir patlamadan öldürülen Theodore , bu talihsiz olay üzerinden , garip de bir isim yapmıştır aslında .
Herkes onun trajedisini bilir ve bu ağır yükü bir şekilde onunla birlikte sırtlanmak ister fakat zaman içerisinde Theodore'un tek derdinin bu yükü bir noktaya kadar taşımak olmadığını da anlarız .
Bu yola sürüklenmekle o yolu bizzat tercih etmek arasında , çoğu zaman izleyiciyi de ikileme düşüren bir karmaşanın içerisinde var olmaya çalışır aslında .
Zaman içerisinde bir parçası haline geldiği sanat çevrelerinde de soluduğu hayatın çok farklı olduğunu keşfeder .
Ait hissettiği dünya ile içinde varlığını " korumak " zorunda kaldığı dünya bambaşkadır .
Theo'nun Saka Kuşu'nu elde etme çabasının tamamına içsel bir yolculuk da diyebiliriz , genç adamın bundan sonraki hayatında olmak istediği kişiye hazırlık aşaması da .
Bir bakıma , mutluluğu adanmışlıkta arayan bir gencin hikayesi şeklinde özetleyerek de işin içinden pekala çıkabiliriz .
Koskoca dünyada , kendisini çevreleyen beşere rağmen yalnız hisseden bir gencin , dünyasını ayağa kaldırma prosesidir bu bir yanıyla da .
En basit haliyle Theodore , kendisini çevreleyen sis perdesinin içerisinde , geleceğine giden yolu bulmaya çalışır , çoğu zaman gerçeklikten kopar ve sanrılarına sarılmayı bile tercih eder .
Bu yolda da karşısına çıkacak olan zorlukların bilincine - mecburen çok küçük yaşlarda varır .
Theo , annesini kaybettiği müzeden , The Goldfinch adlı eseri çalmak için kolları sıvadığı andan itibaren de gerçeklik ile arasındaki mesafe biraz daha açılmaya başlar .
Kağıt üzerinde , ergenliğe yeni adım atan bir çocuğun Don Kişot sendromu olarak da kabul görebilecek bu hamle , aslında genç adamın yol haritası arayışı haline geliyor bir nevi .
Donna Tart'ın kitabından uyarlanan filmin yönetmen koltuğu Boy A ile birlikte uluslararası arenada isminden söz ettiren ve 2015 yılında Brooklyn filmiyle Oscar sezonunda at koşturan John Crowley'e emanet edilmiş olsa da filmin asıl takviye gücü hiç kuşkusuz Frank , Tinker Tailor Soldier Spy , ve The Men Who Stare At Goats gibi filmlerde kalem oynatmış olan deneyimli senarist Peter Straughan .
Evet ,  Saka Kuşu kesinlikle iyi bir öykünün temiz bir adaptasyonu kontenjanını dolduracak metin zenginliğine sahip .
Yönetmen John Crowley'in en iyi yaptığı şey de bu metni görselleştirirken , Theo'nun hemen yanına bizleri de sıkıştırmayı başarması .
Diğer taraftan bu sıkışmışlık ve Theo'nun içsel yalnızlığından kaçış yöntemlerini , seyir süresince samimi bulabilmek de epey zor .
Hatta kimi zaman yapmacıklık noktasına varan buhranlarla başa çıkma yöntemleri açısından Brooklyn'in Eilis'i ile de yer yer benzeştiklerini söyleyebiliriz .
Karakter odaklı hikayeler anlatma konusunda kendi stilini oluşturduğunu söyleyebileceğimiz Crowley'in ; ergen - ya da yetişkinliğe yeni adım atmakta olan karakterleri kaşıma konusunda hemen hemen aynı malzemelerden yararlandığını ve ortaya da tahmini bir stereotip çıkardığını söylemek pek de abartılı olmaz hani .
Yine de Saka Kuşu dört başı mamur , sancılı bir büyüme öyküsünden çok çok daha fazlasını vadetmiyor zaten .
Theo'nun acısını anlamakla birlikte ona yaklaşabilmek epey zorlaşıyor .
Onun iyiyi , kötüyü , şefkatliyi , acımasızı tanıma ve tanımlama süreci ; bir noktadan sonra emsallerinin söylemleri ve görsel estetiğiyle sarmalanarak aynılaşıyor .
Yine de Theo'nun arayışında ve değerlerine olan ilginç bağlılığında , kendinizden olan samimi bir şeyler bulabilmeniz de pekala mümkün .
