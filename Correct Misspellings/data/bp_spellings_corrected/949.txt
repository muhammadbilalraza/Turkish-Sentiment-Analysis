Biri bana , " gün gelecek Roland Emmerich'in çektiği Godzilla filmine methiyeler düzeceksin dese " ona , " kalk git yerine yat " derdim ama gün o gündür arkadaşlar .
Büyük beklentinin yarattığı hayal kırıklığı dağından sesleniyorum ; fil - aslan karışımı böğürtüsüyle gişeyi yıkmaya gelen Godzilla maalesef kuru gürültüden ibaret !
Girizgahtan aşırı öfkeli olduğumu düşünmeyin ancak o fragmanlardan sonra daha iyisini bekliyordum .
İlk filmdeki hatalardan ders alacaklar , Godzilla'yı seyirciye sevdiren asıl duyguyu yakalayacaklar diye düşünüyordum ama yanılmışım .
Esas oğlan Godzilla , yancısı devasa güve Mothra ve azılı düşmanları üç başlı King Ghidorah gibi canavarların azametini göstermekte başarılı ancak bu titanların kocamanlığı bir yere kadar çalışıyor .
Kaiju filmlerinin asıl becerisi , canavarlar birbirleriyle ve insan güçlerine karşı çarpışırken ortaya çıkan yıkımı görselleştirmektir .
Şehirler yanar , binalar yıkılır , tanklar - uçaklar - gemiler oyuncak gibi ( zaten öyledirler ) savrulur .
Japonlar bunu yıllarca en ilkel ama en eğlenceli şekliyle başardılar .
Godzilla kostümü giymiş birileri maket şehirleri tarumar etti durdu .
Amerikalılar işe el attığında ise macerayı birincil şahıs bakış açısında taşıdılar .
Godzilla gökdelenlerin arasında helikopter kovalarken kamerayı tazının değil tavşanın olduğu yere koydular .
Açıkçası ilk izlediğimde devasa şeylere takıntılı sinemacı Roland Emmerich'in Godzilla'sını sevmemiştim ama yaptıkları şu anda kıymetli geliyor .
Son birkaç yılda Netflix üzerindeki animeler ve yine Japon işi olan Shin Godzilla dahil bir sürü canavar filmi izledik ama formülü en yanlış uygulayan bu olmuş .
Aslına bakarsanız Shin Godzilla , Amerikan işleri için doğru reçeteydi .
CGI ve pratik efektlerin güçlü birlikteliği , eski filmlerin tadını anımsatan bir görsel şölene yol açmıştı .
Yeni Godzilla'da , canavar / Lara / ın peşinde dolanmaktan başka pek bir numaramız yok .
Onların yarattığı yıkıma çokça şahit olduğumuz da söylenemez .
Bu kısımlar daha çok TV yayını üzerinden gösterilen kısa aktüel çekimlerden ibaret .
Japon toplumunun en büyük travması olan atom bombası ve nükleer yıkımın sinemada cisimleşmiş hali olan Godzilla filmleri , batılı izleyici için Alice’in harikalar diyarının da ötesidir .
Envai çeşit canavar , uzaylı , yaratık ve teknolojik araçlar bu filmlerde cirit atar ve gerçekten fantastik bir dünyanın kapılarını açar .
Amerikan işlerinde her zaman olduğu gibi canavar tasarımları fevkalade , Japonların çocuksu hayal gücünden uzaklaşmak için tasarımcılar ellerinden geleni yapmış ve orijine sadık kalmayı da başarmışlar ancak Game of Thrones'un Long Night bölümünü aratmayacak bir karanlık hakim filme .
Birinci sınıf CGI'ların kullanıldığı filmde neden efektleri böyle gizlediklerine anlam veremedim .
En beğendiğim canavar dövüşü ne yazık ki finalde değil , filmin başlarında , Godzilla ile King Ghidorah'ın Antarktika'daki üste kapıştıkları anlarda .
Ve gelelim filmin en büyük kusuruna .
Godzilla filmleri her zaman ekolojik meseleler üzerinden bahanelendirilmiştir ancak burada Vera Farmiga'nın oynadığı Dr .
Emma Russell'ı , Avengers'in Thanos'una benzer şekilde dünyanın sonunu getirerek dengeyi kuracağını sandırmak biraz zorlama olmuş .
Biri lütfen filmin senaristlerinden birinin boşanırken velayet davasını kaybettiğini falan araştırabilir mi ?
Çünkü gerçekten de filmde , kızının velayetini almış , boşanmış ve mütemadiyen delirmiş bir anne var .
Ona karşılık hatalarından ders almış ideal bir babayı izliyoruz .
Biraz tüketici odaklı çalışan güçlü kadınlar hikayesinin sonuna geliyoruz sanırım .
GOT'un Cersei ve Khaalesi'sinden sonra bir kez daha güçle delirmiş bir kadına denk geliyoruz .
Sonuçta bu senaryoları erkekler yazıyor , o yüzden politik doğruculuk bir yere kadar .
Filmin deli kadınlar ve ideal erkek kahramanlardan oluşan sinsi senaryosunu kabul ederseniz her şeye rağmen iki saatlik bir gösteride oyalanabilirsiniz ancak yeni Godzilla'nın Michael Bay'in çektiği Transformers'ları aratmayan ( ve hatta onları aşan ) gürültülü bir ses kuşağı olduğunu bilmeniz gerekiyor .
Filme girmeden önce bir aspirin içmenizde fayda var .
Transformers demişken tek benzerlik gürültü - patırtıdan ibaret değil .
Burada da o filmlerdekine benzer vatansever ordu mensuplarını izliyoruz ve aynı gerizekalıca hallerdeler .
Sürekli ne yaptıklarını birbirlerine anlatıyorlar .
- Şimdi şunu şöyle yaptık .
- Niye , Godzilla'yı yaşatmak için .
İyi ama seyirci zaten olan bitenin farkında , işi 5 yaş seviyesinde bir zekaya taşımanın mantığı ne ?
Kurak bir sinema vizyonunda fantastik bir blockbuster izlemek ne kadar kötü olabilir ki ama fragmanları unutun .
Hatta izlediğiniz tüm Godzilla filmlerini unutun ve öyle girin salona .
O zaman bu sinirli devasa kertenkele sizin de dostunuz olabilir .
Ben Godzilla'nın iyi olduğu filmleri sevmiyorum galiba , Terminator'ün , T - 800'ünün ( Arnold Schwarzenneger )   iyi adam olmasına bile katlandım ama buna asla !
Ama siz benim gibi olmayın .
İyi seyirler .
murattolga@gmail.com
