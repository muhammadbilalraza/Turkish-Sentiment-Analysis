Vay be !
Shyamalan’ın “found footage” filmlerine kadar geldiğini görmek de varmış demek !
19 yılında ikinci filmi Altıncı His ( The Sixth Sense )  ile dünya çapında olağanüstü büyük bir başarı elde eden ve Oscar’a bile aday gösterilen M. Night Shyamalan , Ölümsüz ve İşaretler filmleriyle resmen dünyanın zirvesindeydi !
Bugün hala seyir zevki veren bu işler , Hollywood’un korku / gerilim türünde çok önemli bir usta kazandığına işaret ediyordu .
Peki , sonra ne oldu ?
Shyamalan’ın seyirci ve eleştirmenler nezdindeki kredisi , Köy filminin en azından bir kısım seyirci tarafından mazur görülmesi , hatta beğenilmesine yetti .
Şahsen büyük bir fiyasko olarak görmüştüm vakti zamanında bu filmi ama sonrasında bizi nelerin beklediğini bilseydim , o kadar acımasız davranmazdım herhalde …
Seyirci ve eleştirmenlerin sabrı Sudaki Kız ile taştı .
Kendi adıma , nedense iyi niyetli bakasım tutmuştu o filme ve Yüzüklerin Efendisi , Harry Potter gibi serilerin çok popüler olduğu ( 11 Eylül sonrası ) o dönemde seyircinin gerçek hayatın dertlerinden kaçış ihtiyacını beyazperdede masallarla tatmin etme arayışına dair yorumlamıştım .
Ancak Shyamalan’ın ilk filmlerindeki güçlü sinemanın esamesi bile okunmuyordu , orası kesin .
Takip eden Mistik Olay , Son Hava Bükücü ve Dünya : Yeni Bir Başlangıç ise yönetmenin filmografisinde artık savunulacak herhangi bir noktanın kalmadığını ilan etmişti .
İki binlerin başında adı gişe garantisi bir marka olarak algılanırken , ortalama seyirci bile artık “Shyamalan yaptıysa kötüdür ! ” noktasına gelmişti .
Böylece yönetmenin elinde belli ki tek bir seçenek kaldı .
Yüzünü yeniden düşük bütçeli işlere ve günümüzün revaçtaki formüllerinden birine dönmek !
Ziyaret ( The Visit ) işte o film . “Found footage” , yani bulunmuş film türüne Shyamalan’ın yorumu …
İki çocuğun hikayesini anlatıyor bu yapım .
Anneleri on beş sene önce sevdiği adam uğruna baba evini olaylı bir şekilde terk etmiş .
Şimdi kocasından ayrılmış ama iki çocuğuyla beraber yaşıyor .
Çocukları ise o güne dek yüzlerini hiç görmedikleri büyükanne ve büyükbabalarını ziyaret etmek istiyorlar .
Anneleri evi terk ettiği o meşum gün neler yaşandığını çocuklarına hiç anlatamamış .
Sinemacı olmak isteyen kızı Becca bu yüzden bütün bu yolculuğun belgeselini yapmaya karar vermiş .
Yapacağı film vasıtasıyla annesinin , anneannesi ve dedesiyle arasını düzeltebileceğini de umuyor .
Aklı fikri kızlarda ve rap yapmakta olan erkek kardeşi Tyler da işin fazlasıyla gırgırında olsa da Becca’ya belgeselinde yardım ediyor .
Ancak beklediklerinin aksine anneanne ve dedeleri oldukça tuhaf insanlar .
Ve beş günlük bu ziyaret iki çocuk için büyük tehlikelere gebe .
Shymanalan’ın ortaya çıkardığı film , korku öğeleri kadar komediyi de barındırıyor ve her şeyden önce eğlence vaat ediyor .
Yönetmenin ilk filmleri düzeyinde bir sinemasal değeri olduğunu söylemek mümkün değil belki ama eğlence vaadini mükemmelen karşılayarak aslında uzun zamandır hedefine ulaşan ilk işi .
Gerçekten film yer yer kahkahalarla gülünecek kadar komik , kimi zaman da tüyleri diken diken edecek kadar da ürpertici .
Shyamalan’ın çocuk oyuncu yönetmen konusunda becerikli olduğunu zaten biliyoruz .
Aynı başarıyı burada da tekrarlıyor .
Özellikle Tyler’ı oynayan Ed Oxenbould  ( ki bu Avustralyalı veledi Alexander ve Felaket , Korkunç , Berbat , Çok Kötü Bir Gün filminden hatırlayanlar çıkabilir ) filmin en büyük kozu haline geliyor .
Öyküde Shyamalan’ın ayağına dolanan tek unsur , annenin evi terk ettiği o gün yaşananlar meselesi .
Herhangi bir şeyi açık etmeden şu kadarını söyleyebilirim ki , aslında pratikte sadece filmin sürprizini gizlemeye hizmet ediyor bu mesele .
Bu işlevini anlıyorum .
Fakat bir yandan da bu hemen her dakikası eğlenceli filme , aslında hiç ihtiyacı olmayan bir duygusallığı mecburen katıyor .
Bu aile dramının karakterleri insanlaştırmak ve yaşananları umursamak için gerekli olduğu varsayılabilir belki .
Fakat aslında Tyler’ın da bir noktada belgesel etiği üzerinden ablasıyla konuşurlarken kendi üslubuyla ifade ettiğine yakın olarak , günümüz popüler sinemasında , hele ki böyle tek derdi saf eğlence sunmak olan bir işte bence lüzumsuz bir yük bu yan öyküler .
Boşverin , varsın daha az ciddiye alsınlar filminizi , zaten ciddiye alınmak için çıkmamışsınız ki yola …
Öyle değil mi Shyamalan ?
Ziyaret belki uzun vadede yüksek önem arztmeyebilir ama Shyamalan’ın uzun süredir devam eden fiyaskolar zincirini kırmayı başardığı , seyirciyle barışmayı başaracağı , seyir zevki gayet yüksek bir eğlencelik .
Twitter : aliercivan
