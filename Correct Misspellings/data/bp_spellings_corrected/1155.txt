Günah Şehri , alıştığımız türde bir film , aşina olduğumuz türde bir anlatı değil .
Öyle bir çizgi roman serisi olmadığı da anlaşılıyor .
Bunun takdirini serinin okuyucularına bırakıyorum tabii ama sinemaya uyarlama sürecinde de Hollywood'un güvenli yolları takip edilmemiş .
Bu iyi bir şey mi , yoksa kötü bir şey mi ?
Yanıtını vermek kolay değil .
Karşımızda yaşam kaynağı gerçek dünyadan ziyade çizgi roman ve sinema kültürünün içinde saklı bir kent var .
Ve film , isminden yola çıkarak kente dair olduğunu düşündürmesine rağmen , şehrin net bir siluetini de sunmuyor bize .
Sanki kimliği , kimliksizliğinde saklı bu kentin .
Bu günah şehrinden üç ayrı suç öyküsü perdeye yansıyor sırayla .
Açıkçası , filmin herhangi bir cümlesi olduğunu söylemek mümkün değil .
Kısacası , hiçbir şey anlatmıyor bu film .
Ve öykülerini umursamamanız da kuvvetle muhtemel .
Ama zaten böyle bir anlatı geleneğinin takipçisi olmak derdinde değil Frank Miller ve Robert Rodriguez .
Gerçek dünyayla doğrudan bir bağları yok ; gerçek insanlar anlatmaya da çalışmıyorlar .
İki boyutlu bir çizgi roman dünyası , bir ucuz roman içeriği , hatta sinema hayranlığının vücut bulmuş hali olmak derdinde Günah Şehri .
Çizgi roman takipçisi ve sinefil Rodriguez ile kankası Quentin Tarantino'nun , ilk alandaki sevgi ve birikimlerini kendi uzmanlıkları olan ikinci alanda da ölümsüz kılma çabaları .
Üç öykünün kahramanı olarak üç adet sert erkeğimiz var .
Sertlikleri dünyevi kavrayışlarımızın da ötesinde .
Ve hepsinin korumak için ölmeye hazır olduğu kadınlar var .
Ve bu kadınları tehdit eden , bir şekilde hep idarecilerle ve sistemle bağlantılı kötü adamlar .
Baştan kokmuş bir balık yani günah şehri .
Tabii bunlar , kara film geleneği ve bundan beslenen ucuz roman kültürü ile yakından ilintili temalar .
Bu temel üstüne kurulmuş bir çizgi roman serisinden , görsel açıdan da çok yenilikçi bir iş çıkarmış Rodriguez .
Zihinlerimizin alışmış olduğu öyküleme kalıplarına pek oturmadığı ve bir filmin seyirci nezdinde kalıcı olması temelde öyküsüne dayandığı için , Günah Şehri akılda kalıcı bir popüler sinema örneği olamayacaktır belki .
Fakat görselliği , sinema tarihi içerisinde kendisine güzide bir köşe başı kazandıracaktır kuşkusuz .
Büyük kısmı stüdyoda çekilmiş ve teknik anlamda ilk anda göze göründüğünden bile daha komplike bir film olan Günah Şehri , siyah - beyaz kara film estetiğini çizgi roman biçimiyle mükemmel bir şekilde birleştiren , baştan sona her karesi hayranlık uyandırıcı bir gösteri .
Ve onu bu kadar eşsiz bir film yapan da bu meziyeti işte .
Rodriguez ( ve elbette Tarantino da ) , kendilerine sınırlar çizmeyi sevmeyen yönetmenler .
Yaptıkları filme herkesten önce kendileri iştahla ve hayranlıkla yaklaşıyorlar .
20. yüzyıl görsel kültürüne çok hakim olduklarını kabul etmek gerek .
Ve tabii 21. yüzyıl dijital teknolojisinin oyuncaklarına da .
Günah Şehri , her iki yönetmenin önceki filmleri gibi , bir görsel ve tematik referanslar geçidi aynı zamanda .
Kimi zaman eğlenceli , kimi zaman hüzünlü , sık sık irkiltici ve bakması her anında zevkli bir film .
Pek bir şey anlatmadığını düşünebilir ve bir insanın böyle bir filmi neden yapmak istemiş olabileceğini çözemeyebilirsiniz .
Hele ki çizgi romanlara aşina değilseniz .
Ama şunu inkar edemezsiniz : Robert Rodriguez'in " çektiği ve kestiği "
Günah Şehri , eşi benzeri görülmemiş bir görsel şaheser .
