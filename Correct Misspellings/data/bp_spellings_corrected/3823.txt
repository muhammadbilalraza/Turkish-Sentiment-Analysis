3 Gün İçinde Öleceksin’in kıyamet habercisi bir cep telefonu içeren sinopsisini okuduktan sonra , Hollywood Japon sinemasını , Avrupa da Hollywood’u örnek alıyor diye düşünebilirsiniz .
Yok , göründüğü gibi değil .
Michael Haneke gibi isimlerle çalışan Avusturyalı yönetmen Andreas Prochaska’nın J - horror / Hollywood kırması , cep telefonu katkılı bir slasher gibi gözüken projesi aslında metafizik ve doğaüstü yönleri alınmış , son derece gerçekçi ; ilginç anları olan bir korku filmi .
Kesinlikle son dönemin başarılı korku filmleri arasına girebilir .
İki çift ve sessiz ve yalnız bir genç kızdan oluşan beş kişilik bir arkadaş grubunu tanıyarak başlıyoruz filme .
Eğlenmesini ve aynı zamanda zamanında mezun olmasını bilen grup , mezuniyet günü gizemli bir cep mesajı alıyor .
Filme de adını veren mesajı kafaya çok takmayan gençler , aralarından birinin kaybolmasıyla huzurlu dağ köylerinde problemli bir komşuları olduğunu fark ediyorlar .
Daha sonra ise tam üç gün sürecek ve ' perili ' bir köşkte sonlanacak sıkı bir kovalamaca başlıyor .
Prochaska’nın filmi aslında bildiğimiz slasher formülünü çaktırmadan da olsa güzelce sergiliyor .
Önce karakterleri tanıtıyor , sonra onları bir güzel belayla tanıştırıyor ve yavaş yavaş belaya yol açabilecek nedenleri sorgulatmaya çalışıyor .
Dışlanan , içe dönük ve tuhaf bir sınıf arkadaşı , ölmesine yardımcı olunan bir geyik ( ruhu değil sahibi ) , dışlanan bir baba gibi unsurlar elendikten sonra ise geriye , grubun küçükken ortaklaşa işlediği bir kabahat ve onun yol açtığı sapkın bir zihniyet çıkıyor .
3 gün İçinde Öleceksin’i izlerken , Cevapsız Arama gibi filmlerin elindeki malzemeyi ne kadar çok sulandırdığını daha iyi fark ediyorsunuz .
Özellikle Ringu sonrası Japon filmleri sırtını doğaüstü olaylara yaslamayı çok seviyor .
Halbuki , devasa dağlar arasında sıkışmış , uçsuz bucaksız bir denize bakarak nefes alan kartpostaldan fırlamış bir dağ köyü ve onun sıradan konukları arasında gerçekleşen trajik bir olaydan müthiş bir korku filmi çıkabiliyor .
Filmin esas katili sonlara doğru kanlı canlı bir şekilde karşımıza dikildiğinde , korku sinemasında en çok rahatsız edici olanın , saplantıları ve takıntıları sonucu dengesini yitirmiş , yabancılaşmış ( ve canavarlaşmış ) ' insan ' olduğunu anlıyorsunuz .
Materyalist izleyiciler , bu varoluşçu Son Durak’ı çok sevecek .
Andreas Prochaska’nın filmini geçen hafta göz attığımız Boş Oda filmine de benzetebiliriz .
3 Gün İçinde Öleceksin de , Boş Oda gibi yılın , son 10 yılın veya 25 yılın en iyi korku filmleri arasına girebilecek türden taze bir yapım değil .
Fakat düşük bütçeli , abartısız , tamamen bütçeden kaynaklanan problemler nedeniyle gerçekçi olmayı seçmiş ve iyi de yapmış bir film .
Üstelik , gruba yardımcı olmaya çalışan bir polisin yanlışlıkla gruptan birini arabayla ezmesi gibi alışık olmadığımız senaryo ilginçlikleri de var !
Bu anlamda galiba film , günümüz korku sineması eğilimlerinden çok 70’lerin sinemasına yakın duruyor ve gücünü efekt tasarımcılarından çok karakterlerinden alıyor .
Filmin iyi yazılmış , inandırıcı ana karakterleri dışında ; sevdiklerini kaybeden bir insanın nasıl bir canavara dönüşebileceğini ortaya koyan trajik bir ' son ' karakteri var .
İşte o , filmin doğal güzelliklerinin hemen yanında zihinlere yerleşiyor .
