Hayat Sana Güzel ( The Change - Up ) , 80'li yılların favori furyalarından Like Father , Like Son ve Vice Versa gibi " vücut değiş - tokuşu " komedisi türünü alıyor ve Davetsiz Çapkınlar ( The Wedding Crashers ) ile Felekten Bir Gece ( The Hangover ) stiliyle birleştiriyor .
Buna şaşırmamak lazım , çünkü filmin yazarları Felekten Bir Gece'den , yönetmeni ise Davetsiz Çapkınlar'dan transfer .
Fakat ne yazık ki bu sefer yaratıcılıklarını bir kenarda bırakıp projeyi otopilota takmaya , " seks esprilerine ve abartılı küfüre ne kadar yer verirsek o kadar komik olur " felsefesine balıklama atlamaya karar vermişler .
Yukarıda bahsettiğim örneklerin dışında seksenli yıllarda 3-5 Amerikan komedisi izlemiş herkes aşinadır bu türün vazgeçilmez konu önerisine .
Birbirine zıt iki karakter sihirli bir cihaz sonucu kendilerini birbirlerinin vücudunda bulurlar .
Sihiri geri çevirmeye uğraşırken filmin başında bol bol kavga eden karakterlerimiz diğer tarafın nasıl yaşadığını görüp karşı tarafa doğru daha bir empatik yaklaşırlar .
Genelde bu vücut değiş - tokuşu çocuk ve ebeveyn arasında olur .
Bu sefer iki ahbap , tembel ve çapkın Mitch ( Ryan Reynolds ) ve meşgul aile adamı Dave ( Jason Bateman ) , sarhoşken sihirli bir çeşmeye işeyerek vücut değiştirirler .
Ertesi gün çeşmenin bilinmeyen bir yere taşındığını öğrenen ikili , çeşmeyi bulana kadar birbirlerinin yaşamında tıkılı kalırlar .
Vücut değiş - tokuşu türünün , neredeyse yirmi beş sene önce tüketildikten sonra , bir şekilde tekrar ortaya çıkıp da başarılı olmasının yolu , kendi vücutlarına dönme yolundaki maceraları esnasında Mitch ve Dave karakterlerini sevecek birşeyler bulabilmemiz olabilirdi .
Fakat ne yazık ki Mitch ve Dave'e herhangi bir empati duymayı bırakın , iki boyutlu karikatürize bu iki tip , kendilerinden nefret ettirecek kadar antipatik diyebilirim .
İlk olarak seks düşkünü , kaba ve bekar çapkın Mitch'den bahsedelim .
Belli ki bu karakter , utanmaz ve arlanmaz abartılı seks komedisi tiplemesine oturtulmaya çalışılmış .
Fakat " deli dolu " ile " gerçek anlamda akli dengesizlikten yakınan " arasında çok fark var .
Dave'in vücudunda Mitch , evsiz yurtsuz olmamasına rağmen Dave'in ofisinde beleş diye cipsleri cebine tıkıştıran , en iyi arkadaşının eşiyle sevişmek için can atan , bebekleri kocaman bıçakların yanında bırakan bir ahmak olmaktan ileriye gidemiyor .
Aktör olmaya uğraşan Mitch'in başrole değil ; akıl hastanesine ihtiyacı var .
Filmin çoğunluğu boyunca Jason Bateman , Mitch'i gayet başarıyla canlandırıyor , belki de problem biraz da buradan kaynaklanıyor .
Sıra Mitch'in vücudundaki Dave'e geldiğinde ise , Ryan Reynolds'un limitli komedi stili yüzünden Jason Bateman'ın karakterini canlandırıyor olmasına rağmen yine Ryan Reynolds'un tipik manik ve ironik mimiklerini izliyoruz .
Aslında Reynolds , Toprak Altında ( Buried ) gibi gerilimlerde yeteneğini konuşturuyor , sizce de artık baştan bayatlattığı komedi rollerine veda etmesinin zamanı gelmedi mi ?
Hollywood'un tipik annesi ve eşi Leslie Mann ise , Dave'in ilgisizlikten yakınan eşi Jamie rolünde birkaç etkileyici dramatik monolog ile bu işkenceyi biraz daha çekilir kılıyor .
Fakat filmin geri kalan kaba saba stili ile uymayan bu sahnelerde sanki Leslie Mann'e bambaşka bir filmde oynadığı söylenmiş .
Dave'den hoşlanan seksi Sabrina ( Olivia Wilde ) ise gerçek hayatta bulunması zor , erkek hayal gücünün " seks düşkünü spor fanatiği süpermodel " fantazisine alet olmaktan ileri gidemiyor .
