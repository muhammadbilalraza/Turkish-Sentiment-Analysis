Hat ve savaş .
Kalem ve kılıç .
İnce bilek darbelerinin önemine dikkat çeken ama bunu yaparken aşk ve iktidar gibi insanca , pek insanca ( ! ) duygularla da ilgilenen , Uzakdoğu sinemasının son örneklerinden biri karşımızdaki : Hero , yani Kahraman .
Filmin başrol oyuncusu da tam adamı , Jet Li .
Ama onun oynadığı karakter , başlarda , her ne kadar hali hazırda ' kahraman ' olarak sunulsa da , filmin ilerleyen dakikalarında henüz bu sıfatı kazanma aşamasında olduğunu görüyoruz .
Öncelikle akla ilk geleni söyleyelim .
Film , şiirsel dövüş koreografileri bakımından kaçınılmaz biçimde Kaplan ve Ejderha’ya benziyor .
Ne var ki benzediği tek yön bu değil .
Kaplan ve Ejderha’da da , yönetmen Ang Lee’nin yerinde kullandığı geriye - dönüşler sayesinde hem ana öyküden kopmuyor hem de karakterlerin geçmişindeki önemli olayları öğreniyorduk .
Kahraman’da da geriye - dönüşler var ve çok daha hayati önem taşıyor .
Bu önemin ne olduğuna geçmeden önce , her iki filmde de kullanılan geleneksel geri - dönüş tekniğinin , çok daha eski bir filme , bir klasiğe uzandığının altını çizelim .
1950 tarihli Kurosawa şaheseri Rashomon’da da ormanda yaşanan trajik bir olay , 4 kişi tarafından farklı ve çelişkili biçimlerde anlatılıyordu .
Öykünün ekseninde yatan olayı , farklı insanların kendi bakış açılarına göre anlatmalarını içeren geriye - dönüşlere , birçok polisiye filmden alışkınız ( olayı ' görme ' unsuru ön plana çıktığında akla hemen De Palma geliyor elbette ) .
Ama bu tekniği Uzakdoğulu yönetmenler kullandığında , polisiye türünün tamamen dışına çıkarak tarihi olaylara ya da efsanelere tanıklık ederken buluyoruz kendimizi .
En az 4 bin yıllık yazılı tarihi bulunan Uzakdoğu uygarlığının torunları olan yönetmenlerin , bu tekniği , Batılı meslektaşlarından aşağı kalmayacak olgunlukta kullanma becerisine belki de şaşmamalıyız .
Orijinal adı Ying Xiong olan Hero / Kahraman , Filmekimi festivalinde görme şansı elde ettiğimiz yüksek bütçeli bir Çin - Hong Kong yapımı .
Filmin kopyasının Çince olması , etkileyiciliğini bir hayli artırmış .
Binlerce figüranın kullanıldığı saray tasviri ve Qin askerlerinin yoğun ok saldırısı sahneleri , paranın nereye harcandığını gösteriyor .
Bununla birlikte 52 yaşındaki yönetmen Zhang Yimou ; asıl oyuncu kadrosunu sadece 6 kişiden oluşturmuş ve - kavgaların dışındaki - etkileşmelerini çok sade sahnelerle çekmiş .
Kaplan ve Ejderha’nın unutulması mümkün olmayan yıldızı , güzeller güzeli Zhang ziya , bu filmde bir yan rolde .
Ancak o filmdeki etkisini bir an için unutursak bu genç yüzün , filmdeki yerini tam olarak bulduğunu , olgunlaşma öncesi çırak rolüne aslında çok yakıştığını görebiliriz .
' Adsız ' adında ( ! ) yerel bir güvenlik görevlisini oynayan Jet Li de , Cehennem Silahı 4 den sonra ilk kez bu kadar etkileyici .
Film , Adsız’ın Qin kralı’nın huzuruna çıkışıyla başlıyor .
Adsız , Kral’ın çok korktuğu 3 suikastçiyi nasıl hakladığını ayrıntılarıyla anlatıyor .
Ancak Kral , karşısındaki bu ' ufak ' cengaverin anlattıklarının bir bölümüne inanmıyor ve olmuş olabileceklere kendi yorumunu getiriyor .
Kral’ın bu bilgeliği karşısında Adsız yalan söylediğini itiraf ediyor ve yaşananları bu kez doğru şekilde anlatıyor .
Tüm bu anlatışlar , her biri şiirsel dövüş sahneleriyle süslü geriye - dönüşlerle perdeye yansıyor .
Ancak her geriye dönüşte , Kral ve Adsız arasındaki gerilim bir misli daha artıyor .
Adsız’ın suikastçilerden ilki olan Gök’le savaşını anlattığı sahnede , iki savaşçının gözlerini kapatarak düşünsel olarak ' birbirlerine girmesi ' , Matrix evreninde olup bitenleri hatırlatıyor .
Filmde karşımıza , birçok eski Çin anlatısında olduğu gibi yine güçlü bir kadın karakter çıkıyor .
Uçan Kar adlı bu suikastçi kadın ile üçüncü suikastçi Kırık Kılıç arasındaki aşk da , filmin , sonuna kadar ilgilendiği bir konu oluyor .
Bu arada 3 suikastçinin ve Kırık Kılıç’ın öğrencisinin adının ( Ay ) benzerliğinden yola çıkarak ; Adsız’ın , bu üçlünün dışında hareket ettiği için bir adının olmadığını öneriyorum .
Filmin , ilgilendiği konulardan ne hat , ne savaş , ne aşk ve ne de ' birlik olma zamanı ' gibi fikirlere yeni bir yorum getiremediğini belirtmek gerek .
Ancak Kahraman , şiirsel dövüş sahneleri ve yarattığı atmosfer bakımından görülmesi gereken , ilginç bir film .
