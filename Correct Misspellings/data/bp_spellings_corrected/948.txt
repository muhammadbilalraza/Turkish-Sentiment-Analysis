Süleyman Nebioğlu'nun yazıp yönettiği Memlekette Demokrasi Var , 27 Mayıs darbesi döneminde geçiyor .
Adnan Menders'in idamı beklediği Yassıada'ya bakan bir köyün Baradan isimli delisi , gördüğü bir rüyadan sonra Menderes'i kurtarmaya karar veriyor .
Menderes'i destekleyen biri olduğu için değil , onun idamının Türkiye'de demokrasiye geri dönülmez zararlar vereceğine inandığı için .
Onu engellemek görevi de geçici olarak köye gelen bir askere düşüyor .
Yönetmen Nebioğlu , naif ve masalsı bir öykü anlatan Memlekette Demokrasi Var'ı Kusturica - var bir üslupla çekmeye çalışmış .
Filmin duygusuna çok uygun bir tercih bu .
Tek problem , aslen yapımcı olan Nebioğlu'nun bir Kusturica olmaması .
O çizgide bir yaratıcı yönetmenin elinde , daha dinamik ve zengin bir görsellikle , ortaya cidden çok keyifli bir iş çıkabilirmiş .
Prodüksiyon olarak aksayan pek bir şey yok .
Oyunculuklar genel olarak iyi .
Senaryo belki yeterince " komik " değil ama kendi içinde keyifli sayılır .
Küçük ama iyi bir film için yeterli potansiyel var .
Sadece o potansiyeli gerçeğe dönüştürebilecek bir yönetmen yok maalesef .
Daha iyi bir yönetmen , metindeki vodvil malzemesini de değerlendirip belki filmi daha komik hale bile getirebilirdi .
Tek bir diyaloğu bile değiştirmeden hem de .
Çünkü oyuncuların hemen hepsi kendi tiplerine gayet iyi hayat vermişler .
İhtiyaç duyulan , onların çabalarının hakkını verecek bir mizansen anlayışı ve bu dünyaya seyirciyi ikna edecek bir görsel üslup .
Filmin bir başka zaafı , Müjdat Gezen'in kendini fazla ciddiye alan ve samimiyet hissi geçirmeyen performansı .
Zaman zaman senaryonun da düştüğü mesaj verme tuzağına , Gezen en baştan düşmüş zaten .
Her lafını büyük mesajlar verir gibi okuyor çünkü .
Bir de şuna açıklama alabilseydik : Köyün delisi , rüyasında görüp Menderes'i kurtarmak için çok naif bir plan kuruyor .
Peki ordu bundan nasıl haberdar oluyor ?
İlker Ayrık'ın eline bu planla ilgili her detayı doğru şekilde aktaran askeri dosyalar nasıl geliyor ?
Filmin seyirciden saklamaya çalıştığı , sorulmamasını umduğu bu detay aslında senaryonun kurduğu fantezinin tek aksayan yanı .
Bu hafta vizyona giren diğer yerli yapım Av Mevsimi , elbette çok daha büyük bir yapım ve sinemasal açıdan bu filmden bir iki gömlek üstün .
Ama Yavuz Turgul'un filminin senaryo arızaları , dramaturji problemleriyle bende yarattığı hayalkırıklığı son derece büyük oldu .
Buna karşılık , daha iyi bir film olduğunu iddia edemesem bile , Memlekette Demokrasi Var en azından beklentimin üzerindeydi .
Körü körüne bir " ulusalcı " damara da oynamıyordu ayrıca .
Söz konusu iki film için de söylenebilecek bir diğer negatif unsur ise , kadın sunumları herhalde .
Yavuz Turgul'un kadına bakışında bayağı marazlı bir taraf olduğu bile söylenebilir .
Süleyman Nebioğlu'nun kadınları da birer cinsel obje veya komedi unsurunun ötesine geçmiyor .
Sahici kadınlar yazamamak konusunda birbirlerinden fazla farkları yok .
Bu da Türk sinemasının önemli bir sıkıntısı aslında .
Twitter : aliercivan
