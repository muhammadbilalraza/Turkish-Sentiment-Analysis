Thomas filmini Bursa İpek Yolu Film Festivali'ndeki gösteriminde izleme şansı buldum .
Hatta filmi tanıma şansı desek daha doğru olur çünkü bu film , özellikle Thomas karakteriyle bende aklımdan hiç bir zaman çıkmayacak bir etki yarattı .
Zaten festivalde Uluslararası Altın Karagöz Uzun Metraj Film Yarışması bölümünde yarıştı ve Thomas karakteriyle en iyi erkek oyuncu ödülünü de aldı .
Uluslararası başka festivallerden de ödülle dönen Finlandiya yapımı Thomas ; Kuzey insanının doğasının anlatıldığı , hayatının son demlerini yaşayan , dış dünyaya ne kadar karışmak istese de kendi mesafesini aşamayan ve kafasını iç hesaplaşmalarıyla yoran bir adamın hikayesi .
Thomas , bir apartmanın bodrum katında yalnız yaşayan 80’lerinde olan bir ihtiyardır .
Aralarında düzgün bir iletişim olmasa da hayatında son kalan tanıdığı , kardeşi de ölür .
Ailesinden kimse de yanında değildir , arkadaşları da zamanla ölüp gitmiştir .
Hayat ilerlemiştir ve ona kalan şeyler , sadece radyosundan dinlediği geçmişe ait müzikler ve tek başına oynadığı satrançtır .
Film , aslında oldukça yavaş ilerleyen klasik bir dram .
Oyuncu kadrosu bir elin parmağını geçmiyor , kullanılan mekanlar da çok kısıtlı .
Ama yönetmenin ilk uzun metrajlı filmi olmasına rağmen konusuyla , işlenişiyle , oyuncularıyla , sanat ve görüntü yönetmenliğiyle , ışığıyla ; yani bütünüyle Thomas'ta her şey o kadar mükemmel bir dengeyle bir araya getirilmiş ki filmden bir an bile kopmanız mümkün değil .
Film yavaş ilerlemesine rağmen dramın örgüsü , cevapları bulmayı bekleten bir kurguyla kurulmuş .
Adamın yaşadığı iç hesaplaşma , filme yayılarak verilip , film süresi boyunca Thomas'ın başına ne geldi de dış dünyayla aşamadığı mesafeler çoğaldı diye merak ediyorsunuz ve yaşadığı trajediyi filmin sonuna doğru parçaları birleştirerek öğreniyorsunuz .
Filmin geneline yedirilmiş gülümseten sahneler de filmin başka bir albenisini oluşturuyor .
Çünkü insan denen varlığın , yaşı kaç olursa olsun , doğası gereği arzuları , istekleri var ve bu da kimi zaman mimikle kimi zaman akıldan geçen bir düşünceyle ortaya çıkar .
İnsani özelliklerin Thomas’ta ortaya çıkışı , filmin doğal akışında filmi daha çekici kılan bir unsur olarak kullanılmış .
Dramla traji komik durumların bir aradalığı da Thomas'ı bir insan olarak tüm yönleriyle karşımıza dikiyor ve karakteri izleyiciye kurdurduğu empatiyle sahiplendiriyor .
Tabii buna en büyük etken Finlandiya’nın en büyük oyuncularından olan Lasse Pöysti’nin gözleri kamaştıran oyunculuğunun etkisi de büyük .
Onu izlerken , ona sarılmak istedim , bir dede gibi sahiplenmek , kırgınlığında dizine yatmak , kızgınlığında karşısında şımarıp derininde olan duyarlı insanı ortaya çıkarmak istedim .
Sonuç olarak aslında kişiliklerin , iklimlerin ötesinde zamana ayak uyduramayan , yalnızlaşan modern zaman insanı olarak çoğumuzun bilmediği yaşlılık evresini bile Thomas , insanın kendi hayatında düşündürüyor ; yeri geliyor korkutuyor , yeri geliyor kendi hesaplaşmalarına götürüyor .
Ben bu filmi bütünüyle çok sevdim .
İnsan sevdiğinin eksiklerini göremez ya , benim de bu film için gözüm kararmış durumda .
