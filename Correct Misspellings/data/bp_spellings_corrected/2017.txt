‘Komedi / eğlence’ etiketi altında gelince , iki kafadarın imkansızı deneme serüveni geçtiğimiz haftalarda gösterime giren ‘Sevimli Canavarlar Üniversitesi ( Monsters University ) ’ni getirdi aklıma .
Dünyanın tepesinde yer alan şirketler arasındaki Google işin içinde olunca bu benzetme yerini bulmayabilir .
Ancak internet devi bir şirketin , ‘geride kalanlar’ın oluşturduğu takım ve ruhuna , hayli karikatürize alan ve karaktere yaptığı ev sahipliğini izlediğinizde kısmen de olsa  hak verebilirsiniz bana .
Erkeklik halleri üzerinden ilerleyen bir nevi ‘büyüme’ ( romantik ) komedisi ‘Davetsiz Çapkınlar ( The Wedding Crashers ) ’da başrolde izlediğimiz Owen Wilson ve Vince Vaughn ikilisini yeniden buluşturan Ge ( n ) ç Çıraklar ( The Internship ) , filmin yapımcı ve yazarları arasında da yer alan Vince Vaughn projesi aslında .
Yönetmenliğini Shawn Levy’nin yaptığı fikre iki yıl önce karar veren Vaughn , Google’ı ikna ediyor önce .
Gerçek stajyerlere yapılan ön gösterimle de beğenilerine sunuluyor film .
Teknolojiden uzak yaşı geçkinlerin yeni ve değişen iş dünyasıyla sınavı üzerinden ilerliyor hikaye .
Yıllardır çalıştıkları şirketin kapanması sonucu işsiz kalan iki satış elemanı , ‘sadece’ satışçı olmanın kolay olmadığı , hatta demode kaldıkları gerçeğiyle yüzleşiyor . ‘En rahat çalışma ortamı sağlayan şirket’ unvanını Facebook’a kaptırsa da üst sıralarda yer alan Google , resmi olmayan kurum kültürüne sahip şirketlerden .
Oyuncaklı Google teknoloji kampüsünde dolaşırken ( kaybolurken ) , yenilenme , takım olabilme ve kabul görebilme hallerine tanık olduğumuz filmde , internette ‘iş ilanı’ taramaları sırasında birden kökene inip Google ile şansını deneyen Billy ve ortağı Nick için , içeri girmek kadar genç beyinlere ( ve acımasızlıklarına ) ayak uydurmak da zor .
Gençlerle bir olabilme halini daha da pekiştirmek adına ,  Harry Potter ezgilerinden faydalanıp Açlık Oyunları ( The Hunger Games ) ’na da yanaşan ekip , teknolojinin yadsınamaz varlığını cebe atıyor belki ama ‘gerçek’ iletişimin altını çizerek gençlerin eksikliklerine de değiniyor .
Değişim , gelişim mesaj merdivenlerinde ‘mekan’ sadece bir araç .
Ama itiraf etmek gerekirse oldukça renkli bir araç .
California’daki merkezi , Google Atlanta Teknoloji Akademisi kampüsü ve genel merkeze dönüştürülen kopya binada çekilen Ge ( n ) ç Çıraklar , elbette tam anlamıyla gerçekleri yansıtmıyor , kurgunun kanatları altına girerek özgürce dolaşıyor .
Bu özgürlük , şüphesiz ki kurumsal kimlikten ziyade eğlenceye hizmet ediyor .
Ancak gülümseten yanlarına rağmen izle–unut filmlerinin ötesine geçtiğini söylemek ne yazık ki zor !
Davetsiz Çapkınlar’dan yadigar ‘uyumlu ikili’ performanslarını zaten çoktan kabul ettiğimiz Vince Vaughn ve Owen Wilson’ı izlemek isteyenlere , yaşına başına bakmadan cesurca adım atmaktan çekinmeyenlere ve özellikle gençlere , boş vakit ön koşuluyla , tavsiye edilebilir . ‘Takım elbise giymeden de ciddi olunabilir’ felsefesini benimseyen filmin yıldızı Google ise yeni mezunların hayallerini süslemeye devam ederken , müze gibi gezilesi yerler hanesinde hafızalardaki yerini alacaktır eminim .
Twitter . com / hilalcetinder
