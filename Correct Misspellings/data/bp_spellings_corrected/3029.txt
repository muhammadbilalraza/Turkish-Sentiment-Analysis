Gitmek : Benim Marlon ve Brandom filmi , özellikle sansür çabalarıyla basına malzeme oldu ve bunun bir siyasi propaganda filmi olduğu yanılgısı yaratıldı sanki kimi zihinlerde .
Halbuki Hüseyin Karabey , ilk uzun metrajlı filminde ne Kürt milliyetçiliği yapmanın peşinde ne de büyük laflar etmenin .
Gerçekten yaşanmış ve Irak İşgali'ne rağmen ayakta durmaya çalışmış bir aşk hikayesini anlatıyor bu filmde bize yönetmen .
İşin içine bu " gerçekten yaşanmış " tanımı girince , zaten " Bir Türk kızı bir Kürt erkeğine aşık olamaz " safsataları en baştan anlamını yitiriyor , gülünçleşiyor .
Gitmek filmini , tüm bu can sıkıcı tartışmaların çok öncesinde , geçtiğimiz İstanbul Film Festivali'nde izlemiştim .
Hem filmin hem de filme konu olan öykünün başrol oyuncusu Ayça Damgacı , ilk En İyi Kadın Oyuncu ödülünü orada kazanmıştı .
Sonra ödüllerin arkası geldi .
Naçizane fikrim , kendi olağandışı hikayesini dürüstlükle perdede canlandırmanın ötesinde Damgacı'nın oyunculuk becerilerinin sınırlı olduğu yönündeydi doğrusu .
Samimiyetiyle filmi güzel taşıyordu , evet .
Ama hem onun performansının hem de filmin en aksayan kısımları , daha klasik diyalog ve mizansenler üzerinden ilerleyen , filmin açılışındaki İstanbul bloğuydu .
Damgacı'nın oyunculuğundaki yapaylığın dikkat çektiği yerler , onun aşkının ve filmin duygusallığının seyirciye geçmesini engelliyordu .
Doğrusu bunda diyaloglardaki yapaylığın da ciddi payı vardı .
Ayrıca filmin dramatik yapısında sorun olarak değerlendirdiğim bir nokta dikkatimi çekmişti .
Bir yol filmi olan Gitmek , karakterindeki değişim ve olgunlaşma sürecini anlatır gibi davranıyordu .
Halbuki filmin başında biz Ayça Damgacı'yı mitinglere katılan , pekala politik bilinci olan bir genç kadın olarak görmüştük .
Hep bir farkındalıkla hareket ediyordu .
Dolayısıyla varsayılan değişim , izlediğimiz süreçten çıkmıyordu .
Çok fazla bugünkü Ayça'nın gözünden anlatılmıştı hikaye .
Ayça , senaryo yazılırken tüm o sürecin başındaki haline geri dönememişti sanki .
Filmin en güçlü kısımları olan yol hikayeleri , bu yüzden tam amacına hizmet etmemişti benim gözümde .
Zaten bir noktada , Ayça'yı sınıra götüren bir taksicinin , ailesine ait mezarı temizleyip sulamasına da sadece biz şahit olmuştuk ; Ayça değil .
Anlaşılan yönetmen Karabey ve oyuncu / senarist Damgacı , bu filmin biz izleyenlerin değişimine hizmet etmesini amaçlamışlardı .
Hedefledikleri , bu yolculuğun bizler için bir deneyime dönüşmesiydi .
Özellikle Türkiye'nin Batı bölgelerinde yaşayan , kentli kesim için .
Gitmek neredeyse belgesele yaklaşan bir üsluba sahip olduğundan , bu tercihleri belki de pek yersiz sayılmaz .
Ancak dramatik bir yapım olarak , yeterince güçlü olduğu da söylenemez .
Filmin en şaşırtıcı ve eğlenceli bölümleri , Ayça'nın aşık olduğu Iraklı aktör Hama Ali'nin ona gönderdiği video mektuplar .
Son derece absürt noktalara kadar giden bu videolar , aslında Ayça ile Hama Ali'nin aşklarının , o coğrafyada yaşanan çok daha vahim durumlar karşısında ne kadar önemsizleştiğini de hissettiriyor bize .
Filmin de seyrini kolaylaştırıyorlar .
Gitmek , İstanbul kısımları haricinde , oldukça gerçekçi bir yol filmi .
Sınırları aşarak savaşa direnmeye çalışan bir aşkın filmi .
Dramatik bir kurmaca olarak çok güçlü değil belki ama yılın yine de kayda değer yerli çabalarından .
