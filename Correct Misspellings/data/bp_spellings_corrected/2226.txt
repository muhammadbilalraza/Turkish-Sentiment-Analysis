François Ozon , 2007 tarihli Angel filminden sonra ilk kez bir dönem filmi yapmaya kalkışmış .
Bu kez uyarlama değil , özgün bir senaryoyla .
Frantz , Birinci Dünya Savaşı ertesinde Almanya’da başlayıp Paris’te biten ama tematik olarak Ozon’un günümüze dair işlerinden de ayrılmayan bir yapım .
Bunun Ozon’un olgunluk dönemi filmi olduğunu söylemek , daha kariyerinin erken dönemlerinde olağanüstü olgunluk ve bilgelik sergilediği diğer filmlerine haksızlık olur .
Yönetmenin daha ziyade bir büyük yapıma kalkışası gelmiş sanki .
Film , Alman taşrasında genç bir kadınla açılıyor .
Siyahlar içinde , belli ki matemde , mezarlığa bırakmak için seçtiği beyaz çiçeklerle kasabasının sokaklarında yürüyen ve bir iki savaş gazisinin laf atmalarına aldırış etmeden mağrur bir ifadeyle yoluna devam eden Anna’nın öyküsü bu .
Bir yıl kadar önce , Birinci Dünya Savaşı’nın son günlerinde cephede hayatını kaybetmiş olan nişanlısı Frantz’ın mezarına gidiyor .
Ve o gün beklemediği bir manzarayla karşılaşıyor .
Mezarın üstünde bir başkası tarafından bırakılmış çiçekler var .
Frantz’ın doktor babası ve ev hanımı annesiyle birlikte yaşıyor hâlâ Anna .
Üç kader ortağı , hâlâ Frantz’ı kaybetmenin acısını içlerinde yaşıyor .
Kasabadan gelen bir evlilik teklifine sıcak bakmıyor Anna .
Hayatını sürdürmeye hazır değil çünkü .
Geçmişte tutsak kalmış .
Tıpkı kayınvalidesiyle kayınbabası gibi .
Bir sevdiklerinin ölümüyle başa çıkamayan , her an onun anısıyla ve acısıyla yaşayan bu insanların öyküsü tam da Ozon’a dair olan .
Ve Frantz’ın mezarını ziyaret eden esrarengiz Fransız genci Adrien’in hayatlarına girişiyle yer yer renklenmeye başlıyor ailenin yaşamı da .
Adrien’in kim olduğu ve neden oraya geldiği , Anna’yla ve Frantz’ın ailesiyle arasındaki tansiyonlu ilişki filmin büyük kısmını taşıyan dinamik .
Bir Ozon filmi izlediğimizin farkındayız .
O yüzden bu gizemin iki çıkışı olduğunu da tahmin edebiliyoruz .
Adrien ya sevgilisi Frantz’ın ya da katili !
Bu soru işareti bile , Frantz’la Anna arasındaki duygusal bağı son derece ilgi çekici kılmaya yetiyor .
Bir de şu katmanı var tabii filmin .
Adrien kendisine düşman gözüyle bakılan bir ülkenin sokaklarında dolaşıyor .
Birinci Dünya Savaşı yenilgisinden sonra Nazizm’in ilk işaretlerinin yavaş yavaş yükselmeye başladığı bir dönemdeyiz .
Frantz’ın babası Hans da ilk anda sert tepki gösteriyor Adrien’in hayatlarına girişine .
Şüpheyle bakıyor bu genç adamın bir anda oğlundan bahsetmeye , ondan bahsederken ağlamaya başlamasına .
Filmin en güçlü anlarından biri , Hans’la Adrien’ın , Frantz’dan kalan bir kemanı , sanki Frantz’ı toprağa verirmiş , tabutunun üstünü kapatırmış gibi kutusuna geri kaldırdıkları sahne .
Frantz’dan kalan her şey , onları birbirine ve geçmişe bağlıyor .
Adrien , Frantz’la anılarından bahsederken , bunların gerçek mi yoksa uydurmam mı olduğunu bilmesek bile , ailenin siyah beyaz dünyası bir anda renkleniyor .
Filmin renklendiği bu anlar , Xavier Dolan’ın Mommy’de çerçeve oranıyla ( aspect ratio ) oynayışını hatırlatıyor .
Dolan’ın instagram fotoğraflarını hatırlatan bir formattan sinemaskoba geçişten çıkarmayı umduğu anlam , Ozon’un da siyah beyazla renkli arasında gidip gelirken amaçladığıyla oldukça yakın .
Bu trüğün bir yerden sonra naif , neredeyse ucuz bir etki bırakması da Dolan’ın elde ettiği sonuçtan çok farklı değil doğrusu .
Bu filmin zaafı , aslında doruk noktasını , yani Adrien’ın Frantz’la bağını öğrendiğimiz andan itibaren , filmi taşıyan tansiyonun da sona eriyor olması .
Evet , film yine Anna’nın yolculuğuna odaklanarak devam ediyor .
Ama belli bir süre ister istemez daldan dala atlamaya başlıyor .
Odağını kaybediyor .
Tekrar Adrien üzerinden bir odak yakaladığında , roller tersine dönüp bu kez Anna kendisine yabancı ve düşman olarak bakılan Fransız topraklarına girip Adrien’ın yaşadıklarına benzer şeyleri yaşamaya başladığında bile filmin ilk 60-70 dakikasını taşıyan tansiyon yakalanamıyor .
Ozon’un anti - militarist söylemlerini de yer yer fazla çiğ , fazla göze sokarak dillendirmesi işin tadını kaçırıyor .
Gizem unsurunu kaybeden film , sıradan bir melodramın kalıplarına sıkışıyor .
Bu da gayet Ozon - var bir damar olarak görülebilir tabii .
Fakat “Anna hayata tekrar bağlanacak mı ?
Geçmişe tutsaklığından kurtulup hayatını yaşamayı başarabilecek mi ? ” soruları , çok da sağlam veya özgün bir çatı değil doğrusu .
Görüntü yönetiminden müziklerine , kostüm tasarımlarına kadar çok şık bir iş var karşımızda .
Oyuncular arasında özellikle Adrien rolündeki Pierre Niney müthiş bir sinema yüzü .
Ama sanki film , Adrien’ın bindiği o trende bitti .
Sonrası gerçekten kimsenin umurunda değil .
O andan sonra ne duygusal gerilimi ne de merak unsuru kalıyor işin .
Lafı sakınmanın manası yok , açıkça sarkıyor , bel veriyor .
Frantz’ı Ozon’un en iyileri arasında görmek bu yüzden zor maalesef .
Twitter : aliercivan
