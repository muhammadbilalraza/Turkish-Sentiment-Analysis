Malumunuz , bizde kent ve kentli filmleri pek çekilmez , taşra , köy , kasaba öykülerinden ise vazgeçilmez .
Kent filminden anladığımız , büyükşehirde tutunmaya çabalayan taşralıların hikâyesidir , kentli entelektüelleri yaratamadıkça , çoğaltamadıkça , mevzumuz da doğal olarak budur .
Hani birileri aklı evvellik yapıp , kırsalı aşağıladığımızdan dem vurmasın sakın , benim anlatmaya çabaladığım mesele bu değil ; kentlileşmiyoruz , şehri kocaman bir köye çeviriyoruz gibi sosyoekonomik , kültürel tespitlerden ziyade , kent insanın iletişimsizliğini , kalabalıklar içerisindeki yalnızlığından dem vuruyorum , “Hayatboyu” filmi , işte tam da bu nedenle , çok önemli bir proje …
Kurgusuna rağmen , dokümanter bir işçilik diyebileceğimiz , iyi kotarıldığını düşündüğümüz ve pek sevdiğimiz Köprüdekiler’in ( İstanbul , Adana ve Ankara film festivallerinde en iyi film ödüllerini almıştı ) ardından , Aslı Özge , kurmaca bir yapımla İstanbul’un yoksullarından orta sınıfa geçiş yapıyor , “Beyaz Türkler” dediğimiz kesimi odağına alıyor .
Gelelim oyunculuklara …
Defne Halman’ın cüretkar oyunculuğu ( bizim memleketimizin algısına göre elbette , yabancı bir oyuncu için soyunmak cesaret işi değil , rolünün gereğidir ) filmin katıldığı festivallerde nasıl ıskalandı , anlaşılır gibi değil !
Ödüllük bir performans idi , jüriler görmedi , hakkını vermedi , ne yazık ki …
Diğer başrol Hakan Çimenser de rolünü iyi sırtlıyor , belirtelim .
Hayatboyu , uzun yıllar boyunca örselenmiş , aslında bitmiş bir evliliğin , belki çocuk hatırına sürdüğü , bildik , çok işlenmiş ve küçük bir öykü , özetle …
Aldatmak , aldanmak , hatayı kendinde aramak , esriyen bedenlerde suçu bulmak …
Karşı tarafın vazgeçmişliğinin yükünü üstlenmek , yarından ürkmek , tüm alışkanlıklardan sıyrılmakta zorlanmak .
Belki hep beklersin bunu , ama kendine bile itiraf edemezsin , hazırlıksızsındır çünkü …
Ölü bir ilişkiden kolayca kopamamak , bu herkesin başına gelebilir , hüzünlüdür , yaralayıcıdır , toparlanmak zaman alır , ancak son nokta konulmalıdır .
Tekdüzelik ve tutkusuz kalmak , çok da özlenecek bir şey değildir , yeniden yaşamak ve soluk almak gerekir .
Ancak ve ancak , dışarıya yansıtılan uyumlu ve mutlu çift tablosunu bozmak kolay olmuyor , kadınların , erkeklere maddi olarak bağlı kalması , özellikle kentli ve gelirli kadın için pek sorun değil , meselemiz haliyle toplum , açarsak , iş arkadaşlarınız , çocuğunuz , sülaleniz , dostlarınız , yabancılar , sizleri parmakla gösterecek ya , role devam etmek için bazen yatak , bazen de ev ayrılıyor .
Taraflar sürünüyor ama evlilik oyunu da sürüyor .
Hissizliğe devam , kanıksamak tam gaz , çıkışsızlık ve sıkışmışlık haliyle …
Karşılığı ne ?
Hem tensel , hem de tinsel yalnızlık , üstelik hayat boyu …
Çiftlerimize kocaman bir alkış !
Hayatboyu , kuşkusuz haftanın en iyi filmi , kentli insanların öyküsünü resmetmesi dahi övgüye değer .
Modern kentin , hayli eğitimli , parası pulu yerinde , lakin mutsuzluğun dibinde yer alan insanlarına , yani giderek gerçeklikten kopan , sanallaşmaya başlayan bireylerine dair , keşke daha çok film çekilebilse …
Hatta bu yıl gösterilen ve hala vizyon sırası bekleyen yerli işi yapımlar arasında , Hayatboyu ; Sen Aydınlatırsın Geceyi , Köksüz , Yozgat Blues , Daire ve Gözümün Nuru ile birlikte , bir elin parmaklarını zar zor geçebilen iyi filmlerden biri .
Kesinlikle seyretmeli …
