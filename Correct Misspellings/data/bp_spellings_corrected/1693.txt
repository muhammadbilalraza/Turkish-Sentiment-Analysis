20’lerin kendini iyi hisset klasikleri arasına girmiş olan Küçük Gün Işığım ( Little Miss Sunshine ) filminin , aykırı nihilist ergeni Dwayne’i hatırlarsınız .
Hani şu elinden Nietzsche’yi düşürmeyen ve tek kelime dahi konuşmayı reddeden ve de ailesi dahil tüm insanlardan nefret eden , 15 yaşındaki saçları garip çocuk .
İşte o ergen çocuk ( ki filmin çekildiği yıl 21-22 yaşındaydı aslında ) büyüdü ve kendi ilk uzun metraj aile dramına imza attı !
 
Dünya prömiyerini 2018 Sundance Film Festivali’nde yapan Yangin Yeri ( Wildlife ) filminin yönetmen koltuğuna geçen Paul Dano aynı zamanda Zoe Kazan ile senaryonun iki yazarından biri .
Amerikalı yazar Richard Fordu’un 1990 yılına tarihlenen Wildlife : A Burning Season adlı romanından uyarlanan dönem filmi Yangın Yeri , merkezine ergenlik çağındaki bir genç olan Joe’yu ( Ed Oxenbould ) alarak , geçim derdindeki orta sınıf bir Amerikan ailesinin evine konuk oluyor .
Yani anne - baba - oğuldan oluşan bir çekirdek aile problemi ve onun getirdikleri var karşımızda .
 Konuyu biraz açalım : İyi olduğu işinden müşterilerle olan samimiyeti nedeniyle kovulan baba Jerry ( Jake Gyllenhaal ) bir boşluğa ve akabinde bunalım sınırlarına sürüklenir .
Yeni bir iş arıyorken bölgede çıkan büyük bir orman yangınının söndürülmesi için kurulan ekibe katılır ve evden fiziki olarak uzaklaşır .
Evi geçindirmek için çeşitli işlere başvuran mazbut anne Jeannette ise ( Carey Mulligan ) Jerry’nin yokluğunda yavaş yavaş değişmeye ve dönüşmeye başlar .
Filmin kırılma noktası da burada gelir .
Uyarlandığı romanın orijinal metnini bilmiyoruz ama film , aile dramını babanın maddi ve manevi yokluğundan alıp , bir anne - oğul labirentine sokuyor adeta .
Jeannette sanki yıllardır evin mutfağında saklı kalmış o kadının kabuğunu önce hafif bir makyajla , sonrasında saç ve kıyafet ve de nihayetinde tavır değişikliği ile kırıp , başka bir Jeannette çıkartıyor ortaya ; tabii bu değişimin bir ‘gönül’ faturası da olmuyor değil .
Bu kırılmada Joe’nun payına düşen senaryonun da climax’ı oluyor aslında .
Bir yandan babasının dönüşünü dört gözle beklerken , bir yandan ‘evin erkeği’ olarak annesini sahiplenmek , yaşananlara seyirci kalıp / kalmamak arasındaki gelgitler Joe’yu da büyütüyor denebilir .
Ya da en azından yönetmen Paul Dano , bunu amaçlamış .
Feminist eleştiri açısından başta negatif bir algı yaratsa da , finale doğru Jeannette’nin kararı en azından kadının bireysel duruşunu okşuyor .
Ayrıca filmde çıkan iki ayrı yangının karakterlerle de üst üste bindirilmesi sonucu , alt bir metin yaratıldığını da ekleyelim .
 
Temposu oldukça yavaş akan tüm bu öyküde tüm yük aslında oyunculukların sırtında .
Jake Gyllenhaal’ın birden kaybolmasıyla , filmin ‘sürükleyicilik’ yükü Carey Mulligan’ın omuzlarına kalıyor .
Edilgen bir seyirci olmaktan öteye geçmeye çalışan ama bocalayan Joe’yu canlandıran Ed Oxenbould’u ise böylesine bir rolden bekleneni veriyor ama daha fazlasını değil .  
Bağımsız yapımcılar elinden çıkan bir dönem filmi olarak teknik atmosferi tatminkar ; müzik kullanımı da atmosfer ile uyumlu olan Yangın Yeri , filminin yurt dışı eleştirmen notlarında ve festival puanlarında biraz fazla pohpohlandığını belirtelim .
Tıpkı geride bıraktığımız yıl Lady bir vakasında yaşadığımız gibi .
Şüphesiz hayat zor , ama biz de daha ne ‘wildlife’lar ne yangınlar görüyoruz bu coğrafyada ; insan böyle böyle büyüyor Joe !
 
Senenin ilk vizyon haftasında tüm sinemaseverlere film dolu bir yıl dilerim !
 
twitter . com / duygukocabayli
