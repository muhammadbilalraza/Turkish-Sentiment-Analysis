Yıllardır oradan buradan duyarız Romantik ile ilgili gelişmeleri .
Ek çekimler yapılıyormuş ; film bağlanamadığı için yeniden çekime girmişler ; artık bu filmi çekmek bir alışkanlığa , belki bir eğlenceye dönüştüğü için durmadan yeni çekimler için projeye geri dönülüyormuş ; vs. vs. .
Basın gösterimi sonrasında Sinan Çetin'in söylediklerine bakılırsa , son ana dek " Acaba vizyonu erteleyip başka şeyler de denesem mi ? " diye düşündüğü olmuş .
Aslında Romantik'ten sonra çektiği Banka da aynı akıbeti paylaştı .
Sinan Çetin artık filmlerini bir türlü bitiremiyor .
Onları yaratma sürecinden vazgeçemiyor belki , noktayı koyamıyor .
Dolayısıyla , artık filmlerin nasıl karşılanacağı da onu pek bağlamıyor .
Bu yüzden filmi fazlaca ciddiye alarak bir yazı yazmak istemedim ama aynı zamanda istediklerimi rahatça söyleyebileceğimi de hissettim .
Romantik'in kötü bir film çıkacağına çok şartlandı herkes sanırım ; hatta belki bir felaket .
İşin aslı , iyi bir film de olmamış doğrusu .
En azından , iyiyi tanımlayageldiğimiz kıstaslara uymuyor .
Ama hiç beklenmedik şekilde , kendisini kült seviyesine yükseltebilecek denli ilginçlikler de barındırıyor .
Son derece absürt ( Polis'e kıyasla bu örnekte tamamen ' saçma'nın karşılığı olarak absürt ) mizansenlerin yanında , gerçekten şaşırtıcı derecede hoş fikirler ve güzel çekilmiş kısımlar da içeriyor .
Oyunculuklar çoğunlukla kötü ama bazen öyle abartılı olabiliyorlar ki - veya tamamen yersiz - insan ister istemez eğleniyor .
Açılış sekansından örnek vermek istiyorum mesela .
İlk anda bir düğün olduğunu zannedebileceğiniz bu sahnede , kutlanmakta olanın ne olduğunun cevabını asla alamıyoruz .
Önemli de değil .
Muhtemelen filmin geçirdiği evrim sırasında ilk çekiliş amacından uzaklaşmış ve bir tanımlama yapmanın mümkün olmadığı noktaya ulaşmış .
Fakat heyecan verici ölçüde iyi çekilmiş bu sahneyle başlıyor film ve akabinde , halının üzerindeki bir silahın her türlü estetikten , en ufak bir derinlikten , kadraj duygusundan yoksun çekimi gibi sakil planlarla bittiği bir noktaya varıyor .
Kimbilir ilk versiyonunda ne oluyordu o sahnede de , senaryo değiştikçe nasıl bu hale geldi ?
Aynı sekansın başını ve sonunu aynı kişinin çektiğine inanmak bile zor .
Filmin geri kalanı da aynı yapıda devam ediyor .
Kimi iyi çekilmiş , kimiyse öylesine tuhaf .
Hatta bazen öyle gülünç derecede kötü kısımlarıyla ilerleyen film , giderek zırvalamaya , tahammül edilmez hale gelmeye başlayabiliyor .
Romantik'i bugüne dek yapılmış en kötü filmlerden biri olarak kolaylıkla tanımlamak mümkünken ; filmin tüm o kendine özgü abukluğu , insanda ister istemez bir sempati uyandırıyor .
Romantik'i bir " camp " başyapıtı olarak tanımlamak mümkün ; gerçekten o kadar kötü ki neredeyse iyi .
Ana öykü ilk bakışta olabildiğine basit .
İki arkadaş aynı kıza aşık oluyorlar ve bu yüzden düşman oluyorlar .
Fakat film daha sonra beklenmedik başka noktalara gidiyor .
İlk etapta Okan Bayülgen'in karakterinin öyküsünü izlediğimizi düşünürken , bir noktada aslında Teoman'ın karakterinin öyküsünü izlediğimizi anlıyoruz .
Buradan itibaren de film sürekli virajlar dönmeye , işin aslını tam anladığımızı sandığımızda aslında hiçbir şeyin gözüktüğü gibi olmadığını göstermeye başlıyor .
Bunu kolay , kaba , hatta başarısız yollardan yapsa bile , neticede öykünün kurgusu filme dinamizm katmayı başarıyor .
Sinan Çetin'in filmlerinin tabanını oluşturan felsefi derdini , Romantik'in temeline de yerleştirmiş olması , filmin ayakta durabilmesinin bir diğer sebebi .
İnanç ve akıl eksenindeki bu temel , bu filmde de kör bir şekilde inançlarıyla hareket ettikleri için sürekli kaybeden karakterlerle vücut buluyor .
Yönetmense bize sürekli bu karakterlerin inandıkları şeylerin aslında yanlış olduğunu , hayatlarını akıl değil inanç üzerine kurdukları için de hem kendileri hem de çevrelerindeki insanlar için sadece mutsuzluk ürettiklerini gösteriyor .
Tüm zaaflarına , başarısızlıklarına rağmen filmi kendi içinde tutarlı kılan bir yapı bu .
Peki , aklın üstünlüğüne bu denli inanan bir yönetmenin , hazır bir senaryoya bağlı kalarak çekim yapmayı böylesine dışlayan , tamamen içgüdülerinin peşinde bir sinema yapmasını nasıl açıklamalı ?
Şunu kabul etmemek kimse için mümkün değil : Sinan Çetin iyi bir sinemacı .
Çok iyi bir gözü var .
Derdini , görselliği gayet çarpıcı da kullanarak anlatmayı biliyor .
Ama kabul etmemiz gereken bir diğer gerçek de , Sinan Çetin'in kötü filmler yaptığı .
Kimi gişe de yapabiliyor belki bu kötü filmlerin , ama Sinan Çetin Berlin in Berlin'den bu yana iyi diyebileceğimiz bir film yapmadı .
Çünkü işin estetik yanından ne kadar anlasa da senaryodan , dramaturjiden anlamıyor .
Hatta bunları iplemiyor .
Sete bir senaryoyla gelse bile çekimler sırasında elindeki metni tamamen yok sayıyor ve filmlerini kendi oluşum süreçlerinin akışına bırakıyor .
Dünyada böyle bir sistemle çalışan tek yönetmen Çetin değil kuşkusuz ve bu sistemi pekala işletebilen isimler de var .
Sinan Çetin ise bunu maalesef hiç başaramadı .
Dolayısıyla hem kendisinin , hem de Okan Bayülgen'in dediği gibi , bu filmden ertesi sabah da sizinle kalan parçalar elbette olabilir ama bu filmin bütün olarak başarılı olabildiği anlamına gelmez .
Romantik de , birçok Sinan Çetin filmi gibi sadece başarılı bazı parçalar içeriyor .
Ama bütününde sadece kaba , teknik olarak kimi zaman yaratıcı kimi zamansa hepten umursamaz ve baştansavma bir anlatı olarak kalıyor .
Bütün bu özellikleriyle Romatik , tipik bir Sinan Çetin filmi .
Yönetmenin sinemasının iyi kötü her özelliğini barındırıyor .
Bazen bilinçli bazense başarısızlığından kaynaklanan çok özgün bir tuhaflığı var ve bu , onu bir yere kadar gayet eğlenceli kılabiliyor .
Aynı zamanda içtenlikle yapıldığını da hissettiriyor .
Çetin her şeyden önce kendisini memnun edecek bir film yaratmaya çalışmış .
Kuzey Avrupa sinemasına özgü bir avantgarde üslupla karıştırmak çok kolay tuhaflığını ; sonrasındaysa Yeşilçam'ın melodram geleneğiyle , yer yer de Metin Erksan estetiğiyle ( kimi anlarda bana Metin Bey'in Ölmeyen Aşk'ını çağrıştırmadı değil doğrusu ) .
Ama hata yapmayalım ; bütün bunlar son kertede başarılı bir filme çıkmıyor .
Yine de Romatik , başarılı olmasa bile çok kendine özgü bir yerde duruyor ve bir felaket olarak tanımlanmayı da hiç hak etmiyor .
