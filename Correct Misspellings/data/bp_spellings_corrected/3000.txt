19. yüzyıl Fransız edebiyatının büyük ustalarından Guy de Maupassant'ın bizde " Güzel Dost " adıyla yayımlanan 1885 tarihli romanından uyarlanan Aşkım Benim ( Bel Ami ) , yazarın ortaya koyduğu atmosferi az çok yansıtabilen bir çalışma olarak hedefine ulaşır gibi görünüyor .
Kısa hikâye formunun üstadı olan Guy de Maupassant'ın az sayıdaki romanından birine tutunan yapım , başkarakteri Georges Duroy özelinde bir ‘yükseliş ' hikâyesi anlatıyor bizlere .
Alacakaranlık ( Twilight ) serisiyle yıldızlaşan , kısa zamanda özellikle genç kızların sevgilisi haline gelen Robert Pattinson'ın canlandırdığı Georges Duroy , dibe vurduğu noktada eline geçen şansla yükselişe geçen bir adam .
İçlerine hiçbir zaman giremeyeceği zengin sınıfa dahil oluyor bu şansı kullanarak .
Yakışıklılığını da amaçları için araca çeviren karakter , üst sınıfın kokuşmuş ilişkileri içinde giderek evriliyor ve dahil olmaya çalıştığı sınıftan bir ‘canavar'a dönüşüyor bu süreçte .
Aslında bu sınıftan intikam alma motivasyonuyla hareket ediyor Georges , ama hedefine yol alırken kendisini kaybetmesi de kaçınılmazlaşıyor .
Sırf popüler olduğu için başrole değer bulunduğu apaçık ortada olan Robert Pattinson , örneğin Allen Coulter imzalı Beni Unutma ( Remember Me ) filmindeki başarısından uzak görünüyor Aşkım Benim'de .
Orada Alacakaranlık etkisinden sıyrılmış gibi duran aktör , buradaysa tam göbeğine hapsoluyor bu etkinin .
İyiyle kötüyü aynı bünyede tanımlayan Georges Duroy karakteri , az çok " Alacakaranlık " serisinde canlandırdığı Edward Cullen'ı hatırlatıyor .
Hâl böyle olunca , ister istemez hikâyeden uzaklaştırıyor bizi , filmin ‘klasik ' doğasını sekteye uğratıyor onun görüntüsü .
Oysa , tiyatro kökenli Declan Donnellan ve Nick Ormerod'un klasik metne sadakat ve özenle yaklaştıkları bir film var karşımızda .
Guy de Maupassant'ın eserine doğru açılardan yaklaşan Rachel Bennette imzalı senaryo da iki yönetmenin elini güçlendiriyor doğrusu .
Ama her şey bu kadarla bitmiyor tabii .
Hikâyenin taşıyıcı unsuru olan başkarakter inandırıcı olmayınca , yan karakterlerdeki kalburüstü isimler de boşa kürek çekmiş oluyorlar .
Uma Thurman , Kristin Scott Thomas , Christina Ricci , Colm Meaney gibi önemli oyuncuların birer ‘aksesuar'dan öteye gitmeyen karakterleri , bu isimlere hakaretten öteye bir anlam taşımıyor .
Robert Pattinson , hikâyeyi öylesine domine ediyor ki , onlara nefes alacak alan kalmıyor .
Belli ki yapımcıların tercihi olmuş bu , yıldızımızı olabildiğince çok göstererek seyirciyi tavlayalım demişler .
Tüm bu dengesizliğe rağmen , Aşkım Benim'in kötü olma ihtimali de yok tabii .
Çünkü uyarlandığı eserden yansıyan ışıktan kaçmak mümkün değil .
İnsanın özünde gizlenmiş , zaman zaman ortaya çıkan , kimi zamansa sonsuza kadar orada saklanan ‘çirkin ben'in marifetlerini anlatan Guy de Maupassant , filmin ruhuna da sızmayı başarıyor .
İki yönetmen , oyuncu handikabını başka formüllerle aşmayı deniyorlar hikâye boyunca .
Ellerindeki sağlam malzemeyi heba etmek istemeyen sinemacılar , Robert Pattinson'dan boşalan anlarda atmosfere yükleniyor ve hikâyenin iktidar boyutunu deşifre etmeye çalışıyorlar . ‘Güç'ün el değiştirmesiyle deforme olan iklime ilgilerini yöneltiyor , insan denen yaratığın doymak bilmeyen açlığını öne çıkarıyorlar .
Filmden akılda kalan bir başka şeyse , kadına olan yaklaşımda kendini gösteriyor .
Erkek egemen toplumların kadına bakışındaki ‘aşağılama ' refleksini net biçimde ortaya koyan hikâye , özellikle başkarakterin dünyasında onları ‘nefretlik ' yaratıklar olarak resmediyor .
Kullanılıp bir kenara atılan kadınların aşk arayışına karşılık , erkek dünyasının güç gösterisi öne çıkıyor .
Kadınları birer ‘savaş zaiyatı ' olarak gören anlayışın hüküm sürdüğü bir dönemin içinde temelleniyor filmin atmosferi .
Başkarakter Georges Duroy , sıfırdan zirveye yükselirken hep kadınları eziyor , onların zaaflarından yararlanıyor , hiçleştiriyor karşı cinsi .
Diğer erkek karakterlerde de durum pek farklı değil .
Her hamleleriyle değersizleştiriyorlar kadınları ( nı ) .
Sonuç olarak , doğru oyuncu tercihleriyle hedefe ulaşabilecek bir projenin sallana yuvarlana ilerlediğini görüyoruz Aşkım Benim'de .
Edebiyat uyarlamalarının çekiciliği kurtarıyor bu filmi ve yaratıcılarını .
Ya da şöyle ifade edelim : Guy de Maupassant , 19. yüzyıldan gelip ellerinden tutuyor , vasat sularda gezinmelerini sağlıyor en azından .
