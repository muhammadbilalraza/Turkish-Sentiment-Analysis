Todd Haynes , Velvet Goldmine’la gram rock ve David Bowie’yi anlatan sıkı bir film armağan etmişti bizlere .
Yönetmen ' Beni Orada Arama ' ile de bu kez Bob Dylan’ın hayatına ve dönemine doğru sıra dışı bir yolculuğa doğru çıkarıyor bizleri .
Velvet Goldmine ile bu tür bir filmin nasıl altından kalkılacağına dair parlak işaretler gönderen yönetmen bu işin de üstesinden geldiğini kanıtlıyor .
Üstelik hayatıyla ilgili detayları çok da gözler önüne sermeyen bir müzik ikonu olan Bob Dylan’ın , hem özel hem de fantastik dünyasında gidip gelen bir kişilikler kadrosu kullanarak sanatçıyı zengin ve renkli bir portre şeklinde sunuyor .
Aslında bu film Haynes’e göre tam olarak Dylan hakkında bir film değil .
Gerçekten de bu filme resmi bir biyografi demek imkansız .
Dylan’ın yararlanmak isteyen için ilham cümbüşü halinde olan yaşamını sıçrama tahtası olarak kullanmış Haynes ve bir yönetmen olarak daha evvel ispatladığı özgün hayal gücünün sınırlarını yine zorlamış .
Haynes’in derdi çok uzun bir döneme yayılmış bir müzikal kariyerin farklı görünümlerini yansıtabilmek .
Dylan’ın kişiliğini oluşturan şair kimliği , müzisyenliği , eylemciliği , kadın yanı , erkek tarafı bu zengin yelpazenin gösterişli parçalarını oluşturuyor .
Eski çılgın günlerinden sıyrılmaya çalışan bir günahkar , yollara düşmüş kaçak , zeki ve enerjik bir çocuk , ailesi darmadağın olan bir film yıldızı , ününü ve hayranlarını yok sayarak kendisini kişisel yolculuğuna adayan bir şarkıcı , inzivaya çekilmiş yaşlı bir kovboy Dylan’ı oluşturan parçaları oluşturuyorlar ama aynı zamanda zamansal , mekansal ve kavramsal kargaşalarıyla ’başkaları’ da olup seyirciye kendilerini ' orada aramamaları ' gerektiğini anlatıyorlar .
Filmin en ilgi çekici karakteri şüphesiz Cate Blanchett .
Dylan’ın androjen yanını canlandıran Blanchett sanatçının en çarpıcı yanını da sergiliyor .
Yönetmenin bu rolü bir kadına oynatması çok zekice bir yaklaşım olarak göze çarpıyor .
Zira Blanchett’in performansını görünce , bu karakteri bir erkeğin canlandırmasının ne olursa olsun bir taklitten öteye gidemeyeceğini tahmin ediyorsunuz .
Öte yandan anarşist şair Rimbaud ile Bob Dylan arasında paralellikler de kuruluyor .
Bob Dylan’ın rol modellerinden biri olan Rimbaud’dan alıntılar da yapılıyor .
Dylan’ın şarkı sözü yazarlığındaki şiirsellik filme de böylece hakim oluyor .
Farklı görünüş ve ruh halleriyle yansıtılan Dylan kişiliklerinin düzenli bir kompozisyon mantığıyla bir bütünü oluşturduğunu söylemek pek mümkün değil .
Aslında bu bilinçli parçalanmışlık , Dylan’ın sanatçı kişiliğinin net olarak tanımlanamayacağı , onun yaratıcı kişiliğinin uçsuz bucaksızlığının farklı bir biçimde anlatımı .
Zaten filmin olay örgüsü de kronolojik bir sıra izlemiyor .
Beni Orada Arama son zamanlarda izlemeye alıştığımız formül filmlerden epey farklı bir film .
Seyirci için zor bir deneyim olduğu kesin .
Dylan’ı az çok bilenler bile filmi izledikten sonra bildiklerinin ışığında farklı yorumlar yapacaktır .
Dylan’ı çok iyi bildiğini iddia eden bir müziksever , Dylan’ı yansıtan 6 farklı karakterin hangisinin kafasında yıllardır oluşturduğu müzisyene uyduğunu düşünecek ve aslında bu çabanın sonuç vermeyeceğini kavrayacaktır .
Dylan’ı bilmeyenler ise bu filmi bir şekilde izlerlerse çok fazla bir anlam çıkaramayabilirler .
Mesela film Dylan’ın yolundan gittiği Woody Guthrie ve Arthur Rimbaud’un filmdeki varlıklarını anlamlandırabilecek bir ön bilgi gerektiriyor .
Sonuç olarak gayet ilham verici bir senaryoya sahip filmimiz söyleyeceklerini biraz uzatmış hissi yaratsa da , her şeye rağmen orijinal ve heyecan verici bir deneme olarak tanımlanmakta tereddüt yaratmıyor .
