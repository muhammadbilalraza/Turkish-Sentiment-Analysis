1980'lerden bir çizgi diziyi alıp devasa bütçeli bir filme dönüştürmenin risklerini başarıyla savuşturan Michael Bay - Steven Spielberg ikilisi , 2007'deki ilk filmde bunu başarırken , beyazperdeye yansıttıkları ' iyi ile kötünün ezeli mücadelesi'ni insanoğlunun temel korkularıyla da örtüştürerek ilginç bir bileşime ulaşmışlardı .
Başta Optimus Prime olmak üzere uzaydan gelen ' dönüşme ' özellikli mekanik kahramanların gezegenimizi korumak için harcadıkları çabanın peşine takılıp heyecan katsayısı yüksek bir yapıya teslim olmuştuk o filmde .
Kahraman ' Autobot'larla kötü ' Decepticon'ların mücadelesinden seyir zevki yüksek bir aksiyon harmanı çıkmıştı .
Şimdiyse serüvene yeni bir boyut daha eklenmeye çalışılıyor .
İki yıldır Amerikan ordusuyla birlikte çalışan ve dünyanın dört bir köşesinde Decepticon'lara aman vermeyen Autobot'lar , kendi ırklarının ' en kötüsü'ne karşı mücadele veriyorlar bu bölümde .
' Güneşi çalarak ' dünyamızı yok etme planları yapan Decepticon'ların amaçlarına ulaşmaması içinse , her zamanki gibi insanoğluyla sırt sırta veriyor mekanik kahramanlarımız .
Ve tabii , bir kez daha genç Sam ve sevgilisi Mikaela yükleniyor işin insanî boyutunu .
İlk filmde de militarist bir yaklaşım olmasına karşın , bu kez işin bu yönünü abartılı noktalara taşımış görünüyor yapımcılar .
Baştan sona Amerikan ordusunun kahramanlık destanı tadında gelişen hikâye , ana kahramanların ' fantastik ' eylemlerini gölgeleyecek bir yapıyla ivmeleniyor daha çok .
Hâl böyle olunca , ' dıştan gelen / gelecek tehdit'e karşı inanılması zor bir refleks geliştiren Amerika Birleşik Devletleri'nin 11 Eylül sonrası paranoyasının bir yansıması gibi duruyor film .
Sinemayı amaçları için ' malzeme ' gibi kullanan zihniyetin zirvesine dönüşüyor sonuç olarak " Transformers : Yenilenlerin İntikamı " .
Bu yaklaşım , kitlelerin devlet tarafından yerleştirilen paranoyasını da içten içe körüklüyor , geri dönülemez bir noktaya getirip bırakıyor .
İşin sosyo - politik yönünü görmezden gelip izlediğimizde de ilk film gibi parlak sinyaller vermiyor bu devam filmi .
Kahramanlık destanlarının bildik yol haritasını takip etmesine karşın , gittiği yolu ' karmaşa'nın içine hapsediyor ve iki buçuk saatlik bir ' kopukluklar destanı'na dönüşüyor film .
İlk filmde çıktığı noktayı inkar etmeyen bir görüntü çizen Sam karakteri , burada karmaşanın içinde kayboluyor , etkisizleşiyor ( her ne kadar öykünün merkezinde duruyor gibi görünse de ) .
Karakterin yolculuğunu olmadık kesintilere uğratan senaryo , bunu finalde bir şekilde toparlıyor olsa da , öylesine ' silik ' bir kulvardan getiriyor ki onu , yapılan toparlama hareketinin de pek bir anlamı kalmıyor .
Megan Fox'un canlandırdığı Mikaela karakteriniyse tümüyle hikâyenin ' cinsel açlık'ını giderme niyetiyle kullanıyor yönetmen Michael Bay .
Onun göründüğü sahnelere eklemlenen bayat cinsel esprilerse yavanlığın sınırlarına taşıyor filmi .
Evet , anladık kız güzel ama bu kadarı da fazla artık !
" Transformers : Yenilenlerin İntikamı " na dair söylenebilecek pek bir şey yok aslında .
Üçüncü filmin de yolda olduğunu öğrendiğimiz seri , ikinci filmde yeterince dayak yemiş gibi duruyor .
Üçüncüye gerek yok sanki !
