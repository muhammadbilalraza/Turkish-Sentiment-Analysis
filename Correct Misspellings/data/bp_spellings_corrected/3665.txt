Dexter ile özdeşleşen Michael C. Hall’u bir suç / gerilim filminde izlemenin çekici yanını inkar edemeyiz herhalde .
Temmuz Soğuğu ( Cold in July )  filminde bu kez kazara cinayet işleyen bir aile babasını canlandırıyor oyuncu .
Evine giren hırsızı istemeden , korkusuna yenilip öldüren Richard büyük bir vicdan azabıyla kıvranıyor .
Ancak öldürdüğü gencin sabıkalı babası da ona gözdağı vermeye başlayınca , vicdan azabı yerini endişeye bırakıyor .
Sam Shephard tarafından canlandırılan Russell , intikam peşinde , kendi oğlunu öldüren adamın oğluna bir zarar vermeye niyetli …
Çok sağlam bir psikolojik gerilim olarak başlıyor Temmuz Soğuğu .
Richard’ın ailesini koruma çabası , polisin önce onun korkusunu yersiz bulup ardından aileyi koruma altına alması ama Russel’ın bütün engelleri aşarak ailenin evine kadar girebilmesi ve ardından yaşananlar son derece sıkı , tırnak yedirten , diken üstünde izlenen bir yarım saate tekabül ediyor .
Seksenli yıllarda geçen bir öykü bu .
Saç kesimlerinden mekanlara , müziklerden filmin üslubuna kadar her şey o seksenler havasını yansıtıyor .
Bu da filmden alınan keyfi katlıyor .
Yarım saatin ardından birdenbire hiçbir şeyin göründüğü gibi olmadığını anlamamızla film çok şık bir viraj da alıyor .
Rolleri değiştiren , insanın iştahını kabartan bir sürprizle filmin şimdi nasıl bir yol izleyeceğini merak ediyoruz .
Richard ve Russel’ın düşman değil ortak olduğu yeni bir güzergahta ilerliyor Temmuz Soğuğu .
Bu yeni güzergahta filme Don Johnson tarafından canlandırılan bir özel dedektif karakteri Jim dahil oluyor .
Snuff filmleri ( gerçek ölüm ve cinayetler içeren filmler ) çeken bir çeteyle karşılaşıyoruz ve artık kendi oğlunu öldürmeye karar veren bir babanın öyküsünü izlemeye başlıyoruz .
Ne yazık ki ne ilk yarım saatteki gibi sıkı bir şekilde örülmüş bu yeni öykü ne de aynı gerilim dozuna sahip .
Filmin o insanı yerine mıhlayan ritmi yerini yayvan , ağır aksak ilerleyen ve heyecansız bir yapıya bırakıyor .
Müzikler ve kötü saç kesimleri dışında seksenler havasını yansıtan bir öğe de kalmıyor .
Ayrıca senaryoda ciddi bir denge sorunu başgösteriyor .
Filmin sürekli takip ettiği , öyküsünü üzerinden anlattığı başrolü Richard .
Fakat ikinci yarıda öykü aslında onun öyküsü değil .
Russell ve Jim ile birlikte çıktığı yolculuğa eklenme bahanesi bile yapay . “Kimi öldürdüğümü bilmek istiyorum ! ” diyor karakter ama film bu sorunun cevabını vermekle hiç ilgilenmeyecek aslında .
Sadece Richard’ı o maceraya dahil etmenin zoraki bir gerekçesi bu .
Ama onun öyküsünü anlatmadığı halde filmin yine de Richard üzerinden ilerleme çabası , dramatik bir sorun haline geliyor .
Dolayısıyla suni gerilimlerle ilerleyen sıradan bir filme dönüşüyor Temmuz Soğuğu .
Bu yıl içinde izlediğimiz Kan Kokusu ( We Are What We Are ) filmiyle tanıdığımız yönetmen Jim Mickle ve tüm filmlerinde beraber çalıştığı senarist / oyuncu ortağı Nick Damici , artık filmleri Cannes programına alınan bir ikili .
Bu filmin ilk yarım saati gösteriyor ki sağlam gerilim filmleri yapabilecek kadar da pişmişler .
Sadece karşımızdaki örnekte , bu becerilerini filmin bütününe yaymayı başaramamışlar .
Temmuz Soğuğu , izlemeye değer ama ıskalanmış bir fırsat .
Twitter : aliercivan
