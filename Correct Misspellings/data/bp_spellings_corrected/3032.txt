İtalyan kökenli Amerikalı oyuncu , yönetmen , senarist ve yapımcı John Turturro yönetmen koltuğuna verdiği üç yıllık bir moladan sonra , seyircinin karşısına senaristliğini de üstlendiği Kiralık Aşık filmiyle çıkıyor .
Üstelik koluna Woody Allen’ı takmış biçimde !
Bu hafta sessiz sedasız vizyona giren film ağırlıklı olarak absürt komedinin sularında gezinse de seyirciye yer yer hüzünlü anlar da yaşatıyor , perdedeki öykünün dramı dozunda .
Bir çiçekçide yarı zamanlı olarak çalışan aynı zamanda ‘tesisat’ işlerinden de anlayan Fioravante , eski bir sahaf işleten Murray’in eski ve yakın bir dostudur .
Baştan aşağıya acayip bir adam olan Murray bir gün Fioravante’ye laf arasında , dünyanın en doğal şeyini söylüyormuşçasına , jigololuk yapmasını teklif eder ; üstelik müşterileri de hazırdır .
Tabii Murray’in de aklı – her ikisi de meteliğe kurşun atarken - havadan alacağı komisyondadır !   Kadınların dilinden anlayan Fioravante , biraz zorlamada olsa Murray’in teklifini kabul eder ama para karşılığı yaşattığı cinsellik ahlaki olarak bir türlü içine sinmez …
Baştan aşağıya derli toplu bir senaryo ile yola çıkan film , absürt dili ve diyaloglarıyla esasında seksin hayatın en doğal ve vazgeçilmez yanlarından biri olduğu savının arkasında duruyor .
Öyle ki bu pek çok Woody Allen filminin bize açık açık dillendirdiği gerçeklerden biridir .
Canlandırdığı yarı - çatlak Murray karakteriyle başrol Fioravante’nin sakinliğini perçinleyen Woody Allen’ın , varlığı ile filmin çıtasını yükselttiği göz ardı edilemez .
Zira filmin müzikleri , geçtiği şehir - mekan ile ilişkisi , hayatın sıradan akışına dair övgüsü ve ahlaki duruşu , filmin yönetmen ve senaristinden bihaber olan seyirci açısından tam da Woody Allen tarzını yansıtıyor ; John Turturro filmi Allen için yapmış gibi duruyor .
Ama bu rahatsız edici bir yanılsama değil .
Bilakis ağır başlı John Turturro / Fioravante’ye sempatimizi perçinliyor .
Filmin taş bebekleri olarak Sofia Vergara ve  Sharon Stone isimleri öne çıksa da Fransız oyuncu Vanessa Paradis , “Avigal” performansıyla fark yaratıyor .
Filmin hüzünlü güzeli olan Avigal , katı ahlaki değerleri sorgulamaya iten bir rol .
Bir kadının dipsiz bir yalnızlığa itilmiş olması mı daha önemlidir , yoksa dul saçlarının başka erkekler tarafından görünmemesi , tenine başka bir tenin değmemesi mi ?
Mekandan , zamandan soyutlayarak din temelli ahlaki kıskaçları önümüze sunan film , öte yakaya da üçlü bir seks gecesi geçirmeyi planlayan ‘yozlaşmış’ iki orta yaşlı kadının , aşk karşısında saygı duruşuna geçmesini koyuyor .   Tam da , Yahudi kökenli olduğunu bildiğimiz Woody Allen tarzı bir denklem ama dediğimiz gibi golle gelen 3 puan , gönlümüze taht kuran Turturro’ya ait .
1980’lerde başladığı oyunculuk kariyerine Barton Fink , Köşe Başındakiler , Şike , Do The Right Thing , neredesin Be Birader ? , Büyük Lebowski  gibi pek çok kalburüstü film ve rol sığdırmış olan , zaman zaman kendisinin de oynadığı 5 filme kamera arkasında imza atan Turturro , Transformers serisi ile nihayet gişe hasılatlarından da faydalandığı bir döneme girmiş görünüyor .
Kimilerinin damağında hala Aşk ve Sigara’nın tadı kalsa da , sonuç olarak bu hafta vizyona girenler arasında Kiralık Aşık , şans verilmesi gereken keyifli bir 90 dakika vaat ediyor .
