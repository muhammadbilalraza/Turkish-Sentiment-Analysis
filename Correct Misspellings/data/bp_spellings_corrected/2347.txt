Uzun zamandır beklenilen bir Marvel uyarlaması olan İnfazcı , bu hafta vizyonda .
Yazıya girişte filmin adıyla ilgili bir iki kötü şaka yapabilirim , mesela , " 124 dakikalık bu fazla uzun filmden sonra sizin de bir infazcıya ihtiyacınız olacak " ya da " adı kendisine yakışıyor , bu film izleyenleri cezalandırmak için yapılmış " gibi .
Aslında pek de şaka yapıyorum sayılmaz .
Öncelikle şunu belirteyim ki ne çizgi roman uyarlamalarıyla ne de Hollywood filmleriyle bir alıp veremediğim yok , hatta ikisini de çok seviyorum .
Bir Hollywood filmini izlemek benim için gerçekten büyük bir zevk .
Ama bu film gerçekten sıkıcı !
Yani , Thomas Jane'in yarı çıplak bir biçimde ortalıkta koşuşmasından bir şikayetim yok ama , genel olarak sıkıcı bir film .
FBI ajanı Frank Castle , artık emekliye ayrılıp ailesiyle uzaklara taşınmaya karar vermiştir .
Son görevinden döndükten sonra , İngiltere'ye yerleşmeden önce son bir aile toplantısı için karısı ve oğluyla Tampa'ya gider .
Ancak bu son görevinde , mafya patronlarından Howard Saint'in oğlunu öldürmüştür .
Saint , Castle'dan intikam almak için tüm ailesiyle birlikte Castle'ı öldürtmeye karar verir .
Maalesef tüm aile üyelerinin ölümüne şahit olan Castle hala yaşıyordur ve onlara zarar veren herkesin cezasını kendisi verecektir .
Film genel olarak sıkıcı demiştim ya , şaşılacak şekilde eğlendiğim bir iki sahne oldu , bunların başında kesinlikle The Russian ile olan bölüm var .
Castle ile onun dövüşü gerçekten bir harika , Thomas Jane'nin bu fazlasıyla iriyarı adam karşısındaki mimikleri ise bayağı eğlenceli .
Tabii , sonuçta karşımızda İnfazcı var , dövüştüğü adamın büyüklüğü pek de önemli değil ama gene de sıkı bir dayak yiyor Castle .
Yüzlerce kez kurşunlanan , bıçaklanan , büyük araba kazalarından yürüyerek çıkan , patlamalar yüzünden oradan oraya uçan bir anti - kahraman var karşımızda , yani bir bakıma ölümsüz gibi .
Ama bu filmin gerçekliğini azaltıyor mu ?
Kesinlikle hayır .
Sonuçta bir çizgi - roman uyarlaması izliyoruz , ölümsüzlük de göz ardı edilebilecek bir etken .
Aslında diğer rollere baktığımızda bu filmin çok daha iyi olması gerektiğini düşünüyorum .
John Travolta , muhteşem Laura Harring , Will Patton , Rebbecca Rojmin - Stamos , kısa bir rolde de olsa Roy Scheider ve Samantha Mathis .
Ama elimizdeki sonuç pek de parlak değil .
Thomas Jane gerçekten inandırıcı bir İnfazcı olmuş , ancak John Travolta'ya gelince , neden bilmiyorum ama onun kötü adam halleri bu kez hoşuma gitmedi .
Belki de filmin sıkıcı olmasındandır , belki de oldukça basit bir komploya inanıp birkaç kişiyi kurban etmesinden .
O kadar güçlü bir adamın sağ koluyla ilgili en basit gerçeği bilmemesi , İnfazcı'nın ölümsüz olmasından daha az inandırıcı .
Artık Travolta'yı daha farklı rollerde görmek istiyorum , çünkü bir yerden sonra kendini tekrarlamaya başladı gibi .
Filmimizin espri anlayışı herhangi bir macera filmindeki gibi , hızlı ve tehlikeli bir sahneden önce gelen lafı gediğine oturtma çabası .
Aslında sormak istediğim soru şu , Castle'ın yeni ve garip komşuları ne işe yarıyorlardı ?
Evet belki Castle'ın hayatını kurtardılar ama neden ?
Şahsen yan komşunun bir adama işkence ettiğini duyduktan sonra , onun hayatını kurtarmak için kendiminkini tehlikeye atmam , kendisi eski bir polis olsa da .
Hiç psikolojik problem diye bir şey duymamışlar mı ?
Problem demişken , Thomas Jane'in o karizmatik ses tonundan dinlendiğinde etkileyici olan " ben neden infazcı oldum konuşması " gayet ilginç .
Castle , intikam almıyormuş , cezalandırıcıymış .
Pardon ama bu işe başlarken tek amacın intikam değil miydi ?
Şahsen bana göre , ailesi öldüğü an kendisine bir deli kuvveti geldi , yoksa kendisi gayet normal bir adamdı .
İnfazcı 2'de artık adına yakışır işler yapacağına eminim .
Yani , bir ikincisi olacaktır herhalde , malum , şimdi çizgi - romanlar moda .
Ama sanırım filmin en kötüsü berbat diyalogları .
" Senden oğlumun intikamını almanı istedim . Sen de aldın . "
Tanrım !
Bunu kim söyler diye düşünmüyorum zaten , kimsenin aklından bile geçmez .
Daha zorlama bir diyalog olamazdı .
Ah unutmadan , bir de uyduruk bir işkence sahnesinden sonra " Bir şey bilseydi , konuşurdu . " cümlesi beni mahvetti .
Bundan daha kötü bir " burayı terkedeyim ki İnfazcı çıksın ve hepimizi öldürsün " cümlesi olabilir miydi ?
Bir de kötü sesi ve şarkısıyla Harry Heck adlı bir karakter var ki , absürtlüğün sınırlarında dolaşıyor .
Yönetmen Jonathan Hensleigh'in , Desperado'yu gerçekten sevdiği apaçık ortada .
Filmi izlerken aklınıza takılan soruları görmezden gelin , mesela " Nasıl oluyor da koca şehirde bir polis bile görünmüyor ? " ya da " Madem herkes İnfazcı'nın nerede oturduğunu biliyor , neden koca apartmanı patlatmıyorlar ? " gibi , çünkü size baş ağrısından başka bir yarar sağlamayacak .
Filmi izlemek için gerçek nedenleriniz olmalı , mesela Thomas Jane'i üstsüz görmek gibi , o zaman neden olmasın ?
Yoksa , ikinci bir Korkusuz faciası ile karşılaşabilirsiniz .
Yok , haksızlık ediyorum , bu film kesinlikle daha iyi , Thomas Jane faktöründen bahsetmiştim değil mi ?
