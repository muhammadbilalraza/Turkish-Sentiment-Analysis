Vizyonun hızına biz bile yetişemiyoruz artık .
Çok film izliyoruz ama çoğu ‘çöp’ olan filmler bunlar …
Bir başyapıt görme şansına eriştiğimizde hepimizin yüzünde şımarık bir çocuk gülümseyişi beliriyor .
İşte Romen sinemasından çıkıp gelen , Altın Ayı ödüllü Çocuk Pozu tüm trajedisine rağmen bu gülümsemeye sahip olmamızı sağladı .
Çocuk Pozu’nu geçtiğimiz Kasım ayında yapılan 4. Malatya Film Festivali’nde izleme şansına eriştim .
Başarılı bir seçkinin bana göre en iyi filmiydi .
Basit bir hikayenin duyarlılık noktalarını olabilecek en samimi ve gösterişsiz sinema diliyle görselleştiren film , bir yönetmen sineması örneği olmasına rağmen oyuncularına , özellikle de Luminita Gheorghiu’ya çok şey borçlu .
Filmin senaryosunu Razvan Radulescu ile yazan yönetmen Calin Peter Netzer daha ilk dakikadan kocaman bir kirpiyi salonun ortasına bırakıyor .
Yeşilçam filmlerinde ve dizilerimizde zengin - fakir kesişmesi çok daha farklı ve sahte umut aşılayıcısı olarak karşımıza çıkar ; zengin çocuklar fakir kızları sever , onlarla evlenir ve bir sınıf atlaması yaşatırlar .
Bu vaadi herkes bir biletle satın alır ve kanar oysa Çocuk Pozu bu kesişmenin en yaşanabilir haline yani tesadüfi bir trajediye odaklanıyor .
Zengin bir ailenin kanatları altından hiç çıkmamış ve bu yüzden de “büyümemiş” oğlu olan Barbu , yoksul bir ailenin çocuğuna arabasıyla çarpıp öldürüyor .
Annesi Cornelia duruma hemen el koyuyor , bilirkişi ve polis manipüle ediliyor , deliller Barbu’nun lehine olacak şekilde ayarlanıyor ancak Çocuk Pozu filmi bizim karakterlerden nefret etmemize ve finalde arsız bir katarsise sahip olmamızla ilgilenmiyor .
Filmin asıl derdi , bu trajedinin çevresinde toplanan tüm karakterleri , nedenleriyle birlikte anlamamızı sağlamak .
Bunu o kadar sessiz ve ustaca başarıyor ki .
Filmin hikayesi kendisini ortaya açtıktan sonra asıl soruyu soruyor ; her şeyi hallettin Cornelia , peki ya vicdanını nasıl susturacaksın ?
İlk yarıda üzerindeki yükü diğerine atan ama giderek kendiyle yüzleşen karakterleri izliyoruz .
Güçlü olmanın yerini çaresizlik , umursamazlığın yerini vicdan alıyor .
Evrensel bir insanlık bağı tüm statülerin üzerine çıkıp içsel bir yargılamaya yol açıyor .
Ancak işler yine de güçlü olanın istediği gibi gitmeye devam ediyor .
Suç kriminal olmaktan çıkıp vicdani hale gelince de affedilme , bağışlanma ihtiyacının şiddeti artıyor .
Filmin asıl aktarmak istediği de bu zaten .
Cornelia’nın arınma ihtiyacı onu ölen çocuğun ailesine götürüyor , trajedi derinleştikçe ve taraflar birbirlerinin gözyaşlarının tuzunu kendi dudaklarında hissettikçe kürkler , pahalı jipler , iyi döşenmiş evler kararıyor , tüm acizliğiyle insan ve onun en yalnız , çaresiz hali ortaya çıkıyor .
Bu acizlik noktası büyüdükçe film iyice yükselen bir dalgaya dönüşüyor ve finalde seyircinin suratına çarparak bitiyor .
Romen sineması her zaman iyi örnekler verdi .
Son yıllarda da dünya sinemasında sözünü ettirmeyi başarıyor .
Bizdeki gibi kişisel başarılardan öte , güçlü bir sinema yazma - yapma - oynama haline sahipler .
2003 yılında çektiği ilk filmi Maria ile uluslararası alanda ilgi toplayan Calin Peter Netzer’in yeni filmini bu kadar beklediğimize değdi .
Çocuk Pozu , bu yılın en seyredilmeye değer filmlerinden , gerçek bir sinefil hazinesi …
Kaçırmayın ! murattolga@gmail.com  twitter . com / murattolga
