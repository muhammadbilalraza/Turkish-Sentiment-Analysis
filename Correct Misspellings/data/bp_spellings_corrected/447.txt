Mahsun Kırmızıgül , ülkemizde türkücü olarak büyük bir ün yapmış , daha sonra ise sinema sevdasının üzerine giderek oyunculuk ve yönetmenlik denemeleriyle kendisini sinemamızda öyle ya da böyle kabul ettirmiş bir kişi .
İlk filmi Beyaz Melek , sinema geçmişi olmayan bir kişinin ilk denemesi olarak teknik anlamdaki başarısı kadar , çalıştığı isimlerin büyüklüğüyle bizi şaşırtmıştı : Yıldız Kenter , Suna Selen , Cezmi Baskın , Erol Günaydın gibi isimlerden bahsediyoruz …
Doğu kökenli olan Kırmızıgül , belli ki memleket meselelerine , özellikle kendi çevresinde tanık olduğu toplumsal sorunlara duyarlı bir göz olduğundan , bu minvalde yazdığı hikayeleri sinema yoluyla seyirciye aktarma noktasında , teknikte doğru isimlerle çalışarak , ortaya senaryo sıkıntılarıyla da olsa en azından düzgün çekilmiş ve derdi olan , hatta cesur bir sinema filmi çıkarıyordu .
Kendi yapım şirketini kurup bu işe para da yatırdığından , sinema yapmanın bazı zorluklarından baştan muaftı .
Müziği kullanım şekliyle ve hikayesindeki ajitasyonla çoğunlukla bir duygu sömürüsü hissiyatını da veriyordu ne yazık ki Beyaz Melek , fakat seyirciyi salonlara toplamayı , ağlatmayı , hakkında konuşturmayı da bilmişti .
Güneşi Gördüm adlı ikinci sinema filmini 2009’da vizyona sokan sanatçı , bu filmde daha da cesurca hamleler yaparak , hem devlet eleştirileri , hem eşcinsel bir gencin yaşadıkları , hem de yine Doğu - Batı sorunlarını masaya yatırmasıyla dikkat çekici ve daha da ciddiye alınası bir sinema filmine imza atmış oldu .
New York’ta 5 Minare ise dönemin en görkemli , en “zengin”  Türk filmi olarak çok dikkat çekmiş , fakat samimi anlatım diline sahip ilk iki filminden sonra içeriğiyle hayalkırıklığı yaratmıştı .
Ne öykü ne de karakterlerin içi doluydu , üstelik cemaatçiliği öven , propaganda kokan kısımları samimi gelmiyordu .
Gişe olarak her filmi bir öncekinden daha başarılı gibi gözükse de eleştirmenler açısından en başarısız filmi New York’ta 5 Minare idi Kırmızıgül’ün .
Son projesi Mucize ise , bir mucize değil belki ama yine o ilk filmlerindeki samimi anlatımın , daha da farklı bir tatla geri dönüşü diyebilirim .
Her şeyden önce bol “dram” soslu hikayeler anlatan senarist / yönetmen , bunu diğer filmlerinin ilk karelerinden itibaren müziğinden tonuna , filmin temposuna kadar bize ağdalı bir dille belli etmişken , bu kez mizahi bir çizgiden başlatıyor hikayesini .
Aslında biraz Yılmaz Erdoğan filmlerine benziyor Mucize .
Özellikle Neşeli Hayat adlı filmi hatırlarsak , mizahi öğeleri öne çıkan fakat derdi başka olan , aslında dramatik ve içi dolu bir hikayeydi karşımızdaki .
Vizontele’ler de aynı tattadır malumunuz .
Yine Sermiyan Midyat yönetmenliğindeki Hükümet Kadın filmlerini de hatırlarsak , Mucize’nin , Mahsun Kırmızıgül’ün diğer filmlerine değil de bu filmlere daha çok benzeyen bir yapıya sahip olduğunu söyleyebiliriz .
İlginçtir , Mucize’nin oyuncu kadrosunda da BKM oyuncularından bol bol isim var .
Film şahane bir Ege kasabası genel planıyla açılıyor , fakat hayalkırıklığı bir diyalogla devam ediyor .
Talat Bulut’un canlandırdığı muallim ile normalde oyunculuğunu gayet başarılı bulduğum Şenay Gürler , inanılmaz tiyatral ve hiç inandırıcı olmayan bir tartışma canlandırıyorlar .
Muallim doğu köylerinden birine tayin olmuştur , karısı ise gitmesini istememektedir ama nafile …
Dönem ise 27 Mayıs darbesi dönemi .
Renkleriyle , geniş planlarıyla harika sinemasal görüntüler yakalanmış Ege’de de , hikayenin devam edeceği Doğu’da da ( Zaza köylerinden birinde ) …
Doğa , mevsimsel dönüşler , hayvanlar , müthiş bir şekilde katkı sağlamış hikayeye .
Muallimin okulu olmayan köye tayin olduğunu öğrendikten sonra vazgeçmeyip köye okul yapmaya ve oradaki çocuklarla birlikte sakat genç Aziz’e yardım etmek istemesi , gayet olası ve içine girebildiğiniz bir hikaye sunarken , konu hızlı bir şekilde Aziz’in etrafında çerçevelenmeye başlıyor , vücudunun belirli yerlerinde felç benzeri sıkıntılar olan , konuştukları anlaşılmayan , yaşadığı bu sıkıntılar nedeniyle de saçı başı birbirine karışmış , mahallenin delisi gibi ortalıkta gezen Aziz’in neden böyle olduğu doktorlara gösterildiği halde anlaşılamamış hikayeye göre .
Burada akla yatmayan şöyle bir durum var .
60’lı yılların bir Zaza köyünde , cehalet sonucu böyle problemli bir kişiye tüm köy halkı kötü / yanlış davranabilir , onu itip kakabilir , yalnız bırakabilirdi .
Ve eğer bu hastalığın psikolojik bir sebebi varsa , buna bağlanabilirdi .
Fakat bu köyün insanları Aziz’i çok seviyorlar , çok sahipleniyorlar , sürekli peşindeler , iyiliğini istiyorlar .
Onu ara sıra itip kakanlar , ona taş atanlar sadece çocuklar .
Spoiler ( sürprizbozan ) vermek istemiyorum ama Aziz’in bu durumu psikolojik bir duruma bağlanacak ise , baştan çok daha farklı işlenmeliydi diye düşünüyorum .   Fakat şapka çıkartmamız gereken durumu es geçmeyelim .
Daha önce Beni Böyle Sev adlı dizide keyifle izlediğim oyuncu Mert Turak , Aziz rolüyle adeta döktürüyor !
Sırf Mert Turak’ın bu performansı için bile izlenir bu film !
Politik göndermelere gelecek olursak , atlı ve silahlı adamların dağdan inip çevreye kurşun sıkması , bunu gören Ege’li muallimin korkması üzerine köy halkının , “bunlar eşkıya ve evet silahlılar ama kesinlikle yol kesmezler , hırsızlık yapmazlar , kimseye zarar vermezler , onlar dağların ağaları beyleridir , buraları kollarlar” gibi kör gözüm parmağına güzelleme yapmaları , filmin en olmamış yeri kanımca .
Böyle bir güzellemeye hiçbir ihtiyaç olduğunu düşünmüyorum bu sıcak , samimi hikayenin içinde .
Mahsun Kırmızıgül’ün , farklı bir deneme yapıp sinemasına mizahı katmasını sevdim .
Filmin görüntü yönetmenliğine , seçilen mekanlara , dekor / kostüme de diyecek hiçbir laf yok , tüm bu renkli seçimler filmin ambiyansına , dokusuna , o sıcak köy hikayesine çok şey katmış .  Filmin , özellikle Aziz’le ilgili olan kısmında belirli oranda masalsılık da var . “Normalde böyle olmaz ki” gibi yaklaşımlar geliştirmenin mümkün olduğu durumlar var ama ben bunu sinemanın masalsı , büyülü hikayeler anlatma hakkına veriyor ve dahi seviyorum .   Ajitasyon var mı , yine var , müzik bu amaçla mı kullanılmış , evet , yine , fakat artık bunu eleştirmenin bir alemi olduğunu düşünmüyorum , bu Kırmızıgül’ün tarzı , bunu kabullenmek lazım .  Filmin gereksiz uzunlukta olduğunu da belirtmek isterim , çok daha derli toplu anlatılabilirmiş bu gerçek ve güzel hikaye , fakat ben Mucize’yi bahsettiğim birkaç çapak dışında başarılı buldum , haftanın şans verilmesi gereken filmlerinden …
