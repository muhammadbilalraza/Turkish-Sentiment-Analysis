Usta yönetmen Ridley Scott’ın kardeşi sıfatıyla sektörde boy gösterdikten sonra ; özellikle True Romance , Hunger ve popülerliğe doyduğu Top gün filmleriyle stüdyoların dikkatini çeken Tony Scott , bir kez daha intikam üzerine bir filmle karşımızda .
Denzel Washington , Dakota Fanning , Radha Mitchel , Marc Anthony ve Christopher Walken gibi önemli isimleri bir araya getiren yapımın en önemli özelliklerinden biri ise , bu film yoluyla yönetmen Scott’ın daha önceden çekememiş olduğu bir hikayeyi sahiplenmesi .
Gazap Ateşi , aslen 1987 yapımı ve başrollerini Scott Glenn , Joe Pesci , Jade Malle ve Danny Aiello gibi isimlerin paylaştığı , Elie Chouraqui imzalı aynı adlı filmin bir yeniden çevrimi .
Yönetmen Tony Scott’ın filmle mazisi ise daha önceye dayanıyor .
Zira Scott , 80’li yıllarda aynı öyküyü filme çekmeyi düşünürken , stüdyo ve yapımcılar onun henüz böyle bir projeye hazır olmadığını düşünerek projeyi iptal ediyorlar .
Haliyle film yaban ellere düşüyor ve Fransız - İtalyan ortak yapımı Man On Fire olarak 1987 yılında arz - ı endam eyliyor .
Ancak Scott pes etmekmiş olacak ki , 1990 yılında tıpkı Gazap Ateşi'nde olduğu gibi Güney Amerika’da geçen bir intikam öyküsü ile , başrolde Kevin Costner ve Anthnoy Quinn’in rol aldığı İntikam ile karşımıza çıkmıştı .
Bu kısa girizgah sonrasında , Scott’ın projeye ne derece tutku duyduğunu anlamak sanırım çok da zor değil .
Filmin ; yönetmeni kendisine bu derece çeken öyküsüne gelince .
Eski ve yetenekli bir CIA ajanı olan Creasy ( Denzel Washington ) , artık bu heyecanlı yaşamdan elini ayağını çekmiş , hayatta yaşamasını gerektirecek herhangi bir şey olmadığını düşünmeye başlamıştır .
oradan oraya sürüklenen Creasy , giderek bir alkolik haline gelmiştir .
Eski dostu Rayburn ( Christopher Walken ) , hayli zengin bir adam olarak Meksika’da yaşamaktadır ve onu bu durumdan kurtarmak için Creasy’e bir iş ayarlar .
Meksika’daki kaçırma ve fidye olaylarının ayyuka çıktığı bir dönemde , Creasy zengin bir ailenin küçük kızı Pita’yı , aileden alacağı maaş karşılığında korumakla görevlendirilir .
Creasy , kendisini gittikçe korumakla görevli olduğu Pita’ya yakın hissetmeye başldığı bir sırada olanlar olur .
Pita kaçırılır , Creasy ise olay sırasında vurulur .
Kızı bulmanın tek yolu ise yine Creasy’nin yoludur .
Özellikle geçtiğimiz sezon Kill Bill serisi ile salonları dolduran intikam hissi , bu filmin de temel direği .
Zira film iki temel bölümden oluşuyor adeta .
Biri ; ailenin küçük kızı Pita ve hayatından bıkmış ajan Creasy arasındaki ilişkinin gelişimine , diğer bölüm ise pita kaçırıldıktan ve ondan umut kesildikten sonra Creasy’nin çıktığı intikam avına yer veriyor .
Film , 145 dakikalık uzun süresine hem küçük bir kız ve bir adam arasındaki sevgi ilişkisini , hem de şiddet dolu bir aksiyonu sığdırmayı başarıyor .
Özellikle Creasy’nin hasta yatağından kalkıp Pita’yı bulmak , yahut onu kaçıranlardan intikam almak için giriştiği eylemler filmde nefes kesen anlara gebe .
Bununla birlikte bu bir zaman sorunu yaratıyor .
Çünkü film , Pita ve Creasy arasındaki ilişkiye o kadar çok zaman ayırıyor ki , bu durum filmin yan hikayelerinde aksamalara , daha sonra da Creasy’nin çıktığı insan avının filmde fazlasıyla süratli bir biçimde gelişmesine neden oluyor .
Söz gelimi Creasy , peşine düştüğü mafya üyelerini bulmakta fazla zorlanmıyor .
Önüne hemen hemen hiçbir engel çıkmıyor .
Bu noktada filmin aksayan yönleri olduğu söylenebilir .
Zira , jet hızıyla alınan bir intikam söz konusu .
Hatta Creasy bir sahnede Kill Bill’in aklımıza kazıdığı o özdeyişi de dillendiriyor ; ' intikam soğuk yenen bir yemektir ' diyor , ama filmdeki intikam için sıcağı sıcağına harekete geçiliyor dersek yalan olmaz .
Bununla birlikte filmin ilk yarısında odaklandığı esas noktanın ; yani Pita ve Creasy arasındaki ilişkinin biz izleyicileri bileyen nitelikte olduğu aşikar .
Creasy , hayatını değiştirdiğini düşündüğü bu küçük kıza bağlandıkça bizim de ona ( Pita ) olan ilgi ve alakamız büyüyor .
Haliyle , Pita ortadan kaybolduğunda ona bunu yapanlar için Creasy’nin düşündüklerini düşünmemek elden gelmiyor .
' Bu işe her bulaşanı , bundan her fayda sağlayanı ve bana her bakanı öldüreceğim . ' diyerek Pita’nın annesine söz veren Creasy’nin bundan sonra giriştiği kanlı canlı mücadele sonrasında gazabının korkunç olması şaşırılacak bir şey değil .
Bu nedenle iki farklı film olarak dahi algılanabilecek bu ayrım , filmdeki en doğru tercihlerden biri olmuş .
Ayrıca film finale yaklaştığı noktada önemli bir sürpriz yapıyor .
Seyir zevkini bozmamak için saklı tutulması gereken bu sürpriz sonrasında filmin yine o kanlı ve soğuk havasından sıyrılıp hayli duygusal bir mecraya doğru ilerlediğini söylemek mümkün .
Gazap Ateşi’ndeki akla takılan sorunlardan en önemli olanı ise , Denzel Washington’ın canlandırdığı Creasy karakterinin geçmişiyle ilgili en ufak bir bilginin izleyiciye geçmemesi .
Onun iyi bir terör uzmanı , iyi bir ajan ve birçok isyanı bastırmış deneyimli biri olduğunu biliyoruz , ancak bazı karakterlerin ağzından dillenen bu özellikleri dışında onunla ilgili izleyiciye geçen başka bir bilgi olmuyor .
Haliyle , ona ve Pita’ya alışmak izleyici için zaman alan bir durum olup çıkıyor .
Filmde yer alan görsel tercihler açısından artık Scott’ın alışılagelmiş tarzı olan ' hızlı kurgu ' da , bu kez iyiden iyiye başdöndürücü duruma gelmiş ki , bu filmin bir diğer dezavantajı .
Söz gelimi , fazlasıyla dramatik bir sahneyi tamı tamına sekiz farklı açıdan , üstelik renkleriyle oynanmış bir biçimde sunmanın , izleyiciyi son derece yoran daha da kötüsü filme zarar veren bir durum olduğu ortadayken , Scott’ın görsel tercihi kurgu masasında yine bu yönde olmuş .
Kimi sekanslarda , özellikle gece kulübünde geçen hayli aksiyonlu bir sahnede oldukça şık görüntü oyunları olarak algıladığımız filmdeki bu kurgu sistemi , birebir konuşmalardaki son derece durağan sekanslarda ise göz yormaktan öteye gidemiyor ne yazık ki .
Ayrıca kurgu masasında yapılan bu ' süs'lemelerin yönetmenlik sanatına dahil şeyler olmadığı da açık .
Ufak bir paragraf ise filmin kanımca asıl yıldızı Dakota Fanning için açmak gerekir .
Filmdeki , onca ünlü ve deneyimli oyuncuyu ağırlayan oyuncu kadrosunun arasından sıyrılan küçük oyuncu Dakota Fanning , Pita rolündeki performansıyla , filme çok şey katıyor .
Zira onun bu sevimlilikten öte bir yerde duran sıcak oyunu ile karşılaştıktan sonra , değil kaçırılması nedeniyle , yolda yürürken ona çarpan herhangi birine bile öfke duymak mümkün .
Daha önce I’m Sam ve Sweet Home Alabama’da izlediğimiz bu minik yıldızın ileride adını sık duyacağımız kesin .
Aslında fazlasıyla özü sözü bir olan türden bir hikaye anlatan Gazap Ateşi , özellikle Creasy ve minik Pita arasındaki ilişkinin sıcaklığı haricinde özgün bir öyküye yer vermiyor .
Bununla birlikte değindiği noktalardan da ses getiren cinsten başarılı anları da içersinde barındıran , seyre şayan bir film aynı zamanda Gazap Ateşi .
Gene de benim gibi Tony Scott’tan daha fazlasını bekliyor olanlar , onun bir sonraki projesini merak ederek salondaki yerlerini alıp , şimdilik ilgilendiği bu geçmişten kalma öyküyle yetinmek zorunda .
Murat Emir Eren
