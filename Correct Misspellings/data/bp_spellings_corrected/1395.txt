Adalet , hepimizin çok iyi bildiği ama dünya üzerinde yaşayan herkes için değişkenlik gösteren bir kavram .
Devletler ve toplumlar her ne kadar hukuk aracılığıyla kendi yasalarını ve adalet anlayışlarını kurmuş olsalar da , yasaların geçersiz kaldığı ve kendi adalet sistemini yaratan bazı yerler var ; tıpkı Damat Koğuşları gibi …
İlker Savaşkurt’un ilk uzun metraj filmi Damat Koğuşu , kendi adalet sistemini yaratan bu yerlerin vahşetine ayna tutuyor .
Pek çoğumuzun ismini duyduğu fakat gerçekte içinde neler yaşandığına dair çok azımızın bilgi sahibi olduğu Damat Koğuşlarında , tecavüz suçluları ile namus meselesi yüzünden hüküm giyen mahkûmların bir arada yaşamak zorunda kalmalarıyla ortaya çıkan ilkel adalet sistemini gözle önüne seren yönetmen , henüz ilk filminde böylesi zor bir meseleyi ele alarak büyük bir cesaret örneği gösteriyor ve Damat Koğuşlarını bize “tanıtmakla” kalmıyor , bizi o koğuşların tam ortasına bırakıyor .
Hukukun geçerli olduğu alanlarda bile sağlayamadığımız adaleti , cezaevlerinde tesis etmenin imkânsızlığını , çürümüşlüğün boyutunu bize olabilecek en gerçek haliyle yansıtıyor .
Film , açılış sekansında bir hücrede tanıştığımız Yusuf karakterinin hikâyesi üzerinden şekilleniyor ve yeri ile zamanı belirsiz bir Damat Koğuşuna götürüyor seyircisini .
Başlarda yaşananların bir kısmını ima düzeyinde bıraksa da , bilhassa ikinci yarıdan itibaren müthiş bir ivme kazanıyor ve olması gerektiği gibi gerilim dozuyla paralel bir şiddet ekliyor hikâyesine .
Çünkü Türkiye gibi , “namus” kavramının haddinden fazla önemsendiği ülkelerde , tecavüz suçlularının hukuk çerçevesinde cezalandırılması yeterli olmuyor . “Namuslu insanlar” , kendi adalet sistemlerini yaratarak , “namussuz insanlara” hak ettikleri cezayı veriyorlar .
Ancak Damat Koğuşu’nun burada çok önemli bir soru soruyor : “Namussuz” olarak tanımlanan mahkûmlar ile adaleti tesis eden “namuslular” arasındaki fark gerçekten siyah ile beyaz kadar keskin bir ayrıma sahip mi ?
İşte Damat Koğuşu , tüm bu kavramların birbirine karıştığı , adaletin , yasaların , ahlaklı ve ahlaksızın iç içe geçtiği , siyah ve beyazın olmadığı bir yer ve film , size sadece cezaevlerinde yaşanan acıları göstermek gibi bir misyon üstlenmiyor ; aynı zamanda haklı ile haksız , suçlu ile suçsuz arasındaki ince çizginin nasıl kolayca kaybolabileceğini de gösteriyor .
Tecavüz suçlularını yermiyor , namus bekçilerini yüceltmiyor ; olanları olabilecek en gerçek haliyle anlatarak seyirciyi sorgulamaya itiyor .
Cinsel istismarın , tecavüzün ve ensestin bu denli var olduğu fakat herkesin ahlak timsali kesildiği bir topluma ayna tutuyor .
Tecavüz suçlusu Yusuf’un gözünden anlatılan hikaye , Barış Atay’ın canlandırdığı Hüseyin ve İbrahim Aköz’ün canlandırdığı Adem karakteriyle daha da güçleniyor .
Barış Atay’ın oyunculuğuna diyecek yok , her zaman olduğu gibi canlandırdığı karakteri sırtlamayı başarıyor ; ancak Adem’e hayat veren İbrahim Aköz’ün ana karakter Yusuf’tan bile rol çaldığını söylemeliyim .
Filmin gerilim duygusunu destekleyen , hikayenin en gerçekçi karakterlerinden biri Adem ve inandırıcılığı çok yükseltiyor .
Hikâyesine uygun bir biçimde oldukça karanlık bir atmosfer tasvir eden Damat Koğuşu , müzikleri ve kamera açılarıyla bu hissi desteklemeyi başarıyor .
Alabildiğine vahşi , ürkütücü bir film Damat Koğuşu ve tam da gerçekte olduğu gibi …
Başak Bıçak – basakbicak@gmail.com
https : / / twitter.com / BasakBicak
