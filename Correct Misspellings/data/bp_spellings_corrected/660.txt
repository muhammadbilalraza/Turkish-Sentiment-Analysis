Sakın Gri Kurt ( The Grey ) ' un fragmanlarına aldanmayın .
Filmi olabilecek en geniş erkek seyirciye sunmak amacıyla , bütün reklamları , The Grey'i , geç yaşta durup dururken bir aksiyon sineması ikonuna dönüşen Liam Neeson'ın süpermen misali tek başına vahşi kurtları toz duman ettiği tipik bir aksiyon olarak göstermeye çalışıyor .
Bir bakıma " Liam Neeson Kurtlar'a Karşı " tarzı bir güreş maçı pazarlıyormuş gibi .
The Grey'in , hikayenin kurduğu temalara göre mükemmel olan sonundan halen hipnotize olmuş bir biçimde salondan çıkarken " bu mudur kardeşim ? " diye şikayet eden bir sürü seyirci vardı .
İlginçtir ki ben de The Grey'i bu eleştiriyi yazmam gerekmese izlemeye zahmet etmeyecektim .
Bunun sebebi de fragmanların vaat ettiği tipik maço aksiyona artık ilgimin olmaması idi .
Son iki filmi Tehlikeli Aslar ( Smokin ' Aces ) ve A - Takımı ( The A - Team ) , tam bu tür maço aptallığı gösterisi olan yönetmen Joe Carnahan'ın pek hayranı olduğum da söylenemez .
Evet fragmanlar yanıltıyor , ama bu demek değil ki salonlara heyecanlanmaya ve gerilmeye gelen seyirci hayal kırıklığına uğrayacak , yavaş ve sembolizm dolu bir art - house filmi izleyecek .
Bu konuda içiniz rahat olsun , The Grey son zamanlarda izlediğim en etkileyici gerilimlerden biri .
Alaska'da bir petrol şirketi için çalışmaya giden bir grup işçi sınıfı erkek , bir uçak kazası sonucu soğuk ve vahşi dünyanın ortasında kalır .
Dondurucu hava , kar ve rüzgârın yanında kaza merkezinde yaşayan vahşi kurtlar , kazadan canlı kurtulan küçük gruba saldırmaya başlar .
Grubun sağ kalmak için tek ümidi , işi kurt avlamak olan intihara meyilli Ottway'dir ( Liam Neeson ) .
The Grey'in etkileyici ve korkutucu vahşi mekanlarının seyircide gerçek bir endişe hissi yaratmasının sırrı , kanımca , Carnahan'ın aktörlerini güvenli bir yeşil ekran stüdyosuna tıkıştırıp arka planları bilgisayarda yaratmak yerine filmi gerçekten soğuk ve karlı mekanlarda çekmesinde yatıyor .
Filmin yapım bilgilerine göre ekranda gördüğümüz her kar ve rüzgar gerçek .
Bu sayede hikayeye duyabileceğimiz gerçek endişe çok daha fazla yükseliyor .
Sıra kurtlara geldiğinde ise Carnahan özel efekt gösterişçiliği yapıp tipik bir b - tipi canavar filmi sunmaktansa silüetler ve yaratıcı ses miksajı gibi temel tekniklerle seyircisini ne kadar korkutabileceğini gösteriyor .
İnanılmaz detaylı animatronik kurtlar ne kadar ürkütücü olursa olsun ( CGI yerine çoğunlukla pratik efektlere yer verdiği için Carnahan'ı daha bir kutlamak lazım ) , filmin en geren anları , ormanda kurtların uluyuşunu duyduğumuz sahnelerle oluşuyor .
Alive gibi alışılagelmiş bir yaşam savaşı filmine dönüşmek yerine ( komiktir ki The Grey'de Alive'a göndermede bulunan bir diyalog bile var ) The Grey , insanların hepimiz için kaçınılmaz olan bir son ile nasıl başa çıktığını , nasıl kabullendiğini veya savaştığını inceliyor .
Filme bu bakış açısı ile bakarsak , beklenmedik sonunun aslında hikayenin tonu için ne kadar mükemmel olduğunu anlamamız kolaylaşır .
The Grey , ölüm anı üzerine gördüğüm en içten ve dürüst sahnelerden bazılarına sahip .
Uçak kazasından hemen sonra Ottway'in bir işçinin barış içinde ölmesine yardım ettiği sekans , bu tür sahnelerin tipik duygu sömürüsü hissiyatı yerine şaşırtıcı derecede düzeyli ve dürüst .
Muazzam bir ırmak manzarası önünde bir karakterin verdiği önemli karar ise 2012 yılının şimdilik en etkileyici sahnesini yaratıyor .
The Grey , türüne göre şaşırtıcı derecede düşünceli ve aklıbaşında bir gerilim .
Şiddetle tavsiye edilir .
Oktayegekozak . wordpress . com
oktayegekozak@hotmail.com
