Üçüncü filmi bir kenara bırakırsak zaten başarılı olmuş bir seriyi sadece 5 sene sonra ' yeniden ele alarak ' tarih yazan ( ! ) ilk The Amazing Spider - Man , muhtemel fiyasko olmanın çok uzağında bir başarı yakalamıştı hatırlarsanız .
Bu durum , yeni serinin gerekliliği konusunda kafamızda oluşan soru işaretlerini kaldırmadı ne yazık ki .
Teknoloji ve bunun getirisi olan özel efekt departmanları her geçen yıl daha da gelişiyor olabilir ancak bu gelişim aynı hikayeye yeni baştan başlamayı ne kadar gerektirir ?
Binalar arası ağlar örerek atlayıp zıplamanın daha gerçekçi görünmesi , buna ek olarak Örümcek Adam'ın gözünden bizi bu heyecana ortak eden pov çekimlerin üzerine oynayan pazarlama stratejisi çıtayı ne kadar yükseltebilir ?
Cevap basit .
Yükseltmez ama yine de yetiyor işte .
İlk film hakkında yaptığım bu girizgahın biraz fazlaca olumsuz olduğunun farkındayım .
Biraz da iyi yönlerine bakalım yeni serinin .
Gerçek hayatta da sevgili olan başrol ikilisi Andrew Garfield ve Emma Stone arasındaki uyum gözden kaçacak gibi değil mesela .
Sonuçta ergen sayılabilecek bir süper kahramandan bahsediyoruz ve aşk mefhumu çok önemli .
Sam Raimi'nin pek de layıkıyla yerine getiremediği şey ' gençlik filmi olabilme ' göreviydi .
Mizahı da unutmayalım .
Orijinal çizgi roman serilerinde düşmanlarıyla kapışırken espri yapmayı ihmal etmeyen bir Örümcek Adam vardır .
Bu konuda da ciddi bir başarısı var yeni serinin .
Aksiyon ve kötü adam kullanma becerisine ise hiç girmeyelim , anlaşıldı ki bu kanat Marc Webb'in kullanmadığı ayağına denk geliyor .
The Amazing Spider - Man 2 , Peter ve Gwen'in lise mezuniyeti heyecanıyla başlıyor .
İlişkileri biraz sallantıda zira Peter'ın Gwen'in babasına verdiği ' onu tehlikelerden koruma sözü ' ciddi anlamda kafa kurcalıyor .
Her köşe başında arz - ı endam eden geçmişin hayaleti , Peter'a Gwen'den uzak durmasını öğütlüyor sanki .
Bir yandan da Örümcek Adam kendisinin hayatını kurtardığından beri kahramanına hayranlık duyan asosyal Oscorp mühendisi Max ( Jaime Foxx ) ' i tanıyoruz .
Hayranlığı giderek takıntıya dönüşedursun , geçirdiği kaza sonucu elektriğe hükmeden bir kötü adam hüviyetine giriyor .
Durun bir dakika !
Devam filmlerinde tek bir kötü adam olmaz genellikle .
Peter'ın rahmetli babasının ortağının oğlu ve çocukluk kankası Harry ( Dane DeHaan ) da genetik hastalığından kurtulmak için Örümcek'in kanına muhtaç .
İşin içine Peter'ın babasını tanıma çabaları da girince buyur size birinci sınıf bir karambol .
The Amazing Spider - Man 2'in en büyük sorunu bu .
Çok dolu olayım derken hiç bir ayrıntıya gerekli özeni gösterememesi .
Max'in Electro'ya dönüşmesi ve Örümcek Adam'a karşı duyduğu öfkeye neden olan motivasyonlar tam bir komedi .
Hayranlıktan takıntıya , takıntıdan nefrete , nefretten düşmanlığa evrilen süreç inandırıcı değil .
Perdeye uyarlanması Watchmen'ki Dr .
Manhattan'dan sonraya denk gelmesi itibariyle tasarım olarak da çekici bir şey barındırmayan Electro'nun ( kusura bakmayın şu an ismine gülüyorum ) şehri karanlığa boğduğu esnalarda arka planda kendine eşlik eden muhteşem müziği olmasa ' fiyasko ' kelimesini rahatça kullanabilirdim .
Neyse ki Chronicle'da sahip olduğu güçler beynini yakan ve kötü adam olmaya karar veren karakterler konusunda başarısını ispatlayan Dane DeHaan var .
Her ne kadar bu film özelinde Green Goblin'den ciddi bir atak görmesek de James Franco'nun oturup ' ben nerede yanlış yaptım ? ' diye düşünmesi gerekiyor .
Marc Webb'in ( 500 ) Days of Summer'da herkese kabul ettirdiği karakterler arasındaki ilişkileri ilgi çekici hale getirebilme yeteneği yine yerli yerinde .
Ama aksiyon sahneleri ?
Ah o aksiyon sahneleri .
Bir sinemacının hala Matrix etkisinde olduğunu görmek ne kadar acı verici bir deneyim .
Aynı şeyleri , estetik duygusundan nasibini almamış bir şekilde ' iddialı bir an ' parantezinde seyirciye sunmak hiç de akıl karı değil .
Neredeyse animasyona varan hesaplaşma anlarının üzerimizde yarattığı en ufak gerilim ve heyecan duygusu yok .
Sonuç , bir gençlik romantik komedisi olarak iyi ama bir süper kahraman filmi olarak vasatın altında .
Süper kahraman mitolojilerinin her biri birbirinden iyi örneklerini izlediğimiz böyle bir dönemde The Amazing Spider - Man 2 , ilk filmden iki adım geri atıyor .
Bakalım devamında durumu nasıl kurtaracak ?

Fırat ATAÇ / firatatac . com
