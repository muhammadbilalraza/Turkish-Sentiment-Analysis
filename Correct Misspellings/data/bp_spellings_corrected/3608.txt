Geçtiğimiz günlerde Alfred Hitchcock'un fazla ilgi görmemiş filmlerinden " Marnie " üzerine kısa bir belgesel izliyordum .
Konu , Hitchcock'un senaryo yazarı Evan Hunter'la niçin yollarını ayırdığına geldiğinde anlaşmazlığın filmde var olan tecavüz sahnesinden kaynaklandığını öğrendim .
Evan Hunter'a göre izleyicilerin filmin başkarakterini bir tecavüzcü olarak gördükten sonra aynı karaktere bir daha sempati duymaları mümkün değildi .
Bu nedenle de Hunter , Hitchcock'un filmde görmeyi arzu ettiği bu sahneyi yazmamakta ısrar etmiş ve filmle ilişiği kesilmişti .
Bunun üzerine Jay Presson Allen , Hitchcock'a mümkün olduğunca ' edepli ' bir tecavüz sahnesi yazmış ve sorun hallolmuştu .
İzleyicilerin bu sahnenin ardından başkaraktere ne gözle bakacağı ise Sean Connery'nin karşı konulmaz cazibesine bırakılmıştı .
Mike Figgis'in unutulmaz filmi " Internal Affairs "
( 1990 ) ın bayat bir yeniden çevrimini andıran " Zafer ve Gurur " u izlerken de aklıma Hunter'ın Alfred Hitchcock ile yaşadığı bu senaryo çıkmazı geldi .
Çünkü " Zafer ve Gurur " da , bir yandan başkarakterlerinin korkunç icraatlarını gözler önüne sererken bir yandan da onlara sempati duymamızı bekleyen çelişkili bir film ve yönetmen Gavin O'Connor'ın yeni çalışması ne yazık ki " Marnie " kadar şanslı sayılmaz çünkü Colin Farrell'ın imzası niteliğindeki klişe mimikleri ve sokak çocuğu cazibesi canlandırdığı karakterin korkunç icraatlarını örtbas etmeye yetecek kuvvette değil .
Colin Farrell , Amerikan Sinemasında sık sık kendisine yer bulmuş sıradan bir kirli polis hikayesine odaklanan " Zafer ve Gurur " da son birkaç yıldır üzerine yapışan ' sert erkek ' imajını iyice pekiştiriyor .
Önceden kullanılmış yüz mimiklerini ve hırçın tepkilerini eski bir gömlek gibi üzerine geçiren Farrell , Jimmy Egan rolünde oldukça pasif kalıyor .
Bununla birlikte , Farrell'ın oyunculuğuna yönelttiğimiz tüm eleştirilerin Edward Norton için de geçerli olduğunu üzülerek belirtmek gerek .
Filmin yıldız oyuncu kadrosunu sağlamlaştıran Norton , " Kızıl Ejder " filminde canlandırdığı Will Graham karakterine oldukça yakın duran melankolik Ray Tierney rolünde , çoğunlukla eski performanslarını tekrar ediyor .
Böylelikle " Zafer ve Gurur , " oyuncu kadrosunda yer alan Jon Voight ve Noah Emmerich gibi usta isimlerin de fazla etkinlik gösterememesiyle başarılı bir aile dramı olma hedefinden giderek uzaklaşıyor .
Öte yandan , iki yıl arayla üst üste Oscar'a aday olmuş Edward Norton , çiçeği burnunda Altın Küre Ödüllü Colin Farrell ve Oscar Ödüllü Jon Voight gibi birbirinden başarılı aktörlerin aynı anda beklenenin altında performanslar sergilemeleri aslında oldukça şüpheli .
Bu nedenle de " Zafer ve Gurur " un başarısızlığının faturasını tamamıyla oyuncu kadrosuna kesmemekte fayda var .
Çünkü karakterlerin yüzeysel yaradılışlarının temelinde çoğunlukla filmi dibe çeken senaryo aksaklıklarının yattığını öne sürmek de mümkün .
Öncelikle , " Zafer ve Gurur " da geçmişte yaşanmış bir travmadan dolayı acı çektiği söylenen Ray Tierney'nin ruh hali izleyiciye hiçbir zaman içtenlikle hissettirilmiyor .
Bu samimiyetsiz tavır , karizmatik polis memuru Ray'in seyredenlerle kurduğu ilişkiyi mesafeli bir boyuta taşımakla kalmayıp , onun diğer karakterlerle olan ilişkilerini de sığ ve şablon bir şekle sokuyor .
Böylelikle , tek bir karakterde kendini hissettiren ufak bir sorun filmin senaryosuna bir virüs gibi hızla yayılarak , hikayeyi baştan aşağı çökertmiş oluyor .
Dolayısıyla , filmin amaçladığı gibi karakterlerin ego çatışmalarını ve sorunlu aile ilişkilerini gözler önüne seren derinlikli ve etkileyici bir drama dönüşmesi imkansız hale geliyor .
Dahası , filmin gidişatını problemli yapan tek unsur sadece karakterlerden yayılan bu gaddar virüs de değil .
Yazının başında da belirttiğim gibi " Zafer ve Gurur , " içerisinde birçok çelişkili üslup oyunu ve yan öykü barındıran ve zaman zaman görsel anlatımına hikayenin kendisinden daha fazla önem veren bir film .
İzleyenlerin filmle ve karakterlerle sevgi - nefret ilişkisi üzerine kurulu nevrotik bir bağ kurmasına neden olan bu çelişkili tutum , ne yazık ki filmin etkileyicilik potansiyeli olan her anını nötrlüyor .
Bu nedenle de Gavin O'Connor , sofistike bir dil ve karmaşık bir duygusal zemin yaratayım derken , bir çuval inciri berbat etmiş oluyor .
Anlayacağınız " Zafer ve Gurur , " benimsediği bu çelişkili sinema anlayışı , yavan hikayesi ve gereğinden fazla abartılmış gerilim sahneleriyle sinema tarihinin başarısız filmleri arasında yerini almak üzere vizyon salonlarından geçip , gidiyor .
Bu nedenle " Zafer ve Gurur " un , erkeksi imajına , başarılı oyuncu kadrosuna ve kendisine enteresan bir aile dramı süsü vermiş hikayesine kanmayın ; Gavin O'Connor'ın filminin beklentilerimizi boşa çıkartmaktan başka vaat edebileceği hiçbir şey yok .
