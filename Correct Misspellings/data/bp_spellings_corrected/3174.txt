Bulutlar , hava akımlarının yönlendirmesiyle kıvrımlı sıradağların arasında ilerlediğinde yılan gibi estetik bir şekil alır .
İsviçre'nin Graubünden Kantonu'nda yer alan Maloja'daki Sils Maria , yüksek bir noktasından , vadiyi bütünüyle örten bu bulut kıvrımını görme olanağı sağlar .
Oyun yazarı - yönetmen Wilhelm Melchior'un " Maloja Yılanı " adlı filminde oynamış uluslararası üne sahip Maria Enders ( Juliette Binoche : bu performansa aşık olmamak ne mümkün ) , şimdi , yazarın sadece karısına yer verdiği münzevi hayatının sonlandığı bu yerde , aklında karmaşanın hüküm sürdüğü bir kavşaktadır .
Yine Juliette Binoche'un da yer aldığı , " Yaz Saati - L'heure d'été " gibi , anılar üzerine sinemanın en zarif filmlerinden birini çekmiş Olivier Assayas'ın " Ve Perde - Clouds of Sils Maria " adlı küçük başyapıtı , hızlı bilişim çağının içinde durup kendinizi görebileceğiniz bir tür sağaltım seansı .
Her yerde , oyunlarda , filmlerde ve gerçek hayatta oynamak zorunda olan Maria üzerinden , yeni çağa hüzün dolu bir bakış .
Maria ile birlikte sizin de , Sils Maria'nın bulutlarıyla baş başa , o soylu , o sessiz , o vakur kederde , zamansız / mekansız ruh üzgünlüğünde , iki yüzlü kumpanyalardan azade kalmanın huzurunu hissetmeniz aslında .
Maria , yirmi yıl önce , iki kadın arasındaki sıra dışı ve duygu yoğun ilişkiyi anlatan Melchior'un filminde , geniş kitlelerce tanınmasını sağlayan genç kadın rolü olan Sigrid'i oynamıştı .
Hikayede intihar eden yaşlı kadın Helena rolündeki aktris ise çekimlerden bir yıl sonra kazada ölmüştü .
Şimdi , sanat çevrelerinde süksesi olan , kibarlığının altına ukalalığını saklamış genç tiyatro yönetmeni Klaus Diesterweg ( Lars Eidinger ) , eserin yeni bir tiyatro versiyonu için teklifle gittiğinde , Maria gerçekle yüzleşmek zorunda kalır : Helena rolünü oynayacaktır !
Sigrid ise , övülen Hollywood oyuncusu , çok kazanan , çok ünlü , çok şımarık Jo - Ann Ellis'indir ( Chloë Grace Moretz ) .
Assayas , filmin uzunca bir bölümünde Maria ile asistanı Valentine ( Kristen Stewart ) arasındaki diyaloglara odaklanır .
Okuma provaları sırasında Maria'nın çelişkileri , kararsızlıkları , kaygıları ve gözlükle seyredilen popüler süper kahraman rollerinde oynayan Jo - Ann'in kadın karakterlere yüklediği anlamları savunan Valentine ile çatışması , çoktan değişmiş bir dünyaya karşı ne kadar savunmasız olduğuyla ilgilidir .
Valentine ile tartışmalarında , Maria'nın hafif alaycı , küçümseyici yaklaşımı , aslında bir tür tedirginliğini ifade etmektedir .
Oysa kurallar çoktan belirlenmiştir .
Önlerine çıkarılan , sunulan ve ustaca dayatılan her imajı , her rol modeli , her figürü , her sansasyonu , her aşk ( ! ) öyküsünü satın alan , büyük bir açlıkla tüketen , her gün tekrar tekrar tüketen dijital kuşağın izin verdiği alanlarda oynayabilirsiniz .
Helena ile Sigrid arasındaki ilişkideki kırılma ve kopma noktasını vurgulayan sahnede , Maria ile Jo - Ann arasındaki yorum farkını yansıtan diyaloglar , tüm bu yazdıklarımın özetidir .
Paparazzilerin Jo - Ann'i kovaladığı bir dünyada Maria yalnızdır .
Fakat tam da böyle midir ?
Assayas , insanlardan önce ve belki sonra da konuk oldukları dağları ziyaret edecek Sils Maria bulutlarının bilgeliğinde , ne çağı olursa olsun , dünya nasıl bir dönemden geçerse geçsin , insani olgunluğun zarafetini ve güzelliğini anlarla aksettirmeyi başarıyor .
Maloja Yılanı , Johann Pachelbel'in " Canon in D major " adlı eserinin yumuşaklığında kıvrılırken , dünyanın karmaşıklığını ve hırsların , açgözlülüklerin , acımasızlıkların üzerini örterek , ruhumuzu yükseltiyor .
