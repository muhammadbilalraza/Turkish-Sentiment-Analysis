Margherita Buy , Ferzan Özpetek’in Cahil Periler filminde canlandırdığı Antonia karakteriyle beni öyle etkilemişti ki , yüzünü aklımın bir köşesine resmen kazımıştım .
Önceleri Antonia karakterinin beni böylesine etkilemesinin sadece Ferzan Özpetek’in parlak renklerinden , anlamlı müziklerinden ve kendine has anlatımından kaynaklandığını düşünüyordum .
Fakat Margherita Buy’ın yeni filmi Ayrılık Günleri’ni izlediğimde Antonia karakterinin aklıma kazınmasındaki en önemli faktörün , Buy’ın hüzünlü oyunculuğu olduğunu anladım .
Margherita Buy , Ayrılık Günleri’nde Cahil Periler’deki Antonia karakterinin bir benzerini canlandırıyor .
Filmde Buy’ın hayat verdiği Olga karakterinin , kocasının gidişinin ardından sürüklendiği düzensizlik ve belirsizlikle dolu çalkantılı günleri anlatılıyor .
Aslında Ayrılık Günleri’nin dile getirdiği öykünün hüzünlü olmasına rağmen özgünlükten yoksun ve banal olduğunu söyleyebiliriz .
Filmin bu sıradan gidişatının ve alışılmış öyküsünün bir anda renklenmesine olanak sağlayan en önemli unsur , Margherita Buy’ın içerisinde en ufak bir yapaylık barındırmayan akıcı oyunculuğu .
Film boyunca doğal duruşunu ve anlamlı bakışlarını başarıyla kullanan Margherita Buy , bir öfkelenip bir hüzünlenen Olga’nın duygusal dengesizliğini , parçalanmışlığını ve kontrolsüzlüğünü izleyiciye birebir hissettirebiliyor .
Margherita Buy , Olga’yı sadece kağıt üzerinde var olan bir karakter olmaktan çıkartıp kanlı canlı bir insana dönüştürerek , bütün filmi kendi başına götürebilecek kadar başarılı bir performans sergiliyor .
Bütün bunların yanı sıra Ayrılık Günleri’nin sinematografik başarısı da takdir edilmeye değer .
Buy’in oyunculuğu sayesinde Olga’nın en sessizleştiği , en durağanlaştığı dakikalarda bile onun aslında neler hissetmekte olduğunu çok iyi anlıyoruz .
Bununla beraber Olga’nın görüntüsünün arka planında olan olaylar , beliren nesneler veya renkler , Buy’in bize hissettirdiği ruh halini tanımlamaya çok yardımcı oluyor ; gösterilen sahnelerin anlamsal açıdan kendi içinde bir bütünlüğe , bir dengeye ve bir ritme sahip olmasını sağlıyorlar .
Dahası filmde sahneden sahneye değişen duygu akışı , hikayeyi başarıyla besleyen metaforik öğelerle daha da belirginleştirilmekte .
Böylece Olga’nın hangi olay karşısında neler hissettiği daha da açık bir anlatımla gözler önüne serilebilmekte .
Anlayacağınız Ayrılık Günleri , olaylar üzerine değil , duygular üzerine kurgulanan bir film .
İlerleyen dakikalarda Olga’nın başına kötü bir şeyler gelecek mi , iki çocukla tek başına ortada kalan bu kadın , kocasıyla tekrar bir araya gelebilecek mi gibi konularla izleyiciyi meraka sürüklemek gibi bir derdi yok .
Film esas olarak merak , acı ve endişe gibi birçok farklı duyguyu aynı anda yaşayan Olga’nın tüm hislerini gözler önüne sermeyi amaçlıyor .
Buy’ın başarılı performansı ve hikayenin görsel zenginliği sayesinde bu amacı gerçekleştirdiğini söyleyebiliriz .
Esasında Ayrılık Günleri’nin adından bu kadar çok söz ettirmesinin en belirgin sebebi , müziklerinde ünlü Balkan besteci Goran Bregoviç’in imzasının bulunması .
Çoğunlukla Emir Kusturica filmlerinde gösterdiği performansın başarısıyla herkesi kendisine hayran bırakan Bregoviç ismi , ’ne yapsa güzel olur’ sloganıyla beraber anılan bir marka neredeyse .
Ayrılık Günleri , gerçekten de görsel anlatımının yanı sıra müziğiyle de apayrı bir hikaye dile getiren , zaman zaman hissetmemiz gereken duyguları müziğiyle önceden haber vererek bize yol gösteren bir film .
Bregoviç , müzisyen kimliğini kullanarak kendisine verilen görevin altından başarıyla kalkmış .
Fakat keşke bu filme sadece müzisyenliğiyle katkıda bulunsaymış .
Filmde Olga’nın alt komşusunu canlandıran Bregoviç’in oyunculuğu oldukça tutuk , utangaç ve genellikle hissiz .
Ortaya çıktığı her sahnede istemeden oyuncu kadrosuna dahil edilmişçesine zoraki bir performans sergileyen Bregoviç , bütün film boyunca sanki birisi arkasından itmiş de , yanlışlıkla kadrajın içine girmiş gibi davranıyor .
İşin en can sıkıcı yanı , Bregoviç’in canlandırdığı karakterin öykünün en kritik zamanında ortaya çıkması ve filmin gidişatını doğrudan etkileme gücüne sahip olması .
Filmin gidişatına olumlu bir etkisi bulunmayan Bregoviç’in tutuk oyunculuğunun , filmin anlam yoğunluğunu doğrudan etkilemesi talihsiz anlam kopukluklarına neden oluyor .
Bregoviç’in filmin duygu yoğunluğuna en ufak bir katkıda bulunmaması , hikayenin gidişatını anlamsızlaştıran yegane sebep haline geliyor .
Son dakikalarında ortaya çıkan anlam kopukluklarına ve Bregoviç’in hissiz oyunculuğuna rağmen Ayrılık Günleri , bazı sahnelerde neredeyse Bregoviç'in açığını kapatmak için kendi kendine çırpınan Margherita Buy’ın başarılı performansı ve görsel güzelliği uğruna izlenebilecek bir film .
Son yıllarda Son Öpücük , Cevap Ver gibi filmler sayesinde , giderek alıştığımız popüler İtalyan sinemasının izlemeye değer örneklerinden biri .
