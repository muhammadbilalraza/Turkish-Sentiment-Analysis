Seni Seviyorum Adamım , Biray Dalkıran’ın bu sene izlediğimiz üçüncü filmi .
Bir hafta arayla iki romantik komedi filmi girmişti vizyona Mart ayında : Peri Masalı ve Meleklerin Mucizesi .
Biray Dalkıran’ın senaristliğini de üstlendiği Peri Masalı’nda acıklı bir hikaye vardı karşımızda , bir hastalık ve büyük bir aşk …
Başrol oyuncuları karakterlerinin hakkını vermişlerdi vermesine , aralarındaki aşka inanmıştık ama çok güzel bir romantik film olabilecekken senaryodaki kimi eksiklikler nedeniyle henüz tam da olgunlaşamamış bir sinema örneği olarak karşımıza çıkıyordu Peri Masalı .
Meleklerin Mucizesi isimli proje filmden ise bahsetmeye gerek yok bu yazıda .
Seni Seviyorum Adamım yine bir aşk hikayesi , yine acıklı bir aşk hikayesi , Peri Masalı ile bu yönde bir benzeşmeleri var .
Başroldeki Gizem Karaca ve Barış Kılıç’ın aralarında tutmuş olan kimya ve doğal oyunculuklarıyla seyirciyi aşklarına inandırmaları konusunda da Peri Masalı ile benzer bir başarıdan söz etmek mümkün .  Filmde Barış Kılıç’ın canlandırdığı karakter Berk Ataman , 30’lu yaşlarının başında , zamanında İstanbul’da başarılı bir müzik yapımcısı iken piyasanın çirkinleşmesi ve yaşadığı bazı tatsız özel konular sonucu mesleğinden soğuyarak Kıbrıs’a yerleşiyor .
10 küsür yıl burada biraz izole bir hayat yaşıyor , balıkçı olarak geçimini sağlıyor .
Dünyalar tatlısı komşusu ile bile sohbet edemeyecek kadar yabanileşiyor bu süreçte .
Aslında bu kısımda biraz abartı olduğunu söylemek lazım .
Bir insanın kendisini bir sahil kasabasına kapatıp bu denli yabanıllaşması için sanki daha büyük olaylar , kayıplar yaşamış olmasını bekliyor insan .
Bir gün yine denize açılmışken birinin kayalıklardan kendisini denize bıraktığını görüp onu kurtarmak için suya atlıyor ve dünyalar güzeli bir kız ( Ezel rolüyle Gizem Karaca )  çıkıyor sudan .
Kız ayıldığı andan itibaren şımarık , çenebaz ve çocuksu hareketleriyle dikkat çekiyor …
İşin bu kısmı da aslında pek inandırıcı değil .
İntihar da etmiş olsa , ayağı kayıp düşse de , hiç kimse yüksek bir yerden suya düşüp ayıldığında bu kadar hayat dolu ve çenebaz olamaz diye geçiriyor insan içinden .
Bu detaylara takılmazsak , bir süre sonra hikaye sizi kendi içine çekiveriyor .
Bunun bir sebebi Kıbrıs’ın gerçekten çok çok güzel resmedilmiş olması .
Ben Kıbrıs’ta bulundum ama Kıbrıs’ı hiç böyle bir gözle görmemiştim doğrusu , seçilen mekanlar , açılar , görüntü yönetmenliği gerçekten başarılı .
Bir sebebi de hikayenin gidişatı , oyuncuların sıcaklığı .
Yan rollerde Yıldız Kültür , Asuman Dabak ,  Murat Serezli , hele ki daha önce dramatik bir rolde hiç izlememiş olduğumuz Serhat Özcan , adeta döktürüyorlar .
Bu da filmi epey güçlendiriyor , hikayeyi destekliyor doğrusu .
Bilinmedik bir hikaye değil , yabanıl erkeğin bir aşkla yeniden kendi sıcak kimliğini bulması , bazı talihsizliklerin bu aşkı yaşanmaz hale getirmesi , bir ailenin yıkılması , ama aşkın ve yaşam sevincinin herkese birşeyler öğretmiş olması …
Bilindik bir hikaye olması beni rahatsız etmiyor , aynı hikaye farklı yorumlarla binlerce kez işlenebilir , fakat hikayenin acıklı olan kısmının sömürüye kaçan abartısı beni rahatsız eden kısmı oldu filmin .
Özellikle sonlara doğru ses efektleriyle , müziğin ( ki filmde kullanılan müzikler de gerçekten genelde başarılı , bu film için yapılmış olan Gitme Adamım adlı şarkı akılda kalıcı ve filme yakışmış , buradan videosunu izleyebilirsiniz ) gereksiz kullanımıyla , deyim yerindeyse “damardan” etkilemek için aşırıya kaçılmış .
Acıklı hadisenin altının bu kadar çizilmesi gereksiz olsa da sonlara doğru hikaye yine toparlamış kendini …
Biray Dalkıran’ın bu sene vizyona soktuğu üç filme baktığımızda seyirciye en çok geçecek olan yapımın Seni Seviyorum Adamım olduğunu düşünüyorum .
Gökkubbenin altında yeni bir şey söylenmiş değil fakat derli toplu anlatılmış , güzel resmedilmiş , inandırıcı ve gözyaşartıcı bir aşk hikayesi izlemek isteyenlerin tercihi olabilir .
