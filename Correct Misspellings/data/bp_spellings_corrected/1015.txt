" Muadilleri olan bir film " diyenler de olacaktır , burun kıvırıp bu filmi " orijinal değil " diye kestirip atanlar da çıkacaktır .
" Hikaye anlatma derdi yok " diyenler de .
[ Rec ] hakkında olumsuz sözler duyabilirsiniz , ama ben tamamen subjektif değerlendirmelerim ışığında filme sonuna dek hakkını vererek " nefis bir film " olduğunu göğsümü gere gere söylemek istiyorum !
Şimdi , aslında büyük fotoğraftan bakmak lazım evvela .
Korku filmlerinden zevk almak kendi adıma büyük bir lütuf , çok az şeyle değişebileceğim haz dolu bir deneyim .
Yüreğimi ağzıma doğru hareket ettiren bir film beni sadece izlediğim anlarda ilgilendirmez , o anlar uzun süreçlere yayılır .
Sürekli bir yayılma halinde psikolojimde ve hayal gücümde yer eder .
En yüzüne bakılmayacak B movie'lerle bile yakınlık kurabilen , Herschell Gordon Lewis'in hastalıklı hayal gücüyle göz ' göre göre ' istismar ettiği mütevazi gustomdan , Lucio Fulci'nin zombi filmlerini bir şenlik bellemiş kişisel beğenimden yola çıkarak söyleyebilirim ki ; [ Rec ] benim için ayrı bir yere kurulmuş , aklımda her zaman yer edecek , zaman zaman beynimin perdesinde flashback'ler yaratacak kadar çarpıcı bir deneyimdir .
Kişisel beğenilerimi genel anlamda belirtiyorum ki sonradan bir araz çıkmasın , böyle söylüyorum çünkü ben korku filmlerini seviyorum .
Benim gibi bir insan için [ Rec ] nefis bir deneyim .
Genelleme yapmadan , son derece kişisel söylüyorum .
Bu filmle duygusal br ortaklık kurdum , öyle ki başkasının beğenmemesi bile beni üzer bir parça .
Bu yüzden genellemiyor , birinci tekilin ağzından yazıyorum bu yazıyı , izleyip de beğenmezseniz bana mal etmeyin diye .
Kimseye ısrarla tavsiye etmiyorum , sadece bu filmi sevdiğimi söylüyorum .
Neyse .
Kabul edelim ki sinemada , özellikle korku türünde yeni bir şeyler söylemek , ortaya çıkarmak öyle her baba yiğidin harcı değil .
Bu nedenle etrafımda hiç de azımsanmayacak derecede kişinin burun kıvırdığı , " ne yahu bu çalı çırpı kayıtları " diye aşağıladığı " Blair Witch Project " sırf fikriyle ve kim ne derse desin etkileyici finaliyle beni derinden etkilemiştir .
Filmin hamlığı ve fikri beni çok fazla etkilerken , çevresinde dönen reklam ve pazarlama tilkilikleri bile bu düşüncelerimi olumsuz yönde etkilemeyi başaramamıştı .
Sanırım bu fikrin benzer filmlerin çekilmesine cesaret vermesi sürpriz sayılmamalı .
Bu anlamda Cloverfield beni epey umutlandırmış ve filmi izlemeden havasına girmemi sağlamıştı .
Bir çok kişinin ve özellikle sinema zevkine güvendiğim arkadaşlarımın hoşuna gitmiş olsa da bende koca bir hayal kırıklığı yarattı Cloverfield .
Sadece canavar tasarımı ve bu canavarın gizemi ilginçti benim için ama bu da filme ilgi duymam için son derece yetersiz faktörlerdi .
İşte Cloverfield'de bulamadığım heyecanı [ Rec ] bana sonuna dek yaşattı .
Belki de [ Rec ] ' i izledikten sonra Cloverfield'ın vasat bir iş olduğunu daha iyi anladım .
Filmin etkileyiciliğindeki önemli bir nokta coğrafi farklılık .
İspanya'da geçiyor film , aslında ispanya'ya dair baskın bir sosyolojik fark koza dönüşmüyor .
Bu film Yunanistan'da da geçebilirdi . ya da italya'da .
Sözünü etmek istediğim , Amerikan İngilizcesinin izleyici olarak bende yarattığı , bir basmakalıplık haline gelen yarı duyarsız ruh hali .
Bu daha çok son dönemlere ilişkin bir şey .
Yoksa Amerikan B movie'lere , 70 ve 80'ler korku sinemasına ilgi duyarım .
Fakat [ Rec ] bana şunu kanıtladı : Son dönemlerde " ışık var " dediğim bazı Amerikan mahsulü korku filmleri cidden fos işlermiş .
Aslında bu filmlerin arasına Uzak Doğu yapımlarını da koyabiliriz .
1 saat 15 dakika sürüyor film .
Bu kısalıkta , sadece çekim yapan tek kameranın gözünden her şeyi gördüğümüzü düşünürsek ; filmin serim bölümünün , anında algımızda pres yapıp " dakika 1 gol 1 " beklentisi içinde film izlemek isteyenler için son derece uzun olduğunu belirtelim .
Ama sabredip bekleyenlerin ve filme hissi yatırım yapan seyircinin son bölümlerde alacağı hazzı , yaşayacağı orijinal korkuyu ve dehşeti çok az şeye değişeceğini belirtmek isterim .
Şahsen " dakika 1 gol 1 " yapıp bol bol efektle , ters köşeyle tüm heyecanı bütüne yaymaya çalışan , her sahne için nafile kastığını bağıra çağıra söyleyen ve en önemli kozu olan finalde kalmayan gücüyle nakavt olmaya hazır bendenize zayıf bir yumruk gönderen filmler yerine , son dakikada altın bir vuruşla beni yerle bir eden bir filmi tercih ederim .
Yine de pazarlamaya dayalı cümleler kurmak gerekirse ; [ Rec ] beni kendisine sardı , sonlarında cesur yürekliliğimle alay etti , gerçekliğiyle zaten tekinsiz olan apartmanıma bir süre geceleri her girişimde bana acayip bir gerilim yaşama duygusu hediye etti .
Yani beni fazlasıyla aldı götürdü ve anlıyorum ki geri de getirmedi .
Bunlar sinemayı ve korku türünü seven , bu anlamda kendisine değişik bir deneyim yaşatan filmlere her zaman hakkını vermeye çalışan bir sinemaseverin bir filme yönelik " borç olarak gördüğü " saygı yazısıdır .
Dediğim gibi tamamen kişiseldir .
Bir başkası için " çakma ve dandik film " diyerek kestirip atılarak değerlendirilebilecek bir film de olabilir .
Ama bu filmi sevmeyen birinin ne kadar küçümseme ve değersiz olduğunu belirtmeye hakkı varsa , tam aksini düşünen biri olarak bu filmi övmeye ve yarattığı etkiyi anlatmaya benim de hakkım var .
Hissi bir sahiplenme diyelim buna .
İşte bu hakkı kullandım .
Üç eksik bir fazla !
