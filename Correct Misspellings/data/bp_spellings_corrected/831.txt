Gerçekten de bir haller oluyor Türkiye sinemasına son dönemlerde !
Sinemamızın ' en zayıf halkası ' olduğuna inandığımız ' diyalog yazımı ' konusunda oldukça yol kat etmiş gibi görünüyor sinemacılarımız , özellikle bazı filmleri izlediğimizde ; Yılmaz Erdoğan'dan " Neşeli Hayat " , Taylan Biraderler'den " Vavien " gibi .
Bu yapımlara katılan ve daha alçak tonda olsa da onlar kadar etkili bir diyalog yazımının kendisini gösterdiği " Başka Dilde Aşk " , İlksen Başarır'ı daha ilk filminde büyük bir sorumlulukla baş başa bırakıyor böylece .
Filmin öyküsü , sağır - dilsiz bir genç adamla ' normal ' bir genç kadının aşkına odaklanıyor .
Rastlantıyla bir araya gelen bu iki karakterin , olanca zorluklara karşın yürütmeye çalıştıkları ilişkinin resmini çiziyor hikâye .
Genç kadının çalıştığı yerle ilgili problemlerinin de yan bir hikâyecik olarak kendini gösterdiği ( göstermeseymiş keşke ) yapım , ana karakterlerinin ' olanaksız ' gibi görünen aşklarının meyvelerini toplamalarına izin veriyor ve ' coşkulu ' bir finalle nihayete eriyor .
" Başka Dilde Aşk " , popüler sinema yapma konusunda zaaflı bir yapıya sahip Türkiye sinemasının bu alanda da ' olgun ' adımlar atabileceğinin bir kanıtı .
Ortaya koyduğu aşk motifinin ' sıra dışılığı'nı iyi kullanan , bunun yanı sıra ' durum'un romantizm boyutunun altını sağlamca dolduran ve de ' gülümseten ' numaralar yapmayı ihmal etmeyen film , bunları bir araya getirdiğinde eni konu etkili bir ' romantik komedi'nin ipuçlarını veriyor bizlere .
Türkiye sinemasının bu türe son derece uzak yapısını kırma işlevi de üstlenen yapım , hem kadın hem de erkek karakterinin dünyasını ayakta tutmayı da başarıyor .
Eksikliği her daim hissedilen ' çalışan kadın ' karakterine kendince anlamlar yükleyen senaryo , ' engelli ' erkek karakterinin hayatla olan imtihanını da yetkince yerleştiriyor çerçeveye .
Senaryoyu filmin yönetmeni İlksen Başarır'la birlikte kaleme alan genç aktör Mert Fırat , " Başka Dilde Aşk " ın bize sunduğu en önemli keşif gibi .
Aktör , hikâyenin her adımına hakim performansıyla şaşırtıcı bir oyunculuk gösterisi sunuyor , kendisini ' sağır - dilsiz ' sanmamıza yol açabilecek bir inandırıcılığı da peşi sıra getiriyor .
Saadet Işıl Aksoy ise , " Yumurta " dakika rolünden son derece uzakta duran ' canlı ' bir karaktere etkili dokunuşlarda bulunuyor , oyunculuğunu günden güne geliştirdiğinin işaretlerini veriyor .
Bu iki oyuncuya ' anne ' kompozisyonunda eşlik eden Lale Mansur'a da bir parantez açmadan geçmemek gerek diye düşünüyoruz .
Mansur , bir tür ' katalizör ' görevi üstlenen karakterine derinlik katarken , ' engelliler ' konusunda hâlâ son derece gerilerde duran toplumumuza da dersler veriyor performansıyla .
Eksikleri , gedikleri olmasına karşın müsamahayı sonuna kadar hak eden bir çalışma " Başka Dilde Aşk " .
İki karakterin yolculuğunu ilk andan son kareye kadar tutarlı bir şekilde sürdürmesiyle bile övgüye layık .
İlksen Başarır ise , kadın yönetmen sıkıntısının had safhada yaşandığı ülkemizde ' dokunuş farkı'nı hissettirebilecek isimlerden biri olacağını gösteriyor bu filmiyle .
Sonraki adımlarının onu nereye götüreceğini bilemeyiz , ama bu adımları ilgiyle takip edeceğimiz bir gerçek .
