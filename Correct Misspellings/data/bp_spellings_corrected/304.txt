39. İstanbul Film Festivali’nin online gösterimleri ve tek mekanda gerçekleşen açık hava gösterimleri vesilesiyle izlediğimiz Ulusal Yarışma filmlerinden biri de “Soluk” oldu .  Özkan Yılmaz’ın ilk film denemesi olan Soluk , son günlerini yaşayan , hayata tutunmayı çok önceden bırakmış bir adam , yalnızlığını ona arkadaşlık ederek çözmeye çalışan bir kadın ve ilginç bir karakter olarak nitelendirebileceğimiz hasta bakıcı arasında geçen iletişime odaklanıyor .
Filmin tahliline geçmeden önce , fırsat bulmuşken iki sıkıntılı durumu dile getirmek isterim .
Birincisi , ülkede çok az film çekilmesi ve bu filmlerin neredeyse iki sene boyunca festivalleri gezip , her yarışmada yer almaları .
İkincisi , özellikle düşük bütçeli filmlerin ( bu filmde de gördüğümüz ) ses sorunu .
Diyalogların çoğunun anlaşılmadığı bu sorun sıklıkla karşımıza çıkıyor ve konsantrasyon eksikliğine sebebiyet veriyor .
İkisi için de umarım çözüm yolları üretilecektir ki , bu konuyla alakalı daha geniş bir yazı daha yararlı olacaktır .
Filme gelecek olursak , büyük bir çoğunluğu Tamer adlı karakterin evinde geçtiği için bir tek mekan filmi diyebiliriz .
Bu “soluk” mekanı dolduran da üç ana karakter .
Hayatı boyunca huysuz biri olmuş ve son günlerinde bile bundan vazgeçmeyen Tamer , onun arkadaşlığıyla yalnızlığını ve boşluğunu gidermeye çalışan Aslı ve ikisiyle tanışınca hayatı daha çok sorgulamaya başlayan hasta bakıcı Celil .
Evin atmosferi de , diyalogların oluşumu da filmin ismi kadar soluk .
Filmin başarılı olduğu ender özelliklerden biri de bu atmosferi kurarken kullanılan görsellik ve renkler .
İçimizi sıkan , amacı da bu olan ve karakterlerle birlikte film ilerledikçe daha ağır hissettiğimiz o boğulma hissi .
Tamer’in eski dostlarını görürken ağzından zorla çıkan kelimeler , Aslı’nın annesi ve abisinden dert yanarken yüksekten hissettirdiği serzenişler ve Celil’in aslında bomboş bir hayat yaşadığını fark ettiği anlar ( ya da öyle hissederek vicdanını rahatlatmaya çalıştığı ) .
Kısacası , son dönem sıklıkla karşımıza çıkan ve metropole sıkışmış farklı hayatlar .
Bu hayat içinde , bir kadın her iki erkeğin de en büyük beklentisine dönüşüyor .
Biri , son zamanlarında sadece onu görünce mutlu oluyor , diğeri ise kapıdan sesini duymak için saatlerce bekleyecek kadar yolunu gözlüyor ama onun aradığı bambaşka bir dünya .
Emrullah Çakay Uğur Polat Aslı İnandık Soluk
Filmin en büyük sorunları , kendini çok tekrar eden sahnelere yer vermesi ve diyalogların zayıflığı .
Hatta bazıları neredeyse süre doldurmak için yapılmışçasına yapay duruyor .
Eskiden yüksek profilli filmler için kullandığımız ama son yıllarda festival filmleri için de dile getirilen ”klişe " sözcüğünün karşılığı manevralar da olunca filmi totalde zayıf bir sonuca götürüyor . Karakterlerin her şeyin önünde olduğu bir filmde karakterlerin altının doldurulması elzem . Bu noktada da bazı boşluklar mevcut . Aslı ve Tamer’in kurdukları iletişimin her ne kadar klişe de olsa tutar tarafı var ama Celil karakteri için aynı şeyleri söylemek güç . Mezarlıklarla haşır neşir büyümüş olan Celil’in insanları son yolculuğuna uğurlamak için bir meslek edinmesi ve yine onlara mezara kadar eşlik etmesi güçlü bir detay ama ailesine olan tavrı , Aslı’ya karşı olan hislerinin muğlaklığı ve görece garip hal ve hareketleri inandırıcılık sorunu yaşatıyor . Aslı’nın sosyal bir ortama girdikten sonraki dönüşümü de biraz bu sorunu yaşıyor diyebilirim . Filmde , Albinoni’nin Adagia G Minor adlı eserini ,  Manchester bu the Sea filmindekine benzer bir sahneyle duyuyoruz . Bu küçük gönderme ( ya da ben öyle algıladım ) hoş bir detay olarak hafızamda yer edecek . Bu küçük anekdot sonrası filmin en büyük teknik sorunu olan “ses”e gelelim . Yazının başında da belirttiğim gibi , son yıllarda özellikle düşük bütçeli filmlerde bu sorun karşımıza sıklıkça çıkıyor . Filmin setinde mi yoksa mix işçiliği kısmında mı bir sorun var bilinmez ama diyalogların çoğunda bir kayıp olduğu aşikar . Belki de online izlemede bir uyuşma problemi vardır ya da ses testleri sinema salonuna göre yapılmıştır ama birçok filmde bu sorunla karşılaşınca tesadüf gibi gelmiyor . Bu da konsantrasyon düşürücü bir bonus olarak karşımıza çıkıyor .  Son tahlilde , Soluk filminin bir ilk film olduğu için şiddetle olmasa da zayıf olduğunu söylemek yanlış olmaz kanaatindeyim . Karakterler üzerinden bir derdi var ama bunların aktarımında , belki de diyaloglardan kaynaklı bir yapaylık mevcut . Oyuncu performanslarında ise , genç oyuncular özelinde , en azından umut vaat eden anlar görebildik . Aslı İnandık’ın performansı komedyenlerin , komedi rollerini daha çok üstlenen isimlerin dramada çok rahat olabildiklerine bir örnek teşkil edebilir . Emrullah Çakay ise karakterinin eksiklerine rağmen iyi bir performans ortaya koymuş . Uğur Polat bildiğimiz gibi ama biraz farklı rollerde de görmek isteriz . Son bir not olarak da festival filmlerinin genel anlamda çok zayıf olduğunu belirterek vereyim . Umarım başta da belirttiğim sorunla bu durum birleşir ve hem sayı , hem kalite düzeyinde bir artış yakalayabiliriz .
