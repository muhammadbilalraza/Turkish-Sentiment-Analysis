Semih Kaplanoğlu'nun Yusuf Üçlemesi'nin ilk filmi Yumurta , bundan bir yıl önce şu sıralarda hakkında en çok konuşulan filmlerden biriydi .
Kendi adıma , fazla sembolizme boğulmadığı ve küçük ama anlamlı bir hikayeyi özenli bir sinema diliyle perdeye aktardığı için beğenmiştim Yumurta'yı .
Yeterince nitelikli rakipleri olmadığı için o dönem hemen her ödülü toplamıştı film ; sanırım birçoklarının tepkisini esas toplayan da bu olmuştu .
Geriye doğru giden bu üçlemenin ikinci filminde , Yusuf karakterinin öncesini , gençlik yıllarını izliyoruz .
Bir yandan annesine sütçülük ve peynircilik işlerinde yardım eden , diğer yandan da yazdığı şiirleri bastırmaya uğraşan genç Yusuf , yeniyetmelik çağlarına özgü bir isyan ve öfkeye yenik düşmeye meyilli .
Yusuf'un hayalperestliği , ondan evin erkeği , reisi olmasını bekleyen annesini huzursuz ediyor .
Kanımca , Süt'ü Yumurta'dan ayıran başlıca unsur , Kaplanoğlu'nun bu kez sembolizmi ağır dozda kullanması .
Aslında , filmin açılışı ve son birkaç dakikası haricinde , taşrada büyüyen ama hep daha fazlasını hayal eden bir gencin dünyasını ölçülü bir şekilde anlatıyor ve Yumurta'dakine benzer bir seyir zevki veriyor Kaplanoğlu .
Filmin ritmi ve biçimi de anlattığı hikayeyle pekala örtüşüyor .
Ancak Süt'ün genelinden zevk alabilmeniz için , riskli açılış sahnesi yüzünden filmden kopmamayı başarmanız gerek biraz da .
Bunu başarıp filmin hipnotik sayılabilecek atmosferine kendinizi kaptırabilirseniz , sizi finalde çok daha zor bir engel bekliyor olacak .
Kaplanoğlu , bu küçük öyküyü mütevazı bir üslup ve dozunda bir simgesellikle anlatırken , aniden çok ters bir yola sapıyor çünkü .
Yusuf annesinin bir başka adamla görüştüğünü fark ettikten sonra film yavaş yavaş sarkmaya başlıyor .
Hikayenin gidecek pek fazla yeri kalmadığı noktada da yönetmen ağır bir sembolizme sığınarak , o mütevazı filmi içinden çıkılması zor bir bulmacaya dönüştürüyor .
Yusuf'un ruh halini anlıyor , hayatının hangi yönde devam edeceğini de zaten önceden biliyoruz .
Ancak en azından kendi şahsım adına söyleyebilirim ki , av sahnesini kafamda bir yere oturtmayı başarsam bile , filmin son noktasını anlamıyorum .
Kameranın o ışığa neden yaklaştığını , niye uzun uzun orada kaldığını ve sonra geri açıldığını , ben çözemiyorum .
Kafa karışıklığımı giderene hemen teşekkürlerimi sunabilirim .
Ayrıca , zavallı bir istasyon şefinin , sanayileşme sonucu geleneksel üretim yöntemlerinin yok oluşunu temsil edecek bir araç yerine kullanılabileceğini ya da bu adamın annesiyle evlenmesinin Yusuf adına bir mağlubiyete yol açacağını sanmıyorum .
Neden madende çalışmaya başlıyor Yusuf ?
Annesinin başka bir adamla evlenmesi fikrini kabul edemeyen taşralı , duygusal ve heyecanlı bir gencin öyküsünün böyle metaforlara boğulmasını yersiz buluyorum .
Küçük bir hikayeyi sakince anlatabilmenin tüm dünyada daha çok prim yapacağına da inanıyorum .
Filmin derdinin en ince ve hatta yürek paralayıcı şekilde perdeye yansıdığı , Yusuf'un şiirle ilgilenen ama madende çalışan bir abisine yiyecek götürdüğü sahneyi gözlerim yaşararak izledikten sonra ; bu sanat sineması oyunlarına kızıyorum doğrusu .
Bunu işin kolayına kaçmak olarak görüyorum .
İşte bu yüzden , yaklaşık 90 dakikasından gayet keyif aldığım bir filmden , daha jenerik akmaya başladığı sırada soğumuş oluyorum .
