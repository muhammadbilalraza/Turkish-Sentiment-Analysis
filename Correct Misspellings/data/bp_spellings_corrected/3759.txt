Wayans kardeşler , Scary Movie'ler ile güncel korku filmleri üzerine yapılmadık ( ve yapılmaması gereken ) espri bırakmadıktan ve seri iyice ucuzladıktan sonra " bu tarzda hala iş var " diyen Marlon Wayans mamulü Anormal Aktivite ( A Haunted House ) , 2 milyonluk bütçesine rağmen , yapımcılarına ABD'de 40 , Dünyanın geri kalanında 60 milyon , yani toplamda 100 milyon $ para kazandırdı .
Böylelikle bir devam filminin gelmesi de kaçınılmaz oldu .
Hikaye her zamanki gibi biraz bahaneden .
Malcolm'un biricik sevgilisi Kisha filmin başında ölüyor ve Malcolm acısını bastırabilmek için gidip iki çocuk annesi ( ve beyaz ) Megan ile evleniyor .
Yeni evlerine taşınır taşınmaz , bir sürü paranormal vakayla karşılaşıyorlar ve üstüne Kisha'nın mezardan çıkıp gelmesi ortalığı hepten karıştırıyor .
Bütün bunlar olurken yaşanan durum komedileri de bazılarımızın ( gülmekten ) göbeğini çatlatırken , bazılarımızın da perdeye donuk zombi bakışları fırlatmamıza yol açıyor .
Bu tarz güldürme gösterilerine " sinir bozukluğu komedisi " diyorum .
Olumsuz bir anlam yükleme değil bu , eğer derdiniz tebessüm etmekse kır saçlı bir Hollywood jönünün yanına yıldızı yeni parlayan güzel oyuncuları koydukları romantik komedilerden izleyin ama elinizde kola ve mısırla şamatacı bir seyir deneyimi yaşamak istiyorsanız bu film tam size göre .
Örneğin adamın köpeğinin üzerine çelik kasanın düştüğü ya da Annabelle bebeği ile cinsel münasebete girdiği anlar !
Hem çok sinir bozucu hem de çok komik .
Anormal Aktivite 2 , edepsiz bir film , espriyle ya da göstererek , hiçbir aşırılık yapma fırsatını kaçırmıyor .
Cinsellik mefhumunu ise kasıtlı olarak sömürüyor .
Nedense bu filmi izledikten sonra abartılı hareketlerle ve yüksek sesle filmdeki sahneleri canlandıran Bronx'lu siyahi vatandaşları düşledim .
Gerçi Marlon Wayans filmi " beyazlatmak " için Megan ( Jaime Pressly ) karakterini ve çocuklarını hikayeye dahil etmiş ama hedef kitlesi çok belli , açıkçası bu filmin korku türü üzerine bir " quiz show " olduğunu düşünmeyin sakın .
Herkesin bir şekilde haberdar olduğu popüler korku / gerilim filmleriyle dalgasını geçerken meseleyi en abuk biçimlere taşıyor ve bir zamanların tür parodisi filmlerinden çok farklı bir yerde duruyor .
Bu projenin sahibi diyebileceğim ( başrol oyuncusu ve senarist ) Marlon Wayans , Şahan Gökbakar'la aynı rüyaları görüyor olmalı çünkü seyirciyi etkileme anlamında binlerce kilometre ötede aynı notalara basıyor .
Hatırlarsanız , Recep de son filminde bir Survivor parodisi yapmaya soyunmuştu .
Anormal Aktivite 2 , bir bütün olarak değil ama sekanslar açısından epey ilginç .
Ölümden dönen Kisha ile Malcolm'un seks yaparken Kisha'nın başının The Exorcist filminde olduğu gibi dönmesi ya da Annabelle bebeği ile film boyunca yaşananlar , en fenası da agresif ve çılgın horozla mutfak sekansı .
Eğer kafanızı boşaltır da izlerseniz , arsız kahkahalar atacaksınız .
Son tahlilde ; formül aynı . kitlenin ilgisini çeken konular üzerinden yapılmış maliyeti düşük bir yapımla yüksek kar beklentisi .
İyi çalışan bir ticari sinema formülü .
Bu formülün bizde en iyi uygulayıcısı Şahan Gökbakar ama Anormal Aktivite 2'de bir Recep İvedik macerasında izlediklerimizden çok daha fazlası var .
Kendinizi sıkmadan , entelektüel etiketlerinizi de yakanıza takmadan salona girerseniz , epey kahkaha atabilirsiniz .
Unutmayın ; bu sadece edepsiz , sulu ve komik bir film . murattolga@gmail.com
