Film izleyip üzerine yazı yazdıkça kaçınılmaz bir huy edindim .
Filmle ilgili bir sinopsis parçası ya da prodüksiyon notlarından birkaç cümle , oyuncu kadrosu , hatta tek bir film afişi bile bende bir " yargı " uyandırabiliyor .
Evet , yine birçok filmi merak ediyor , gidip görmek için sabırsızlanıyorum .
Ama farkettim ki , filme gitmeden önce onu sevip sevmeyeceğim konusundaki tahminim gittikçe daha isabetli olmaya başlıyor .
Krallık'daki gibi , tam da tahmin ettiğim bir filmle karşılaşabiliyorum .
Dikkat ettim , bu özellikle önceden olumsuz bir yargı uyandığında gerçekleşiyor .
Önyargı , aradaki deneyimden sonra varılan yargı ile aynı oluyorsa , yani hep tekrarlanıyorsa , anlıyorum ki yine çok fazla Hollywood filmi seyretmeye başlamışım .
Çünkü arada çıkan tek tük ayrıksı şaheseri bir kenara koyarsak , ürün adedi çoğaldıkça Hollywood'un sanatsal kalibresi feci düşüyor .
ABD sinemasında militarizmin 11 Eylül sonrasında çizdiği rotayı düşündüğümüzde , acaba " önyargı " sinemasından önyargıyla söz etmek , bize zaman kazandırır mı ?
Filmin öyküsünü okuyup " hareket eden her Arap'ı öldür " düsturuyla hareket eden elit bir FBI timinin macerasının anlatıldığını anladığımızda , hissettiğimiz önyargı mı , yoksa yargı mıdır ?
Oscar ödüllü iki oyuncu , Jamiee Foxx ve Chris Cooper bu filmde yer almayı seçtiler ise bu onların sorunu .
Hiçbir şeyin dürüstçe ortaya konmadığı Krallık , Gök'ten indirilip Sümerlilere verilen Krallığın çökerkenki hali gibi .
Göstermelik aksiyon ve silahların kuru gürültüsü , dayatılan tek taraflı bakış açısını örtmeye yetmiyor .
Üstelik " yapımcı Michael Mann " sloganıyla pazarlansa da , silahların susmadığı tek sahnede bile kimin nerede olduğunu anlayamadığımız bir sinematografi var , ki hiç çekilmiyor .
Krallık , ABD'lilerin tamamen duygusal Suudi aşkına bir uyarı tokadı .
Ya kanlı ellerimle uzattığım lolipopumu kabul edersin , ya da beynine kurşunu yersin !
Film , benzerine epeydir rastlamadığımız ölçüde katıksız " yeni muhafazakar " ( neocon ) bir bakış açısına sahip .
Dahası , finalde olmadığı bir şeye dönüşmeye çalışıp sözüm ona paralel kurguyla mesaj veriyor .
Kulağa fısıldanan sözler ile bir yere varılamayacağını söylüyor .
Daha neler .
Syriana sanki hiç çekilmemiş gibi , Krallık , 10 yıl geç kalmış gibi duruyor .
Son derece gerici , itici .
Filmdeki en sempatik karakterin , ülkesi için elini taşın altına koyan Faris El Gazi ( Eşref Barhum ) olması manidar değil mi ?
Çok hoşlanmasa da ABD'lilere yardımcı oluyor , onları anlamaya çalışıyor .
Oysa her biri ölümsüz bu dört ABD'li , ülkeleri için savaşmaktan çok yaban ellerde kelle avına çıkan ölüm mangası gibi .
ABD'nin Ortadoğu'ya ve küresel terör konularına bakış açısı , hala bu geri kalmış yeni muhafazakar gözlüğü ise , Hollywood'a bizi uyardığı için teşekkür edebiliriz .
