Bu hafta ilk uzun metraj yönetmenlik denemesi " Entrika ( Arbitrage ) " ile vizyon salonlarında boy gösteren Nicholas Jarecki , gerçekten de enteresan bir karakter .
1979 doğumlu Jarecki , 15 yaşında , şirket sahibi bir bilgisayar korsanı olarak adını duyuruyor .
16 yaşında , " Hackers " filminin yapımcıları tarafından danışman olarak işe alınıyor .
Senaryoda oluşabilecek türlü teknik problemlerin çözümünde , film ekibine destek olan Jarecki , böylelikle sinema camiasına da adım atmış oluyor .
19 yaşında New York Üniversitesi'nden mezun olduktan sonra , bir aile dostundan aldığı finansal destekle , hayran olduğu yönetmenlerin sinemaya nasıl adım attıklarını konu alan bir kitap yayınlıyor .
İlk büyük çıkışını " Outsiders " isimli belgesel filmle yapan Jarecki , birkaç filmde yapımcı ve senaryo yazarı olarak görev yaptıktan sonra ilk uzun metraj kurmaca filmi " Entrika " ile izleyici karşısına çıkıyor .
Hayat hikayesinden de anlaşıldığı üzere Nicholas Jarecki , son derece zeki ve nevi şahsına münhasır bir karakter .
Genç yönetmenin bu özelliğinin , senaryo yazarlığını da üstlendiği " Entrika " nine her aşamasında hissedildiğini söyleyebiliriz .
Kötü bir yatırım sonucu şirketinin ve ailesinin geleceğini tehlikeye atan varlıklı iş adamı Robert Miller'ın hikayesinin anlatıldığı film , farklı yan öykülerin iç içe geçtiği zorlu bir bulmaca gibi kurgulanmış .
Yine başrolünde Richard Gere'in yer aldığı " Sahtekar ( The Hoax ) " ı hatırlatan entrikalar , aldatmacalar ve zekice hamlelerle dolu film , süresi boyunca sürükleyiciliğinden hiçbir şey kaybetmediği gibi izleyenlerin akıllarını da uyanık tutan bir çalışma .
" Entrika , " bütün bu özelliklerinin yanısıra , zengin ve gösterişli yaşantıların zaman zaman hiç de göründüğü gibi olmadığını da vurgulamaya çalışan ve eleştirel yönünü kuvvetlendiren çok katmanlı bir yapıya sahip .
Filmin hikayesi , karısı Ellen ile kusursuz bir evliliğe sahipmiş gibi görünen iki çocuk babası Robert'ın hayatında karanlık ve görünmez köşeler olduğunu fark etmemizle başlıyor .
Tecrübeli işadamının servetini kurtarmak adına muhasebe kayıtlarını çarpıttığını ve şirketini yüksek bir fiyata elden çıkarmaya çalıştığını öğrenmemize , bir de beklenmedik bir cinayet eklenince işler iyice karışıyor .
Robert Miller'ın içine düştüğü kör kuyudan çıkma çalışmalarını izlediğimiz film boyunca , görünen ve yansıtılan gerçeklik arasında bilinçli olarak yaratılan uçurum , öykünün eleştirel yönünü besliyor .
Bununla birlikte , " Entrika " nine gözler önüne sermeye çalıştığı ahlaki çöküntü hali sadece Robert Miller'ın karakteriyle sınırlı da kalmıyor .
Film , milyarlarca insanın hayatını kontrol eden , hatta ve hatta ülkelerin devlet politikalarını şekillendiren iş dünyasının , bu ahlaki çöküntüyü neredeyse cesaretlendirdiğini de gözler önüne seriyor .
" Entrika , " böylelikle hikayesini tek bir adamın öyküsü olmaktan çıkarıyor ve bir dünya sorununa parmak basmayı başarıyor .
Bütün bunlar bir yana , bana kalırsa filmin en enteresan yanı , başkarakteri Robert Miller'ı imza attığı tüm çarpık ve yasadışı işlere rağmen nefret edilen bir simaya dönüşmekten alıkoyması .
Miller , bir yanıyla tek ayak üstünde binbir yalan söyleyen , kurnaz bir işadamı olarak tanımlanırken , diğer yandan , kendisinin kapitalist sistem içinde büyümüş , zengin olmuş ve tatminsizlikle yoğrulmuş bir karakter olduğu da her daim vurgulanıyor .
Böylelikle , Miller'ın zaman içinde nasıl bir sistem mağduruna dönüştüğünün özellikle altı çizilirken , karakterin hem iş dünyasını hem de kanun adamlarını alt etmesini sağlayan parlak zekası da üstü kapalı bir şekilde takdir ediliyor .
Sonuç olarak , " İlk Korku ( Primal Fear ) " ve " Sahtekar " gibi filmlerde de benzer tipleri canlandırmış olan Richard Gere'in karakteristik performansı sayesinde çizgisini koruyan " Entrika , "
Susan Sarandon ve Tim Roth gibi usta oyuncuların varlığıyla iyice renkleniyor .
Hareketli gidişatı , sürükleyici temposu ve çok katmanlı hikayesi sayesinde seyredenleri ekrana kilitleyen filmin , yönetmeni Nicholas Jarecki'nin gelecek çalışmalarını merakla beklememizi sağladığı da bir gerçek ; akıl kurcalayıcı hikayelerden hoşlanan sinemaseverlere özellikle tavsiye edilir .
