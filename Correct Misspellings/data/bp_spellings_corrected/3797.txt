Bollywood'un o kendine has havası günümüz sinema dünyasındaki yerini güçlendirmeye devam ediyor .
Ağırlıklı olarak , özellikle de ülkemizde , " dans edip , şarkı söyleyen Hintliler " önyargısı ile damgalanan bu derin Hint sineması , bünyesinde Mira Nair gibi çok önemli yönetmenleri de barındırıyor .
Kısa süre önce vizyona giren ve ülkemizde hikayesine de uygun şekilde bir isimle , Kim Kadın Kim Koca adıyla Türk seyircisinin kalbini çalmak isteyen film ise bu önemli örneklerin biraz dışında duruyor .
En baştan söylememiz gerekirse , Kim Kadın Kim Koca filmi bu iki ucun tam ortasında duruyor .
Türü ve anlayışı ile bildiğimiz " neşeli Bollywood " bir başka " ciddi de olabilirim " tadı da taşıyor .
Benzerine çok fazla denk gelmediğimiz bir temayı işleyen çalışma , Hint sinema dünyasının dikkat çeken isimlerinden biri olan R. Balki'ye emanet edilmiş .
Başrollerde ise ülkenin sevilen ve genelde bambaşka rollerde görülmeye alışılmış aktörü Arjun Kapoor var .
Garip bir aşk ve evlilik hikayesinin güzeller güzeli de Kareena Kapoor .
İkili , filmin aşık ve aykırı çifti olarak tercih edilmiş .
Yakışıklı ve kendine özgü hayat anlayışıyla herkesi şok etmeyi başaran Kabir , bir uçak yolculuğunda tanışıp hemen vurulduğu Kia ile kısa süre içerisinde hayatını birleştiriyor .
İzleyici olarak neşeli , yer yer hüzünlü ve mutlu bir sonla bizlere veda edeceğini düşündüğümüz hikaye , örneğine pek rastlayamayacağınız bir tema üzerinden yola çıkıyor .
Şimdiye kadar izlediğimiz yerli ya da yabancı filmlerdeki sıradan mutlu çift tablosunu aklınızdan çıkartın .
Hayır , Kabir ile Kia kötü bir birliktelik yaşamıyor ancak evlilikleri gerçekten de sıradışı .
Babası tarafından kendisi gibi güçlü , sert ve tuttuğunu kopartan biri olarak yetiştirilmek istenen kahramanımız , babasını rol modeli olarak kabul etmiyor , gözünü annesi üzerinden ayırmıyor .
Bir kez daha hayır diyoruz , çünkü Kabir bir eşcinsel de değil .
Toplumun normlarını şaşırtmayacak şekilde kadınlardan hoşlanan bir adam .
Tek farkı evliliğini ev hanımı olarak devam ettirme arzusu .
Karısı Kia , eşinin tam aksine güçlü bir iş kadını olmak için elinden geleni ardına koymayan , mesleği konusunda tek kelimeyle takıntılı bir karakter .
Ataerkil anlayışa karşı çıkmak isteyen kadın , gerçekten de işinde çok güçlü hale geliyor .
Tabii bir yandan da Kabir'in ev hanımı olma arzusu üzerine düşünüyor .
Kulağa belki " çok da farklı " olmayan bir senaryo gibi gelse de , temizlik ve yemek yapmaktan keyif alan , komşularını toplayıp çay serüvenlerinden vazgeçemeyen ve bir süre sonra sosyal medya ünlüsü olan bu mutlu adam hikaye boyunca sizi gülümsetmeyi başarıyor .
Üstelik de bunu ucuz " dişil erkek " göndermelerine ihtiyaç duymadan yapıyor .
Öte yandan iş dünyasının patroniçesi olmayı kafaya koyan Kia da , hayatını birleştirdiği adam hakkında endişeleniyor ancak bir süre sonra buna da alışıyor .
Kabir'in babası da bu arada aksi ruh haliyle olaya dahil oluyor .
Dostumuz yavaş yavaş ünlü oldukça " utancı artan " yaşlı baba için kabullenme süreci biraz uzun sürüyor .
Böylece toplamda , merak uyandıran , karakterleri çabucak benimseyebileceğiniz bir serüven çıkmış .
Yönetmen Balki'nin Rishi Virmani ile ortak hazırladığı senaryonun yer yer ağırlaştığını , gözleri nemlendiren belli anları saymazsak , oyuncuların harika performanslarını destekleyemeyen bir hale büründüğünü de not düşelim .
Özellikle de Arjun Kapor ve Kareena Kapoor'un döktürdüğü , ilk yarısı bir hayli eğlenceli geçen Kim Kadın Kim Koca , farklı teması , işi hem ciddiye alıp , hem de dalgasını geçebilme özelliğiyle seyri hak eden bir yapım .
Şayet muhteşem bir sinema fenomenine dönüşecek bir romantik komedi peşinde değilseniz , tatlı bir 2 saat sizi bekliyor .
