Ustura , " Camp " diye tabir edilen , parodi ve kült film arasındaki ince çizgiyi temsil eden stile kendini zorla sıkıştırmaya uğraşan , amacı her an belli olmasına rağmen baş ağrıtan bir karmaşa olmaktan ileri gidemeyen bir zaman kaybı .
İlk olarak Camp , spesifik bir tona sahip olması gerektiği için doğru çekilmesi çok zor bir film kategorisi .
Yönetmen aynı zamanda hem iğnelerken hem de uygulamaya çalıştığı türle aşırı dalga geçerse , parodi olarak anılma tuzağına düşer .
Bu zor stilin piyano teli kadar ince dengesini muazzam bir biçimde yakalayan son film bence Simon Pegg , Nick Frost ve Edgar Wright ekibinin çektiği Sıkı Aynasızlar idi .
Ustura ile , yönetmen Robert Rodriguez ve yapımcı Quentin Tarantino'nun 70'li yıllarda büyürken onlara bir nevi ikinci ev görevi görmüş , ucuz B filmlerinin solmuş kopyalarının gösterildiği geto sinemalarında gösterilen yapımlara göndermede bulundukları Grindhouse projesi devam ediyor .
İlk olarak belirtmeliyim ki en azından benim için bu nostalji pornosu furyası , ironik olarak biraz eskimeye başladı .
Ustura Dehşet Gezegeni ve Ölüm Geçirmez'in yolundan gidiyor ve bir kez daha , film stoğunun bile bile eskimiş ve çizikli gösterildiği , izlediğimiz görüntülerin bas bas üzerine basan bariz 70'ler müziğinin kullanıldığı ( Ustura'nın seviştiği sahnelerde wah wah efektli porno müziğinin kullanılması mesela ) , abartı şiddet , çıplaklık ve seks dolu bir " Grindhouse deneyimi " yaşatıyor .
Eğer çeşitli imkansızlıklar ve bütçenin düşüklüğü yüzünden 70'lerde o dandik filmleri çekmek zorunda kalan yönetmenlerden biri olsaydım , ayakları altında onlarca milyon dolar ve sürüyle film yıldızı ile , bile bile " kalitesiz ürünler " yaratmaya uğraşan Rodriguez ve Tarantino hakkında ne düşünürdüm acaba ?
Sonuçta eminim ki mesela Roger Corman'ın kucağına 50 milyon dolar atıp bir film çektirselerdi Corman'ın aynı oranda tatsız ve bayat bir yapım çıkaracağını sanmıyorum .
Özet olarak demem şudur ki , bulmuşsun ağzında gümüş kaşığı , otur oturduğun yerde .
Ustura , Grindhouse'un başında gösterilen sahte bir fragman olarak işe yarıyordu .
Çünkü iki buçuk dakikalık bir fragmanda Latin gangster rollerinin aranan oyuncusu Danny Trejo'nun bir Grindhouse filminde başrolü oynaması " fikri " komikti .
Bu demek değil ki Trejo , bu tür bir film için baştan uzun olan 105 dakikalık bir yapımı tek başına sürükleyebilir .
Trejo'nun markası olmuş sert surat ifadesi bir kaç dakikadan sonra hemen eskiyor ve her hangi bir karizmadan yoksun eski Latin çete üyesi oyuncunun seyirciye verebileceği pek bir şey kalmıyor .
Ayrıca filmin tonu ne kadar absürt olursa olsun , Michelle Rodriguez , Jessica Alba ve Lindsay Lohan gibi fıstıkların 64 yaşında , göbekli , krater suratlı bir adamı dayanılmaz bulmalarına bir an bile inanmak zor .
Robert Rodriguez , onlarca film yönettikten sonra her yeni filmle teknik başarısını geliştirmek yerine kötüleştiren nadir bir anomali .
Ustura'nın " palayı sağa sola salla , sonra bilgisayarla kan efekti ekleriz " tarzı tembel görsel stili o kadar amatör bir hava oluşturuyor ki , baştan çok abartıldığını düşündüğüm Desperado bunun yanında Yurttaş Kane gibi gözüküyor .
Arkadaşlarla kafayı bulup , ele kamerayı alıp bir iki saat içinde doğaçlamasına bir şeyler çekseniz bile büyük ihtimalle Ustura'dan daha oturaklı ve profesyonel bir görsel stil yakalarsınız .
