Eleştiri mecburi spoiler ( sürprizbozan ) içermektedir .
Yaklaşık 10 yıl önce Jale Arıkan’ın muazzam oyunculuğunu konuşturduğu Zerre ( 2012 ) filminin yönetmen ve senaristi olarak adını daha geniş kitlelere duyuran Erdem Tepegöz’ün 2018 yılında çekimlerini tamamladığı Gölgeler İçinde filmi , nihayet vizyonda görücüye çıkıyor .
Alphan Eşeli , Ramin Matin , Barış Pirhasan , Melisa Önel ile ortak projeleri olan Kıyıdakiler ( 2016 ) ’den sonra ikinci uzun metrajında Tepegöz , büyük bir risk alarak kamerasını oldukça distopik bir bilimkurguya çeviriyor .
Maden işçilerini yakın kadraja alan bir yapım gibi başlıyor Gölgeler İçinde .
Birkaç sahne sonra gelen kaza anı ve fabrika içi görüntülerle yavaş yavaş distopya evrenine seyirciler olarak biz de dahil oluyoruz .
Aslında çoktan terk edildiği için işlevselliği tartışılır bir mekanda , insani olmayan koşullarda çok normalmiş gibi sürekli çalışan , korkunç barakalarda yatıp kalkan ve ‘tesisin’ devasalığına rağmen kendi departmanı dışında pek de başka kimseyi görmeyen işçilerin çalışma - yemek - uykudan ibaret tek düze hayatlarına tanık oluyoruz .
Tabii bu distopik bir evren olduğundan onların hayat zannettiği şey bizim açımızdan kabus , hatta daha bile ötesi .
Bir nevi cehennem tasviri .
Ama bu insanlar açısından , kesintisiz akan su büyük bir lütuf !
Her taraftan sonu gelmeyen kabloların sarktığı ve adım başı yeşil ışığı yanıp sönen güvenlik kameraları ile donatılmış bu evren George Orwell’a bile seviye atlatıp , neredeyse Auschwitz’e selam gönderecek bir çıtaya sahip .
Tüm bu boğucu tasvir içinde senaryo , adını asla bilmediğimiz ve öğrenemediğimiz –çünkü muhtemelen adı yok - bir işçiye odaklanıyor .
Düzenin parçası olmayı , dikkat çekmemeyi çırağına öğütlerken bir anda kendisi sistemin yanlış bir dişlisinden etkilenince sorular sormaya başlayan bu adam , mağdurken ihanetle suçlanır hale geliyor .
Çoktan kanıksamış halde parçası olduğu fabrikayı sorgulamaya başlayınca da , yani sisteme ilk çomağı sokunca , işler tepetaklak tersine dönüyor pek tabii …
Erdem Tepegöz kesinlikle sıradan bir hikaye anlatmıyor ; distopik bir bilimkurgu evreni yaratması da boşuna değil .
Bu zamanlar ötesi ve mekanlar üstü anlatı tamamen bir alegori .
Evren , yaratılış , dinler ve Tanrı inancı ekseninde bildiğimiz ya da bildiğimizi zannettiğimiz tüm düzeneklere semboller üzerinden bir bakış Gölgeler İçinde filmi .
 Her gün sorgulamaksızın gidip geldiğimiz işler için yaratıldığımızı zannederek , haftalık ya da aylık aldığımız ‘tayınlara’ eyvallah diyerek yaşadığımız düzen içerisinde , ekibin düzgün bir parçası olmayı ve sessimizi çıkarmamayı çoktan kabul etmedik mi ?
Gelmiş geçmiş tüm Tanrılar yeri ayağımızın altından kaydırıp bir bir cezalandırmadı mı bizi isyan ettiğimizde ya da en azından “Kimim ben , neler oluyor ? ” dediğimizde ?
İlk soru sorana “Sen sus ! ” denmedi mi ?
Oysa arkasında kim olduğunu bilmediğimiz sürece , bizi izleyen gözün sahte merceği bile yeter içimize o bilindik korkuyu salmaya .
Beni tanıdılar , sen kaç !
Hatta tüm fabrikayı , önceden mükemmel kurulmuş ve kendi haline bırakılmış saat düzeneğini esas olan deizme kadar genişletebiliriz .
Bu senaryo katmanlarını okumanın sonu yok .
Bence Tepegöz’ün de seyircinin zihninde yapmak istediği temel anlamda bu .
Erdem Tepegöz’ün kurguladığı sinema evreni ve anlatısı , dünya sineması açısından tanıdık olmakla birlikte , yerli sinemamızda tür ve biçem olarak da pek örneği olmayan bir iş .
Alegorik anlatılar , hele ki yaratılış sorgulaması gibi , on senede birkaç kere gelir ya da gelmez bu coğrafyada .
Bu anlamda Hayk Kirakosyan’ın ödüllü görüntü yönetmenliği , Armen Ghazaryan’ın titiz sanat yönetimi ile birleşince yıkıntı estetiğini zor ulaşılır bir çıtaya taşımış .
Benzer biçimde filmin Greg Dombrowski tarafından düzenlenen müzikleri ve gerilimi iyi dengeleyen ses kurgusu , Gürcistan’ın bir kasabasında yer alan bu maden tesisini başlı başına bir karaktere dönüştürmüş .
Öte yandan batı yakasının yapımlarında Orta Doğulu karakter olarak zihinlerde yer eden Numan Acar başrolde filmi elinden geldiğince sırtlıyor .
Bedensel metamorfozun zihinsel dönüşüme eşlik etmesinde belki bir nebze daha delilik derinliği olabilirdi ; o da yönetmenin tercihi diyelim . ‘Tamirci’ karakterinde ise Vedat Erincin bana çaresiz bir Gepotto usta gibi geldi .
Elinde çok oyuncak var , belki ayrıcalıklı bile ama iş düzenin arka planını çözmeye gelince o da biçare .
Uzun lafın kısası geçen sene ödüllerle döndüğü Antalya ve Boğaziçi film festivallerinin yeni sezonları kapıdayken , Gölgeler İçinde kalabalık bir vizyon haftasında kendisine ancak yer açabiliyor .
Teknik açıdan layığını mutlaka perdede seyredilince bulacak bu yapımı , es geçmeyin ve sorgulamalara devam edin derim .
