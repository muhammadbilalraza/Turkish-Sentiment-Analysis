Catherine Hardwicke'ın Amerikan mutfağında hazırladığı pastanın üzerinde 13 tane mum var .
Üfleyince sönmemek için sonuna kadar direnecek asi bir genç kızın titreyen alevden düşleri .
" 13 uğursuz rakamdır " şeklinde yorumlamak çok peşin hükümlü bir anlam kulüp takmak olur bu film için .
Amerika'da bir çok ergenlik deneyiminin start aldığı yaşı film nirengi noktası olarak kabul etmiş .
Ve sonuçta çılgın bir iştahla başlayıp dramatik bir toklukla nihayetlenen bu film çıkmış ortaya .
13 yaşındaki Tracy'nin yaşam güzergahı son derece temkinli bir yol haritasında ilerlerken , her şey belki de olması gerektiği gibiyken aniden değişiveriyor .
Ergenliğin yarattığı doğal transformasyondan etkilenmesi , genç kızın karşılaşacağı olası deneyimlerden daha tehlikelisini teşkil eden bir nedenden ötürü farklı bir boyuta varıyor .
Aile yaşamı ve yetişme tarzı gibi konularda kendisine zıt görünen popüler bir kıza ayak uydurma çabası Tracy'nin fokurdayan ergenlik kazanını şiddetli bir çalkalanmaya uğratıyor .
Görünürde yolları biraz da zorla kesişen bu iki kızdan ne birinin diğerine , ne de ikisinin de birbirlerinin sentezine dönüşme olasılıkları mümkün değilmiş gibi görünüyor .
Bu uyumsuz rastlaşma onlara çetrefilli , kaotik ve dramatik bir kader tayin ediyor .
İki genç kız girdikleri labirentte çok mutlu gibi görünüyorlar .
Uyuşturucu , seks ve asilik bu ödünç alınmış mutluluğun şeytani aletleri .
Ancak kalın göz kalemleriyle çizdikleri bu aklı havada çizgi uğursuz bir kontör oluşturuyor zamanla .
Zaten filmin mutlaka bu yöne kayması gerek .
Bir zorunluluk bu .
Filme düşen görev , yaratacağı sarsıcı etki .
Yoksa çok izledi insanlar , ince bir dalken tutuşan körpe yaşamların yanık hikayelerini .
Tam anlamıyla pop formatlı ikon saldırılarının , gözde ve bir numara olmanın , yanıp sönen neonların ışığında aklını aydınlatanların ülkesi olan günümüz Amerika'sında , genç kızlar en azından kendi nüfuz alanlarında popüler olmanın yollarını arıyorlar .
Karşımızda böyle bir gerçek var .
Filmdeki uzantısı genç kızın aksi istikamete yönelmesindeki kararlılık ve motivasyonda netleşiyor .
Oyuncak ayılarla dolu yataktan erkeklerle dolu yataklara geçişteki hızlılık , kazanılmak istenen özgürlük düşüncesi için göze alınan vazgeçişlerin keskinliğine işaret ediyor .
Özgürlüğün böylesi iyi mi ?
Düşük belli pantolon bu özgürlüğün şımarık bayrağı .
Dile takılan piercing ağızdan alay edercesine çıkarılan bakla .
Küçük suçlar bu özgürlük dünyasının tuzu biberi .
Evin içinde genç kızın içinde oluşan karmaşadan aşağı kalmayan bir düzensizlik başlıyor .
Dışarıdaki dünyaya " orada olduğunu " haykırmak için elinden geleni yapan genç kız , evin içine girdiğinde artık " orada olmadığını " aksi tutumlarıyla belli ediyor .
Filmin olamazsa olmaz çelişkisi " genç kız - ebeveyn çatışması " her ne kadar yeknesak bir tema gibi gözükse de , evin içinde durmadan saç kesen bir Holly Hunter söz konusu olunca bu durumdan ister istemez şikayetçi olmuyorsunuz .
Bütün gün saç keserek yaşamını sürdürmeye çalışan dul bir annenin yaşadıklarını başarılı bir oyunculukla yansıtan Hunter , performansıyla kızıyla arasında oluşan o ezeli ve mutlak dramatik çatışmayı hissetmemizi kolaylaştırıyor .
Kısa süre önce izlediğimiz Ken Loach imzalı Afili Delikanlı filmini hatırlayınca bu iki filmin aynı ağacı farklı şekillerde taşladığını görüyoruz .
Bu karşılaştırma aslında şu açıdan işlevsel bir boyut kazanıyor .
Loach'un kamerası Britanya'ya politik bir tutumla ışık tutarken , henüz ilk filmin yapan genç yönetmen Hardwicke'in rüküş kamerası başka bir amaca hizmet ediyor .
Bu rüküşlük yönetmenin gördüğünü yansıtmasından kaynaklanıyor elbette .
13 , gençlik döneminden itibaren benimsenmesi istenen arızalı insan karakterini rasyonalize etme zorunluluğuna tepki gösteriyor .
Bu bakımdan yönetmenin aldığı tavır ve vardığı karar o dokunaklı finali oluşturan mutfak sahnesinde belirginleşiyor .
Ancak bu satırların yazarı , filmin sonunu açık etmek gibi alışkanlıkları olmadığını belirterek bir anlamda yazısı için müthiş bir malzeme yaratacak dramatik final sahnesinden bahsetmekten bilinçli olarak feragat ettiğini belirtmek istiyor !
