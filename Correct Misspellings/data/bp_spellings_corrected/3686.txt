Zaman içinde Emir Kusturica'nın dünyaya yayılan ünü , Balkan sinemasının da kendisi ile özdeşleştirilmesine sebep oldu .
İzleyenlere hayallerle donatılmış , renkli bir dünya sunan ve hemen hemen her filminde çingenelerin yersiz yurtsuz , havai yaşam tarzını yansıtmaya çalışan Kusturica nedeniyle , karşımıza çıkan her Balkan filminde benzer bir atmosfer bulacağımızı zanneder hale geldik .
Balkanlar'dan çıkan birçok yönetmenin Kurturica'nın izinden gidip , filmlerini onunkilere benzetme kaygısına düşmeleri de bu düşüncelerimizi körükledi .
Romanyalı yönetmen Corneliu Porumboiu ise ilk uzun metraj filmi Bükreş'in Doğusu'nda bize sürükleyicilik açısından Kusturica kadar eğlenceli , fakat görsel olarak Kusturica'nınkinden farklı bir dünya sunuyor ve Balkan sinemasına dair yepyeni bir bakış açısına kavuşmamızı sağlıyor .
Bükreş'in Doğusu , basitçe 22 Aralık 1989 tarihinde Romanya'da gerçekleşen devrimin kendi kasabalarında da yaşanıp yaşanmadığını tartışmak üzere bir araya gelen insanların sıradan bir gününü anlatıyor .
Filmin , hikayesinin içinde barındırdığı bu sıradanlık nedeniyle belirgin bir durağanlığa kapıldığını söylememek zor .
Fakat bu durağanlık filmin vermek istediği " bu kasabada hiçbir şey değişmiyor " duygusuna başarıyla hizmet ediyor .
Bununla birlikte yönetmen Porumboiu , birbirine benzer giyinmiş insanlardan , griden başka renge boyanmamış , eski püskül binalardan ve eski model arabalardan oluşan mekan kurulumu sayesinde , bu duyguyu daha da hissedilir kılmayı başarmış .
Oldukça seyrek hareket eden kamerası ile de " yıllar geçse de bu kasaba ne ileri ne de geri gidiyor " mesajını izleyicinin zihnine kazıyabilmiş .
Böylelikle film hem içeriği hem de öyküleme stiliyle kendi içinde son derece tutarlı bir grafik çizer hale gelmiş .
Filmin nasıl bir ritme ve atmosfere sahip olması gerektiğini başarıyla belirleyen yönetmen Corneliu Porumboiu , hikayenin içine yerleştirdiği simgeler ve metaforlarla da , filmin içeriğini zenginleştirmiş .
Filmde olay örgüsü ile alakasızmış gibi görünen her küçük ayrıntı , içten içe hep belirli bir düşünceyi veya hareketi simgeliyor .
Diğer yandan , hikayenin içinde önemsizmiş gibi görünen ikili ilişkilerin çoğu , kahramanların değişik kavramlarla kurdukları ilişkilerin fiziksel birer temsili olarak kodlanıyor .
Bükreş'in Doğusu , görsel açıdan çok sade bir kılığa bürünmüş olsa da son derece ilgi çekici ve akıl kurcalayıcı bir yapım .
Bu özelliklerini de görsel sadeliğinin altında yatan anlam zenginliğine borçlu .
Diğer taraftan filmin simgeler ve metaforlarla süslü bir anlam zenginliğine sahip olma telaşının , uzun bir süre boyunca karakterleri geri plana ittiği ve onları yakından tanıma fırsatını elimizden aldığı da belirgin bir gerçek .
Bu durumun ilk başlarda öykünün sürükleyiciliğine belirgin bir şekilde ket vurduğu , hatta zaman zaman öyküsü akmaz hale getirdiği söylenebilir .
Fakat ilerleyen dakikalarda hem sözü hem de kamerayı ele geçiren karakterler , esas kimliklerini yavaş yavaş açığa çıkarmaya başladıklarında film , bu kasvetli havasından ve durağan temposundan anında kurtularak , eğlenceli bir hareketlilik kazanıyor .
Çok ciddi bir konu tartışıyormuş gibi görünme telaşıyla gülünç duruma düşen ve konuşurken önemsiz ayrıntılara takılıp esas meselenin kıyısından bile geçmeyen karakterler , öyle merak uyandırıcı ve öyle eğlenceli ki , kameranın sabit bir açıda takılıp kalması veya mekanın hiç değişmemesi gibi özellikler izleyiciyi filmden kesinlikle koparmıyor .
Dahası , yönetmenin kamerayı bu şekilde sabitlemeyi tercih etmesi ve kontrolü tamamen karakterlerin ellerine bırakması filme inanılmaz bir sıcaklık , sahicilik ve içtenlik katmış .
Canlı telefon bağlantılarının absürtlüğü ve acemi kameramanın görüntü alma telaşı ile komedi öğelerine doyurulan film , hiç beklenmedik bir şekilde muhteşem bir güldürüye dönüşmüş .
Bükreş'in Doğusu'nu izlerken karşımıza çıkan manzara , kendi televizyon kanallarımızda sayısız örneğine rastladığımız hiçbir şeyden bahsedilmeden başlayıp biten tartışma programlarını o kadar çok hatırlatıyor ki , kahkahalarımızı tutamayıp kendimizi bu enteresan parodinin eğlencesine kaptırmadan edemiyoruz .
Piscoci karakterini canlandıran Mircea Andreescu başta olmak üzere , bütün oyuncuların başarılı performanslarının daha da sürükleyici kıldığı film , Balkan sinemasının söyleyecek birçok sözü , dünyayla paylaşmak istediği birçok derdi olduğunu kanıtlar cinsten .
Bükreş'in Doğusu , durağanlığın da kendi içinde bir ritmi olabileceğini , sadece görselliğin bile söz söyleme sanatına dönüşebileceğini sade ve esprili bir dille anlatırken , eleştirel yönünü de kaybetmeyen kaçırılmaması gereken bir yapım .
