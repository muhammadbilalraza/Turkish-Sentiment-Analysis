Rus sinemacılar son yıllarda festival gezgini arthouse ( sanat filmi ) ürünleriyle yetinmemeye başladı .
Bu alanda tartışılmaz bir üstünlükleri olsa da , daha ticari türlerin de ilgi alanlarına girdiğini ve hatta iddialı da olduklarını kanıtlamaya çalışıyorlar .
Korku , fantastik , bilim kurgu gibi türlerde dünün felsefi denemelerinden çok , özellikle batılı popüler sinema izleyicisinin dikkatini çekebilecek filmler üzerinde çalışıyorlar .
Timur Bekmambetov'un Gece Nöbeti filmi ise bu " yeni dalga " nine en ilginç örneklerinden biri olarak karşımıza çıkmıştı .
Karışık olay örgüsüne rağmen temposunu bir an bile düşürmeyen , sürprizlerle dolu , taze sıfatını hak eden ilginç bir türler karmasaydı .
Fakat bütün görsel çekiciliğine rağmen filme dair ciddi bir eleştiriye de katılmamak mümkün değil .
Gece Nöbeti izlendikten sonra derhal unutulan bir filmdi ; olay ve karakter bolluğu ile birlikte basitlik ve akılda kalıcılık kuralı ciddi bir şekilde ihlal edilmişti .
Sinemalarımıza sonbahar sürprizi yapan Gündüz Nöbeti de " film biter bitmez zihninizden silinecektir " kuralını fazlası ile yerine getiriyor .
Fakat öncelikle şunu söyleyelim , Gündüz'e hakim olmak için Gece'yi bilmek şart değil .
Şüphesiz , eğer hatırlayabiliyorsanız bu bilgi filme daha iyi konsantre olmanızı sağlayacaktır ama karşımızda kendine has bir öyküsü ve çılgınlıkları olan bir film var .
Karanlık ve aydınlık arasındaki savaş kalabalık sokakları sık sık kaosa sürüklerken , kaderi kontrol edebilen bir tebeşir çıkıyor ortaya ve işler ve olay örgüsü iyice karışmaya başlıyor .
Gece Nöbeti'ni bilenler Timur Bekmambetov'un esas derdinin ( ciddi ) bir hikaye anlatmak olmadığını fark etmişlerdir .
Batı sinemasının popüler yaptığı korku ve bilim kurgu sinemasına özgü bazı tema ve klişelerle yaratıcı bir şekilde eğlenmek gibi bir amacı var yönetmenin .
Ve doğrusu bu idealini Gündüz Nöbeti'nde de başarılı bir şekilde gerçekleştiriyor .
Başka hangi filmde bir arabanın devasa bir binaya tırmanarak ofislerinden birine tam sürat dalışını görebilirsiniz ?
Veya bilim kurgusal beden değiştirme olayı başka hangi filmde bu kadar erotik / romantik ve aynı zamanda garip bir şekilde ele alınabilir ?
En azından hepsini bir arada çok sık göremeyiz .
Gündüz Nöbeti'ni tür sinemasının klişe yapımlarından ayıran ve türün sıkı kurallarına rağmen avangart bir aksiyon filmi yapan örnekler çoğaltılabilir .
Bu film bir futbol maçı izler gibi izlenen aksiyon filmlerinden değil .
İzleyicinin filme hakim olmasına kesinlikle izin verilmiyor .
Ortada öyle ciddi bir erkek kahraman da yok .
Var aslında ama filmin üçte birinde onu bir kadın olarak ( ve lezbiyen bir ilişkide ) görüyoruz !
Serinin biçimsel tezatlara olan düşkünlüğü de bu filmle iyice belirginleşiyor artık .
Son derece eğlenceli bir takibin ardından trajik , insanı bir hüzün taşıyan bir karşılaşma ; hardcore eşliğindeki bir aksiyonun ardından yaylılarla devam eden etkileyici bir sahne çıkıyor karşımıza .
Adeta onlarca farklı filmin sahnelerinden hazırlanmış tematik bir kolaj izler gibiyiz , bir sonraki sahneyi tahmin etmek mümkün değil .
Kısaca , eleştirel anlamda aydınlık olan bu nöbeti de öncülü gibi sıradışı bir deneme olarak kabul etmek gerektiğine inanıyoruz .
Rus sinemasını ustalarıyla ve festival filmleriyle bilmek konusunda ısrarcıysanız ve bir aksiyon filmi yenilikçi de olsa ilginizi çekmiyorsa , Timur Bekmambetov sizin adamınız değil .
Ama tür sinemasına azıcık ilginiz varsa ve son dönemde korku , fantastik , aksiyon gibi türlerin ticari bir oyunun içinde iyice kan kaybettiğine , farklı şeyler izlemenin imkansızlaştığına inanıyorsanız , bu deneyimi kaçırmayın .
Çok güleceksiniz , çok şaşıracaksınız ve derhal unutacaksınız .
Bu arada aksiyon sinemasına dair olumsuz düşünceleriniz de arada kaybolabilir .
Becerikli bay Timur Bekmambetov'u bu filmin ardından yangından mal kaçırır gibi Hollywood'a " kaçırmalarına " hiç şaşırmamak lazım .
