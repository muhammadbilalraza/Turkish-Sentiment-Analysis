Küçükleri hedef alan ve bir yandan da ebeveynlerini tavlamaya çalışan akıllı animasyonların ciddi bir kâr sağladığı günümüzde , bir yandan da “sadece” miniklerin kalbini çalmaya gayret eden projeler de var .
Genel olarak ağırlık iki kesime de hitap eden animasyonlarda olsa da , karşımıza özellikle de çok büyük prodüksiyon ürünleri olmayan , küçük sinema aşığı hedefli yapımlar çıkıyor .
Bunlardan bir tanesi de , artı ve eksileriyle sinema salonlarına uğrayan Kurbağa Krallığı .
Genel olarak miniklerin büyük bir keyifle izleyeceği Kurbağa Krallığı , bilindik bir hikayeyi , temayı , farklı bir çerçeve ekseninde ele almaya gayret ediyor , izleyicisine “günümüz için önemli” dersler sunuyor .
Bunun başında ise özgürlük , anlayış , özgüven ve  cinsiyetçiliğin zararları yer alıyor .
Her şeyin temelinde ise yine bir sevgi hikayesi ve bunun için çabalayan bir karakter var ; üstelik de genç bir kız !
Kurbağa Krallığı denen bir diyarda geçen hikayede , ailesi tarafından inatla evlendirilmeye çalışılan Prenses , bu durumdan kurtulabilmek için ciddi çözüm arayışlarına giriyor .
Kendi şerefine de düzenlenen krallık olimpiyatlarında kazanan kurbağanın eşi olacağını anlayan Prenses , çareyi bir erkek kılığına girerek , kaleyi içten fethetmekte buluyor .
Bir başka deyişle , arzusu olmadan , sevmediği biri ile aynı hayatı paylaşmak istemiyor , erkek bir yarışmacı gibi olimpiyatların bir parçası olmak için çabalıyor .
Bu arada her şey bununla da sınırlı kalmıyor .
Şeytani bir yılan tarafından tehdit altında olan krallık , parçalanarak yok olmamak için uğraşıyor .
Lakin yılanın gizli planları yüzünden , hem olimpiyatlar , hem de Prenses ve arkadaşlarının hayatı tehlikeye giriyor .
Kurtuluş ise tabii ki sevgi , dirayet , inanç ve adalet sayesinde gerçeğe dönüşüyor .
Shin Nelson ve Melanie Simka tarafından yönetilen ve orijinal seslendirme kadrosunda Hollywood’un adı bilinen isimlerini taşıyan Kurbağa Krallığı , günümüzün erkek – kadın eşitsizliğine de işaret eden , şiddet ve argo açısından oldukça masum ve güvenli sularda yüzen bir film .
Yapım her ne kadar teknik anlamda harikalar sunmasa da , türü seven ufaklıklar için tam anlamıyla biçilmiş kaftan .
Bundaki en büyük etken ise hızlıca akıp giden , küçüklerin ilgisini sürekli olarak üzerinde tutabilecek , sıcak ve heyecanlı bir hikayeye sahip olması .
Türkçe dublaj ile Türkiye sinemalarını ziyaret eden Kurbağa Krallığı , her ne kadar büyükler için çok fazla şey vaat etmese de , türün “geçmişin o nostaljik” havasını taşıyan , sevimli , esprileri ile tam on ikiden vuran anlayışı ile dikkate değer bir animasyon filmi olmuş .
Dublaj ekibinin işindeki başarısı tüm bunları perçinleyen etkenlerin içerisinde yer alıyor .
Kıssadan hisse , ailelerin küçüklerini alıp sinema salonunda keyifli vakit geçirebileceği hoş bir seçenek ile karşı karşıyayız .
İyi seyirler !
burcinaygun@gmail.com
