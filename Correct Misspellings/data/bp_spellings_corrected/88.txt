Türk sinemasının sık sık içerisine düştüğü ya da bilinçli olarak tercih ettiği bir çukur var .
Popülizm .
Tema , karaketler , konu ve mesaj ne olursa olsun , türü fark etmeksizin daha çok duygulara ulaşılmaya çalışılır , seyirciyi kapana alabilmek için çeşit çeşit yol denenir .
Bunu yapmayan ve sadece derdini anlatmak isteyen yapımlar da var pek tabii ancak bunların sayısı genele vurulduğunda maalesef ki oldukça az .
Misal türü dram olsa ve sadece savaşın getirdiği kötülüklerin , sıradan halkın üzerindeki ağırlığı anlatılsa bile , kendinizi birden bire bir kahramanlık destanı izlerken bulabilirsiniz .
Bu da bir süre sonra proje ne kadar kaliteli olursa olsun , işin inandırıcılığını baltaladığı gibi , sonraki yapımlar için de kötü örnek teşkil etmiş oluyor .
Bu hafta vizyona giren ve büyük bir kitle tarafından büyük merakla yolu gözlenen Dağ 2 filmi neyse ki bunlardan bir tanesi değil .
Bire bin katmayı sevdiğimiz için her daim debdebe bekleyenler olarak , bu kez kendi sıkıntısını , fikrini , yani mesajını çok daha sade ve dürüst şekilde paylaşan bir film var karşımızda .
Genç yönetmen Alper Çağlar’ın bir devam filmi olarak kameraya aldığı çalışması Dağ 2 , Bordo Bereli 7 kişilik özel askeri gücün , gizli bir görev için herkesten habersiz şekilde Irak’ta bir kurtarma operasyonuna girişmesini anlatıyor .
Bunu da ellerindeki imkanları , oyuncular da dahil olmak üzere en iyi şekilde değerlendirerek gerçekleştirmiş .
Büşra adlı filmiyle benzer bir politika izleyen , daha sonra Dağ ile geniş kitlelerin yüzünü kendisine doğru dönmesini sağlayan yönetmen Çağlar , hemen ardından Panzehir ile yine farklı bir çabanın içine girmiş , elinden geleni de ardına koymamıştı .
Günümüz yerli sineması adına umut verebilen işlere imza atan isim , devam filmi Dağ 2’de ise üç aşağı , beş yukarı çizgisini korumayı sürdürüyor .
Düşüncesini , doğru ve yanlış bildiklerini şartlar el verdiğince söylemeyi tercih ediyor .
Yani bir başka deyişle , baştan sona kahramanlık sloganları ile bezeli , son saniyeye kadar poz kesen karakterlerin yer aldığı , yapay bir askerlik serüveni değil , günümüzde yaşanan ya da yaşanmış benzeri durumları steril ancak arada bir çuvaldızı kendine batırarak aktarıyor .
İlk filmden hikayeye dahil olan Çağlar Ertuğrul ve Ufuk Bayraktar , yine Oğuz ve Bekir karakterleriyle bizleri selamlıyor , üstelik de kendilerine biçilen kostümleri şahane şekilde üstlerinde taşıyorlar .
Bir başka deyişle karakterlerini severek ve sevdirerek canlandırıyorlar .
Girdikleri çarpışmadan büyük zaiyatlar ile kurtulan iki arkadaş , aynı yolda devam etmek istiyor , özel timin bir parçası olmak için başvuruda bulunuyor .
İkisi de fiziken zarar görmüş oldukları için direk olarak reddedilse de , daha sonra Kurmay Yarbay Veysel Gökmusa tarafından “şans vermeye” değer bulunuyorlar .
Arzu ettiklerini de alıyorlar .
Başlarında Yarbay Veysel ile birlikte , toplam 7 asker Irak’ta , IŞİD tarafından katledilmek üzere bulunan genç bir gazeteciyi , Ceyda Balaban’ı kurtarıyor .
Ahu Türkpençe tarafından canlandırılan gazeteci , savaş karşıtı , dünya çapındaki her türlü askeri kurumun eleştirilebilmesi gerektiğini düşünen , muhalif bir isim .
Doğal olarak ekip ve Ceyda arasında ufak ufak sürtüşmeler yaşanıyor .
Yönetmenin en akılcı seçimi de burada kendini göstermiş .
Direkt olarak taraf tutmak yerine , her iki tarafın görüşlerine de şartlar izin verdiği kadarıyla yer vermiş , artı ve eksileri göstererek , karar sizin demeye getirmiş .
Tabii bu ufak tefek kahramanlık güzellemeleri yapılmasına da engel olmamış .
Öte yandan oldukça doğru bir tercihle üç parçaya ayrılmış bir anlatımı , kurguyu seçen Çağlar , süresi 2 saati geçen filmde iki ayrı geçmiş zaman dilimi ve şimdiyi farklı farklı anlarda giriş çıkış yaparak anlatmış .
Böylece ekibin geçmişi , motivasyon ve korkularına dair daha çok detay görebiliyor , birkaç dakika önce verilen tepkilerin ardında yatanları taze taze iken öğreniyoruz .
En güzeli de filmin süresinin bu anlatım tarzı sayesinde neredeyse hiç aksamadan devam etmesi ve bir hayli sürükleyici oluşu .
Yani salonda kolay kolay sıkılma şansınız yok .
Bekir rolündeki Ufuk Bayraktar ile birlikte , filmin parlayan yıldızı Veysel karakteri ile inandırıcı ve empati kurması kolay bir performans sunan , yılların oyuncusu Murat Serezli .
Ayrıca Astsubay Kıdemli Başçavuş Mustafa Şahin rolündeki bir diğer emektar isim , Atılgan Gümüş de seyri bir hayli keyifli kılıyor .
Armağan Oğuz , Bedii Akın , Murat Arkın ve hikayesi ile Ozan Ağaç senaryonun kendilerine sunduğu paylarda iyi işçilik çıkartarak seyir zevkini yükseltiyorlar .
Kısacası oyunculuk açısından genel bir tatmin edebilirlik var .
Anlatımın akıcılığı , kaliteli oyunculuklar , birkaçını ( kurtarma görevinin sebebi ) saymazsak abartılı bir kahramanlık güzellemesi olmamayı seçip , samimi davranmaya uğraşmasıyla takdire değer bir çalışma Dağ 2. Bu arada Ahu Türkpençe’nin Gazeteci Ceyda Balaban olarak sıkı bir işçilik çıkartmış .
Kendisini Köksüz filmindeki performansından sonra bir kez daha böyle görmek sevindirici .
Bu arada senaryo bazında Ceyda karakteri belki biraz daha gerçek zemine oturtulabilinir ve gerçek fikirlerini daha rahat dile getirebilirdi belki ama benzeri yapımları düşünürsek yine de umut verici bir girişim .
Dağ 2 , hem teknik açıdan , hem anlatım üslubuyla , hem de bir sinema projesinde ekip çalışmasının önemini hatırlatması açısından sevindiren bir film .
