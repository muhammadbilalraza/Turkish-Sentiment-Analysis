20 Kasım 2006'dan beri Clint Eastwood , belki de yaşayan son usta Amerikan film yönetmeni .
Belli bir tarih veriyorum çünkü o gün , Robert Altman'ı kaybettik .
Bir kaç hafta önce , ABC kanalının uzun süredir yayımladığı eleştiri programı Ebert & Roeper'da film eleştirmeni Richard Roeper ve konuk eleştirmen A. O. Scott , Clint Eastwood'un , kocaman bir film yıldızı olmasaydı bile , sadece yönettiği filmlerle en yetenekli ve bereketli film simalarından biri olarak sinema tarihinde yerini alacağından bahsediyorlardı .
İki eleştirmenin de hayranı değilim , ama bu durumda ikisine de gönülden katılıyorum .
Iwo Jima'dan Mektuplar , Japon toprağında bir Amerikan bayrağının dikilmesini gösteren efsanevi bir fotoğrafın parçası üç askerin gözünden , kahramanlığın anlamını inceleyen karakter çalışması Atalarımızın Bayrakları'nın sözde yoldaş filmi .
Bu Japon toprağı , Amerikalılar ve Japonlar arasında geçen en vahşi muharebeye ev sahipliği yapan Iwo Jima adasına ait .
Er Ryan'ı Kurtarmak ve Kara Şahin Düştü gibi filmlerle daha önce üzerinden geçilmiş meselelere getirdiği birazcık olsun taze bakış açısıyla Atalarımızın Bayrakları , az çok iyi bir savaş filmiydi .
Diğer yandan Iwo Jima'dan Mektuplar , kolay kolay eskimeyecek bir başyapıt .
Film Iwo Jima muharebesini , yaşamlarının son damlasına kadar savaşan ve herşey kasvetli görünmesine rağmen pes etmeyen Japon askerlerin gözünden anlatıyor .
Belki de tamamen İngilizce olmayan bir dilde çekilmiş ilk Amerikan filmi olarak .
İki asker üzerine odaklanıyoruz : General Tadamichi Kuribayashi ( Ken Watanabe ) , askerlerinin onurla ölmelerini en büyük maksadı olarak gören gururlu ve adil bir lider .
Saigo ( Kazunari Ninomiya ) ise tek dileği sevdiği eşine ve yeni doğmuş oğluna dönmek olan bir asker .
Bu tanımlamaları yazarken bile kendimde bir tutarsızlık görüyorum çünkü Iwo Jima'dan Mektuplar , tipik bir savaş filminden beklediğimizden çok daha derin ve düşündürücü bir deneyim .
General Kuribayashi'yi ele alalım mesela .
O , ülkesine olan ölümsüz bağlılığıyla doğmuş ve yetişmiş bir asker .
Fakat o bile bir noktada üzerindeki baskıya dayanamayarak , ailesi için kendisini öldürüp öldüremeyeceğini sorguluyor , aynı aileye olan bağlılığı ve sevgisi yüzünden .
Saigo , hikayenin en önemli karakteri , belki de filmin kalbi ve ruhu .
Bunun iki sebebi var : Birinci sebep , Saigo her ikinci dünya savaşı filminde de görmeye alıştığımız törelere bağlı , taş gibi sert , insan olmaktan çıkmış Japon askeri klişesini yerle bir ediyor .
İkinci sebep , içinde bulunmak istemediği bir muharebeye , savaşmak istemediği bir savaşa isteği dışında itilmiş bir adam olarak iki taraf arasındaki orta çizgiyi temsil ediyor .
Saigo , Iwo Jima'ya adım attığından beri Japonların bu muharebeyi kaybedeceklerini ve kendisinin de öleceğini biliyor .
Bu gerçek kafasına işledikçe , aklına gelen her yolla savaştan canlı çıkmak için uğraşıyor .
Filmin ortalarına doğru bir sahnede , Saigo'nun müfrezesi , kendilerini el bombalarıyla havaya uçurarak intihar ediyor .
Biliyoruz ki Saigo , Japon törelerine bağlı biri değil ve bu yüzden kendini öldürmek istemiyor .
Bu noktada filmin , Saigo'ya korkak damgasını vurup onu bu bakış açısıyla yargılaması kolay bir seçim olabilirdi , ama bu yargı hiç bir zaman gelmiyor .
Ve sonuçta seyirci olarak bu durumla insani bir bağlantı kurmak haricinde başka bir çaremiz kalmıyor .
Eğer Saiko'nun yerinde olsaydık , daha farklı mı davranırdık ?
Ondan daha cesur olabilirmiydik ?
Sayısız İkinci Dünya Savaşı filmi görmüş bir seyirci kitlesi olarak Saigo'nun üçüncü perdede öyle ya da böyle cesur bir kahramana dönüşmesini ve herkesi kurtarmasını bekliyoruz .
Bu yazıda açıklamayacağım buna benzer bir durum yaşanıyor ama tahmin edebileceğimizden çok uzak bir biçimde .
Iwo Jiwa'dan Mektuplar , azı veya fazlası olmadan , özünde insanlar hakkında bir hikaye .
Burada önemli olan Japonların kahramanlığı veya Amerikalıların ölümsüz ısrarcılığı değil .
Anlamamız gereken nokta , savaşın iki tarafında da insanların olduğu , her ne kadar bazı kişiler kendi amaçlarını korumak için diğer tarafı ruhsuz canavarlara dönüştürmeye çalışsa da .
Biliyorum , bugüne kadar " hepimiz kardeşiz " mesajını boğazımıza tıkmaya çalışan bir sürü savaş filmi gördük ama Iwo Jima'dan Mektuplar , bu meseleyi fazla nasihate boğmaya tenezzül etmeden inceleyen , mesajını teslim etmekte mükemmel bir ton yakalayan nadir filmlerden .
Karakterlerlerin verdiği kararlar ve her sahnenin anlamı üzerine daha uzun ve detaylı bir yazı yazmayı ve filmi en ince ayrıntılarıyla tartışmayı çok isterdim .
Şimdilik sizi kendi başınıza bu deneyimi yaşamaya ve kendi sonuçlarınıza varmaya davet ediyorum .
Iwo Jima'dan Mektuplar , Clint Eastwood'un tartışmasız başyapıtı ve belki de gelmiş geçmiş en iyi savaş filmi .
