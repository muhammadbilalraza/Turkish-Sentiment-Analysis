Romantik komedi filmleri zaman zaman bir kadın ve bir erkek arasında yaşanan oldukça sıradan olaylara olağanüstü anlamlar yükleyebilmek için her türlü numaraya başvuruyorlar .
Herkesin başından geçebilecek alelade olayları anlatmak için bile öyle büyülü bir atmosfer yaratıyorlar ki , en sonunda ekranda gördüğümüz sıradan ve basit bir ilişkiyi bile o kadın ve o erkek kadar yoğun ve tutkulu yaşayabilme imkanına asla sahip olamayacağımıza inanıyoruz .
Yaratılan abartılı atmosfer nedeniyle , daha izlerken bu tarz filmlerin gerçek hayatla hiçbir alakası olmayan basit birer illüzyon olduğunu fark edip , filmden soğumamak elde değil .
Romantik filmlerin , seyirci üzerinde yaratmak istedikleri yegane etkinin bu tarz bir ilüzyon olduğunu söyleyebilirsiniz .
Fakat bir ilüzyonu cazip kılan şey , bir yanılsama olmasına rağmen bizi gerçekliğine inandırabilmesi değil mi ?
Bana kalırsa , son zamanlarda karşımıza çıkan en aldatıcı yapımlar , kendilerine alışıldık romantik komedi filmlerinden farklı , alternatif bir imaj çizmelerine rağmen , romantik komedi türünün en belirgin klişelerini birer birer kullanan filmler .
Üstelik bütün bu klişeleri romantik komedi türünü eleştirmek veya bu türe ait filmlerdeki ütopik kadın erkek ilişkileri hakkında eleştirel bir söz söylemek için değil de , tamamen bu klişelerin seyirci üzerinde yarattıkları az önce bahsettiğimiz sersemletici etkileri tekrar yaratabilmek için kullanıyorlar .
Başka Hatunlarla Muhabbet , izleyiciye kendisini alternatif bir romantik komedi filmi olarak sunmasına karşın , bugüne kadar kullanılmış birçok romantik komedi klişesini tekrar tekrar kullanarak sadelikten ve gerçekçilikten uzaklaşan bir film .
Seyredene " niçin gereken zamanlarda ben böyle zekice cümleler kurup , bu kadar hazır cevap olamıyorum " gibi sorular sordurtacak kadar kurnaz , her lafı gediğine koymayı beceren iki karakterin tek gecelik öyküsünü anlatan film , dakikalar ilerledikçe giderek alternatif imajından uzaklaşarak sıradanlığıyla seyredenleri hayal kırıklığına uğratıyor .
Bildiğiniz üzere filmin en çok konuşulan özelliği ekranı ikiye bölerek kadın ve erkeğin görüntülerini iki farklı karede yan yana göstermesi .
Başarılı kullanıldığında her iki karakterin olaylar karşısında verdikleri tepkileri daha net gözler önüne serebilecek , filmin seyirci ile ilişkisini kökünden değiştirebilecek ve hikayenin anlam zenginliğini artırabilecek bu ifade şekli , Başka Hatunlarla Muhabbet'te pek verimli kullanılamamış bana kalırsa .
Filmde , öncelikle kadın ve erkeğin hiçbir zaman " aynı karede / aynı yaşam alanında " bulunamayacaklarını , ancak birbirlerinin karelerine kısa süreli müdahalelerde bulunabileceklerini vurgulamak için tercih edilen ekran bölünmesinin , bu film için gereksiz bir anlatım şekli olduğu dahi söylenebilir .
Ekranın bütün bir film boyunca ikiye bölünmüş olmasının seyirciyi tedirgin ettiği ve nereye bakacağını bilemez hale getirdiği bir gerçek .
Peki , o zaman kadın ve erkeğin bir türlü aynı karede bulunamadıklarını vurgulamak için seyirciyi daha az tedirgin eden , daha az şaşkına çeviren bir yöntem seçilemez miydi acaba ?
Zira filmin hikayesinin tedirgin edici veya şaşkına çevirici hiç bir tarafı yok .
Hatta her şey alışıldık bir romantik komedi filminde nasıl ilerliyorsa Başka Hatunlarla Muhabbet'in en başından tahmin edilebilecek sıradan gidişatı da o şekilde ilerliyor .
Neredeyse son moda romantik komedi filmlerinin şablon gidişatını benimseyen ve içerisinde bir parçalanmışlıktan çok , kalıp halinde bir bütünlük taşıyan hikaye , onu parçalamaya yeltenen bölünmüş ekran kullanımı ile işlevsiz bir zıtlık oluşturuyor .
Dahası , zaman zaman iki farklı ekranın sadece birinde karakterlerin geçmişlerini veya hayal ettikleri anları görmemiz , ekranın bölünmüşlüğünün var olan işlevini de karmakarışık hale getiriyor .
Bu durum , çektiği filmin sıradanlığını bir türlü kabullenemediğini sezdiğimiz yönetmen Hans Canosa'nın çocukça bir inada kapılmasından kaynaklanıyor sanki .
Canosa , filminin sıra dışı bir anlatımı olmasına öyle kafayı takmış ki hikayenin başka filmlerde yüzlerce kez dinlediğimiz aynı öykünün bir diğer kopyası olduğuna dikkat edememiş neredeyse .
Alternatif görünümlü alışıldık bir Hollywood filmine imza attığının farkına varamamış .
Bununla beraber , ilk sahnede birbirleriyle tanışmıyor numarası yapan , isimleri belirsiz kadın ve erkeğimizin filmin tamamına yayılan bir iticiliğe sahip olduklarını söyleyebiliriz .
Filmin ilk on dakikasının ardından birbirlerini yakından tanıyor oldukları anlaşılan bu kadın ve erkeğin hala birbirlerini tanımıyormuş numarası yapmaları , onları son derece antipatik kılmış bana kalırsa .
İkilinin geçmişine dair merak uyandıran her şey , daha önce tanıştıklarını öğrendiğimiz anda , yani filmin hemen başlarında büyüsünü kaybetmiş .
Filmin en başında birbirlerini tanımıyormuş gibi davranmaları birçok farklı anlam kazanabilecekken saçma bir cilveleşme oyununa dönüşmüş .
Başka Hatunlarla Muhabbet , genel olarak izleyenleri hayal kırıklığına uğratan bir yapım .
Aaron Eckhart ve Helena Bonham Carter , eğlenceli performanslar sergiliyor olsalar da filmin geneline hakim olan banallik oyuncuların performanslarını da tekdüzeleştirmiş .
Her haliyle Richard Linklater'ın Before Sunset'ine öykündüğü belli olan film , Before Sunset'in sadeliğini ve akıcılığını daha iyi gözlemlemiş ve dersine daha iyi çalışmış olsa son derece başarılı bir film olabilirmiş belki .
Ancak bu haliyle bir kere izlenilip unutulacak bir yapım olmaktan kurtaramıyor kendisini .
