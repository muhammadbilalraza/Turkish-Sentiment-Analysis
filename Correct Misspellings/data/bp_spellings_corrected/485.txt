Baştan yazayım da aramız bozulmasın ; bu yazı John Wick'in şimdilik son macerası olan Parabellum'dan hal ve gidişatı açık eden bazı cümleler barındırabilir .
Evet , anlaştığımıza göre yazıya başlayabiliriz .
Beyaz yakalıların en sevdiği kahraman John Wick geri döndü , hem de ne dönmek !
2. filmin bıraktığı yerden devam eden bu macerada John Wick , tamamen yalnızlaşmış bir adama dönüşüyor ve yediği haltı temizlemeye çalışıyor .
Her ne kadar haklı sebeplerle de olsa Continental Oteli'nin sınırları içinde bir şura üyesini öldürdüğü için aforoz ediliyor ve artık o bir av tilkisi .
Bütün tazılar peşinde ve bu tilkinin yaşamak için tek şansı var ; o da hala kaldıysa kendisine birkaç müttefik bularak sisteme topyekun meydan okumak !
İlk filmde köpeği , ikinci filmde ise ölmüş karısının hatırası için dövüşen John Wick'in , bu kez tek bir motivasyonu var o da hayatta kalmak .
Neyse ki adam sıkı dövüşçü ve yumruklarının yetmediği yerde kurşun saçmayı ihmal etmiyor .
İlk filmi çok sevmiş , devam filminde ise sıkılmış biri olarak bu kez nefes almadan izlediğimi itiraf etmeliyim .
Hollywood'da hem dövüşebilen hem de rol yapabilen birkaç oyuncudan biri olan Keanu Reeves'in , neredeyse hiç konuşmadan sadece savaşarak ilerlettiği iki saatlik nefes kesen bir macera .
Keanu dövüşürken gevezelik yapma işini de Laurence Fishburne , Ian McShane ,  Mark Dacascos kanat adamları üstleniyor .
Mark Dacascos demişken , Güçlülerin Dünyası ( Only the Strong ) ile nefis bir 90'lar anısı olarak hafızalara kazınan dövüş sanatları ustası aktör , Kurtların Kardeşliği ( Le Pacte des Loups ) filmindeki zirvesinin ardından bir sürü çerçeve - çöp filmde karşımıza çıktı .
Bunların arasında bir yerli yapım olan Sultanın Sırrı da var ki o filmde neredeyse hiç dövüşmüyordu .
Yeni John Wick filminde onu bir boss fight sekansında izlemek çok güzel !
Yeni macera , eski ustalara özellikle de Bruce Lee'nin hatırasına saygı gösteriyor .
Motosiklet takibi ve filmin daha başlarında izlediğimiz kütüphanedeki dövüş sekansında Game of Death'e , cam odadaki dövüş sekansında ise Enter the Dragon'a selam gönderilmiş .
Yine Game of Death filmindekine benzer , her katta başka dövüş ustalarıyla karşılaşma fikri de türün meraklılarının hoşuna gidecektir .
İşte tam da bu anlardan birinde Baskın ( The Raid ) filmlerinin yıldızları Yayan Ruhian ve Cecep Arif Rahman'la karşılaşıyoruz .
Artık uluslararası bir üne kavuşan bu yetenekli Pencak Silat ustalarını yapımcılar bile harcamak istememiş olsa gerek ki John Wick ile kapışıp bu mücadeleden yenilerek bile olsa sağ çıkmayı başarıyorlar .
Bu dövüş sekanslarının hepsi birbirinden güzel ama işin zirvesi nerede derseniz , Kazablanka'daki , Sonia ( Halle Berry ) ve köpeklerinin de işin içinde olduğu tek plan kurgulanmış muhteşem sekansı göstereceğim .
Filmin tamamında öyle büyük bir emek var ve Keanu Reeves karakterine öyle adanmış ki izlediğimiz film sinema tarihinin en büyük fiziksel meydan okumalarından birine dönüşüyor .
Diriliş'in ( The Revenant ) yıldızı Leonardo DiCaprio'nun bile kıskanacağı türden bir efor var filmde .
Yazının başında , " John Wick , beyaz yakalıların en sevdiği kahraman " demiştim .
İlk filmi izler izlemez edindiğim bu yargı , yeni macerayı izlememle daha da pekişti .
Gerçekten de öyle , John , yalnız biri .
İyi bir evi , pahalı mobilyaları ve yalnızlığına teselli bir köpeği vardı .
O şirkette en sevilen profesyoneldi ancak şirket en sevdiği çalışanlarını bile gözünü kırpmadan harcar .
Mesailer çürüttüğünüz , kupa kupa kahve tükettiğiniz iş arkadaşlarınızın hepsi aslında rakibinizdir ve yükselme fırsatını bulduklarında sizi ensenizden vurmaktan çekinmezler .
Bütün seri boyunca takım elbisesiyle onlarca mücadeleye girişen John Wick'in , bu giyim tarzı bile onun kimliğini açık ediyor .
Ama işte hikayenin potansiyeli belli .
3 filmlik kaçıp kovalamaca artık son bulmak ya da yeni bahaneler üretmek zorunda .
Finalden anladığım kadarıyla bu artık kişisel bir savaş olmaktan çıkıyor ve bir sınıf mücadelesine dönüşüyor .
Yani işsiz kalan bir beyaz yakalının sosyalizm tarafından tavlanması durumu yaşanıyor .
John Wick filmlerinden böyle çıkarımlar yapmaya gerek var mı bilmiyorum , belki de yapmamız gereken tek şey koltuğumuza oturup huşu içinde birbirini pataklayan insanları izlemek .
Peki , bu zevkli mi ?
Hem de nasıl !
İlk filmde 77 ceset vardı , devam filminde ise 128 ama bu macerada ikisinin toplamından daha fazla kişi bire bir çatışmalarda öte tarafa yollanıyor .
Böyle giderse 2-3 film sonra John Wick bir kitle imha silahına dönüşecek ama sakın unutmayın ; bu bir film !
Son cümlelere ulaşmışken şunu da yazmadan edemeyeceğim ; uzun zamandır bu kadar iyi ışıklandırılmış ve böylesine özenli bir sanat yönetimi çalışması yapılmış film izlememiştim .
Özellikle giriş bölümünde karşımıza çıkan yağmur altındaki şehir sokakları Bıçak Sırtı'nın dış mekan çekimlerini ( Blade Runner ) anımsatıyor .
Zaten John Wick'in bu bölümdeki telaşının , Deckard'ın kovaladığı Replikantlarınkinden farkı yok .
Uzun lafın kısası ; John Wick yeni macerası ile aksiyon sineması düşkünlerinin kalbini çalacağa benziyor .
Başroldeki Keanu Reeves'in bu tür filmleri sevmeyenleri bile tavlayacağı da belli .
Projeksiyonu düzgün bir salonda , keyifle izleyiniz efendim , iyi seyirler . murattolga@gmail.com
