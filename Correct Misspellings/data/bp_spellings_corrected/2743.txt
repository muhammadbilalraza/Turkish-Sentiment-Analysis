Tabutta Rövaşata filmiyle yeni nesil Türk Sineması'nın umutlarından biri olarak görülmüştü Derviş Zaim .
Üretilen film sayısı henüz yeterince fazla değilken Filler ve Çimen gibi büyük bir başarısızlık örneğiyle bile el üstünde tutulmuş ama ardından gelen Çamur ile birçoklarının gözü açılmıştı herhalde .
Bu son iki filmin başarısızlığı ve Türk Sineması'ndan olan beklentilerimizin başarılı yapımlar sayesinde artması ile Zaim'in usta statüsünü sorgulamaya başladık .
Buna karşın kendisi , filmografisinin en iddialı işine el attı ve bu kez en azından sorunsuz bir film ortaya çıkarmış ki , bu sayede piyasadan yok olup gitmeyebilir .
Cenneti Beklerken , karısı ve oğlunu yeni kaybetmiş olan nakkaş Eflatun'un sarayın verdiği görevle isyankar şehzadenin frenk usulü bir portresini çizmek üzere Anadolu'ya çıktığı yolculuğu anlatıyor .
Eflatun'un acısıyla başa çıkıp yeniden hayata bağlanması , minyatür geleneğimizle Batı usulü resim geleneğinin ve felsefelerinin bir arada kullanımı , filmin ana malzemelerini oluşturuyor .
Her şeyden önce , bir dönem filminin teknik gereklerini başarıyla yerine getiren bir film bu .
Dekor ve kostüm çalışması gayet düzgün .
Bunun yanında , filmin düşünsel boyutunun görsel karşılığını bulmak ve ele aldığı resim geleneklerini sinemasal biçeminin de bir parçası kılmak amacıyla yoğun bir şekilde görsel efektlere başvurulmuş .
Sanırım filmi başarılı ve ilgi çekici bir seyirlik kılan başlıca unsur da bu efektler .
İki boyutlu minyatür geleneği ile sinemanın da kaçınılmaz özü üç boyutlu Batı resim geleneğini iç içe kullanan görsel efektler , sadece başarılı uygulanmış olmakla kalmıyor , yaratıcı bir çalışma olarak filmi bir gömlek yukarı taşıyor .
Bu başarılarının yanında , görüntü yönetimi ve müzik alanlarında da belli bir düzeyi tutturan Cenneti Beklerken , çeşitli kurgu seçimleri dışında sorunsuzca akan bir film .
Kurguyla ilgili eleştirim , filmin genel yapısına değil birebir bazı planların arka arkaya dizilişine yönelik .
Zaim'in önceki filmlerinde de kendini fazlasıyla belli eden - ve benim kişisel bir üsluptan ziyade yanlış bir kurgu anlayışı olarak yorumladığım - çok yakın ölçeklerdeki ve çok yakın açılardan kaydedilmiş planların birbirine bağlanması sorunundan bahsediyorum .
En sıradan izleyicinin gözünde bile sıçrama hissini yaratacak olan bu bağlantıların , Zaim'in sinemasal olarak yapmaya çalıştığı hiçbir şeyle örtüşmediğini , dolayısıyla kendisinin kurguya dair hala benzer yanlış fikirleri taşımakta olduğunu gösterdiğini düşünüyorum .
Bu , kurgucunun kendisinden değil , Zaim'in çekimlerde kamera yerlerini ve ölçeklerini belirlerken yaptığı seçimlerden kaynaklanan bir sorun .
Kaldı ki , Zaim bu seçimlerin bilinçli ve amaçlı olduğunu iddia edecekse bile , önceki filmlerini tahammül edilmez kurgu problemleriyle dolduran bu tercihlerin , Cenneti Beklerken'in dokusuna da zarar verdiğini düşünüyorum .
Serhat Tutumluer'in başarıyla taşıdığı filmde , oyunculukların genel olarak biraz yapay gözükmesi kendi içinde bir bütünlük gösterdiği için rahatsızlık vermiyor ama Melisa Sözen'in geri kalan ekiple karşılaştırıldığında dikkat çekici ölçüde doğal kalan oyunculuğunun zaman zaman sırıtmasına , fazla gözükmesine sebep olabiliyor .
Oyuncuların geneliyle ilgili takıldığım bir nokta , filmin büyük kısmında karakterlerin günümüz Türkçe'siyle konuşması ama zaman zaman ( Osmanlı dönemini yansıtıp yansıtmadığını açıkçası bilmediğim ) bir eski zaman diline dönülmesi oldu .
Bu açıdan bir tutarsızlık bulunduğunu düşündüm .
Detaylardaki sorunlarına rağmen , geneli itibarıyla akıcı ve temiz bir film Cenneti Beklerken .
Zaim'in sineması açısından doğru ve olumlu bir adım olarak kabul edilebilir .
Fazla bir duygu uyandırmasa da , yılın kalburüstü yerli yapımlarından biri .
