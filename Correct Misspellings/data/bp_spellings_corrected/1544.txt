Alejandro Iñárritu'nun yönetip Javier Bardem'in başrolünde oynadığı bir filmi , daha seyretmeden beğenecek kadar güveniyorum bu iki Latin sinemacıya .
Bu düşüncede pek çok sinemaseverin olduğuna da eminim ama Biutiful bu peşin kredinin de ötesine geçecek kadar güçlü bir film .
Sinemaya lunapark eğlencesi olmaktan başka bir anlam yüklemeyen ve sırf kafa dağıtmak için salona girmiş bir seyirciyi dahi kendine esir edip sevdirecek kadar has bir sinema başyapıtı .
Paramparça Aşklar Köpekler , 21 Gram ve Babil gibi filmler sayesinde bir ' Iñárritu ' fenomeninden bahsetmek mümkün .
Yönetmen , Meksika güneşinde kavrulmuş acıklı öyküleri , seyirciyi duvara çarparcasına bir duyarlılıkla işlediği tüm bu filmlerle ' yönetmen sineması'nın son ve güçlü temsilcilerinden biri haline geldi .
Sinemayı seviyorum deyip Iñárritu'nun filmlerini beğenmeyen yoktur sanırım .
Bu defa kendi ruhuna Bardem'in güçlü oyunculuğu ve karizmasını da katıp diğer filmlerinden daha duygusal şehvete sahip bir işe imza atmış .
Film beyazperdede sıkça hayat bulan , Latin Amerika'daki varoş yaşamına , mülteci dramına ve yoksulluğun pençesinde kıvrananların yaşamına odaklanıyor .
Fakat Meksikalı yönetmen bunu bir sürü kesmeyle kotarılmış Tony Scott tarzı " beyaz adam " bakış açısına sahip bir anlatımla değil , kendi kültürüne bağlı sinemasının sakinliğiyle veriyor .
Bu yüzden izlediğimiz her şey daha gerçek , daha yürek burkucu bir gösteriye dönüşüyor .
Javier Bardem'in , kendisine altın palmiyeyi kazandırıp , Oscar'a da çok yakın düşüren müthiş bir oyunculukla perdeye taşıdığı Uxbal karakteri filmin odak noktası .
Her şey onun etrafında şekilleniyor .
Merhameti de , öfkesi de sınırsız .
Hayatını kazanmak için kanunsuz işler yapıyor , yapanlara aracı oluyor ama bir yandan da yüreği yufka bir baba , sorunlu evliliğini kurtarmaya çalışan ve tüm yaptıklarına rağmen karısını seven bir eş .
Yaptığı tüm yanlışların bir sebebi var ve karakter seyredenle öyle bir özdeşleşme yaratıyor ki filmi izleyenler onu yargılamak yerine anlamaya çalışıyor .
Tüm Iñárritu filmleri sakin , sıradan , sefil ve acımasız bir gerçek yaşam taklididir .
Biutiful'da abartı tuzaklarına düşmeden , yaşananı olduğu gibi aktarmaya çalışması ( ve bunu başarması ) yüzünden kıymetli .
Yarattığı karakterleri bu kadar önemseyen bir öyküyü uzun zamandır izlememiştik .
Uxbal , karısı , çocukları ve filmde şöyle bir gözükenler dahil olmak üzere tüm karakterlere gösterilen kaleidoskopik bakış açısı , filmden çıkan izleyicinin aklını uzun süre meşgul edip farklı fikir yürütmelere sahip olmasına yol açacak cinsten .
Biutiful gerçekten önemli bir film .
Bu vizyondan hatırda kalacak birkaç işten biri .
Bazı filmler her türden seyirciyi etkileyecek kadar güçlü bir sihre sahiptir ve Biutiful'da öyle .
Yıllar önce izlediğim Birdy'nin bana yaptığı gibi sıradan bir seyirciyi bile ' dönüştürebilecek ' bir etkisi var .
İyi bir filmin yapacağı şeyi yapıyor ve seyirciyi sarsıyor .
Mutlaka ve sinemada izleyin .
Twitter : murattolga / murattolga@gmail.com
