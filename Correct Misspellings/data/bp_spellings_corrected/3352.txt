Televizyon filmlerinin sinema filmlerinden farkı sadece büyük perdeler yerine aydınlık odaların küçük ekranları için üretilmiş olmalarıyla sınırlı değil .
Televizyon filmlerini ayrı bir türe dönüştüren kimi özellikleri var ; genel olarak televizyon izleyicisi kadınlar için üretilmiş , sanatsal kaygıları neredeyse sıfır olan , çoğu zaman gerçek olaylardan ilham alan ve tek koşulu hikaye anlatmak olan ve bunu becerdiğinde ise başarılı kabul edilen yapımlardır .
Genellikle eleştirmenler bir sinema filmini fazla yüzeysel , basit , donuk bulduklarında onu televizyon filmine benzeterek de aslında bu türe çok da iyi bakılmadığını hatırlatırlar .
Nedense televizyon filmi dendiğinde , gerçek bir olaydan esinlenen ve kuyuya düşen bir çocuğun kurtarma harekatını tüm detaylarıyla anlatan klasik bir film canlanıyor kafamda .
Yaşanan dehşet dolu saatleri göstermek dışında bir amacı olmayan ve adı duyulmamış bir yönetmen ve oyuncularla kotarılmış bir çalışmayı .
Şüphesiz bu ve bunun gibi milyonlarca film ve hatta o filmleri gösteren televizyon kanalları var .
Fakat günümüzde ilginç bir şekilde televizyon filmlerinin ilgi odağı olmaya başladığını söyleyebiliriz .
DVD şirketleri eskiye dönük kazı çalışmaları yaparken , sinema tarihinin loş köşelerinde kalmış küçük ama ilginç filmleri keşfetmeye bayılıyorlar .
Şüphesiz televizyon filmleri alanında da bu tür hazineler var ve gerek DVD şirketleri gerek torrent siteleri bu hazineleri gün ışığına çıkarmak için yarışır vaziyetteler .
Bu hafta vizyondaki iki etkili film ister istemez akla televizyon filmleri denen bu ilginç dünyayı hatırlatıyor . X - Files dizisinden uyarlanan ikinci sinema filminin ilkinden çok daha başarılı olduğunu söyleyebiliriz .
Çünkü sinema filmi olmaya çalışmıyor , büyük bir X - Files hikayesi veya olayı anlatmaya da çalışmıyor .
Hatta bir dizi bölümüne göre çok daha sade bir şekilde çekilmiş .
Adeta bir televizyon filmi gibi !
Peki bu durumdan dolayı Chris Carter’ı suçlamak mı lazım ?
Kesinlikle hayır .
Sinemacı teknoloji fetişizminden ve aksiyon bombardımanından uzak klasik bir hikaye anlatmak istemiş ve bunda fazlasıyla başarılı olmuş .
En büyük kozu ise müthiş atmosfer becerisi .
Karlı manzaralar , tekinsiz yollar ve gizemli çiftlikler iyi işliyor filmde .
Bilim kurgusal bir kâbusun yavaş yavaş gerçek olabileceğinin de sinyalini veriyor .
Filmdeki güncel frankeştayn hikayesi ve şüphesiz tacizci din adamı ve medyumun da başlı başına bir film olabilecek , kadın programlarını kıskandıran bir kişisel hikayesi var .
İnanmak İstiyorum , kadın izleyicilerin de ilgisini çekebilecek , bazı erdemleriyle sinema filmlerini bile kıskandırabilecek etkileyici bir ' televizyon filmi ' .
Hafiften İkiz Tepeler tadı verdiğini de belirtmek lazım .
The X - Files : İnanmak İstiyorum ile birlikte sinemalarda yerini alan Çıkış Yok da , Stuart Gordon isimli ilginç yönetmenin imzasını taşıyor ve çaktırmadan televizyon filmlerinin tekniğinden yararlanıyor .
Bu defa hikaye gerçek bir olaydan ( üçüncü sayfa haberi ) yola çıkılarak yazılmış , yani her şey hazır .
Ortada yavaş yavaş evsiz kalabalıklar arasına karışan işsiz bir adam var .
Gündüzleri iyilik sever bir hemşire geceleri ise acımasız bir hedonist olan bir güzel de var .
Hemşire yeni evsize arabasıyla çarpıyor ve onu evine getiriyor .
Fakat sıkıştığı araba camından indirme gayretinde bile bulunmuyor ve uyuşturucu satıcısı erkek arkadaşıyla birlikte onu yok etmeye çalışıyor .
Gordon da tıpkı Carter gibi hikayesini sade bir şekilde anlatıyor .
Fakat Gordon’un çalışmasının televizyon filmlerinde göremeyeceğimiz eleştirel bir yönü de var .
Gordon yabancılaşmanın güncel hallerini gösteriyor bize .
İş ve kariyer hırsı , evsizlerin önlerinde taşıdığı çöp arabalarıyla aynı değerde olması vs. Korku sinemasına uzak olmayan ama bu defa gerçekçi korkuların peşine düşen yönetmen bize insanların duyarsızlaşarak ' zombileştiği ' bir dünya ortaya koyuyor .
İnanmak İstiyorum ve Çıkış Yok , kaynak olarak bir televizyon dizisini ve üçüncü sayfa haberini almaları nedeniyle televizyon filmlerini hatırlatıyor , fakat doğrudan hikayeye odaklanmaları ve gerçekçilikten ayrılmamaları nedeniyle başarılı bir televizyon filmi görünümündeler .
Bu durum kimi izleyicinin filmleri sıkıcı bulmasına neden olabilir fakat yönetmenlerin başarılı birer hikaye anlatıcısı olması ve en başta bir dertlerinin olması ; her iki filmi de başyapıt düzeyine yükseltiyor .
