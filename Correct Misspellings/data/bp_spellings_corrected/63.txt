Genelde bir kadın ve bir adam vardır .
Bir adam , kadınla tanışır .
Bazen birisi diğerini çok sever ; bazen de ikisi de birbirlerini delicesine severler .
Gün geçtikçe onlara olağanüstüymüş gibi gelen her şey olağanlaşmaya başlar .
Kimi küçük sorunlar büyür .   Aralarına bir perde örülür ; ayrılırlar ; ayrılmaları gerekir .
Daha sonra bunun acısına katlanamazlar .
Bazen biraraya gelirler , bazen gelemezler .
Başta da dediğimiz gibi genelde ve birçok şeyin başlangıcında bir kadın ve bir adam vardır .
Çünkü tüm sıradan beklentiler bu iki cinsiyetin üzerinden kodlanmıştır .
Abdellatif Kechiche’nin filmi , mevzu aşk olunca , bu kanıksanmış pratiklerin teferruat olduğu kanısında .
Bu kez bir kadın var .
Başka bir kadın daha var .
Birbirlerine aşık oluyorlar .
Bu son derece olağan …
İtirazı olan ?
Mavi En Sıcak Renktir’in esas kadını Adele .
Onun hayatına o bir otobüse yetişmeye çabalarken dâhil oluyoruz .
Bu ilk saniye , bu ulvi andan itibaren sinemada olmanın hissi belirsizleşiyor ; seyirci ansızın bütün gerçekliğiyle ve sıradanlığıyla akıp giden , başka bir hayata kapılıyor .
Adele ile beraber kah okula gidiyoruz , kah yemek yiyoruz , kah sokaklarda geziyoruz .
Bazı anlarda onun seçimlerine ortak oluyormuşuz gibi bile hissediyoruz .
Coşkularına , hayal kırıklıklarına , mutluluklarına ve yalnızlıklarına neredeyse bu kadar yakından gördüğümüz için suçlu hissederek tanık oluyoruz .
Bir gün Adele , Emma ile tanışıyor ve tam o anda tanıştıkları sokaktan biz de yürüyoruz .
Abdellatif Kechiche , ‘Adele’in Hayatı’nı inşa ederken bir gerçeklik yaratmaktansa hali hazırda mevcut olan gerçekliği aynen sunmayı tercih ediyor .
İzlediğimiz filmde sanki bir kamera yok ; sadece göz var .
Adele’in peşine takılan bu göz , onun spagetti yemelerini , sokakta yürümelerini ve bir kadınla sevişmelerini uzun uzadıya röntgenliyor .
Kechiche’nin gözü , ‘dışarıdan’ ve ‘mesafeli’ bir biçimde bakmaya alışan üçüncü kişilerin ruh duvarlarını yerle yeksan ediyor .
Nasıl kendi kimliğinizden ve benliğinizden kaçamıyorsanız , üç saatlik bir süreçte Adele’inkinden de kaçamıyorsunuz ve ‘o olmak’ zorunda kalıyorsunuz .
Abdellatif Kechiche , sinemanın yanılsamacı kılçıklarını tane tane ayıklıyor ve geriye sadece sıradan bir hayatın , dış müdahalesiz , arı ve doğal hali kalıyor .
Mezkûr gerçeklik öyle bir kıvamda ki , politik , sosyolojik ve cinsi okumaların her biri aslında ziyadesiyle önemsiz .
Zira ortada sadece bir hayat var , sevabıyla günahıyla …
Beğen ya da beğenme , bir hayata ‘böyle yaşanmaz’ ya da ‘böyle yaşanılır’ demek yersiz ve patavatsızca …
İki kadın , nasıl hissediyorlarsa ve nasıl yaşamak istiyorlarsa öyle yaşıyorlar .
Cinsiyetler arasındaki antika koşullanmalar , aşkın karşısında belli ki çok zayıflar .
Nasıl ki zevkler ve renkler tartışılmıyorlarsa , tutkular ve aşklar da tartışılamaz .
Mavi En Sıcak Renktir , kendisi hakkında üretilecek antitezleri yalnızca yaşanan bir hayattan referans vererek sarsabilecek bir film .
Sadece bu gerçeklikten hareketlerle , Adele’i oyunculara , yönetmene , senaryoya indirgemek ve sinemanın teknik meteliklerinden tespit sağmanın yeri yok .
Bu filmde gerçeğe dair gördüğünüz her şeyin bir adım ötesi var .
Sadece şunu söyleyelim ki uzun zamandır bu denli sarsıcı , ikna edici ,   duygusal ve hayat dolu bir şey izlemediniz .
Kendinize gelmeniz zaman alabilir ya da kendinize gelmek istemeyebilirsiniz .
