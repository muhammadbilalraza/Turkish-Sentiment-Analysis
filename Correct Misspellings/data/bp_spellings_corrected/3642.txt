Havana'da 7 Gün ( 7 Days in Havana ) , son dönemlerde niceliği oldukça artan antoloji filmlerine , adından da anlaşılabileceği gibi yedi farklı yönetmenli bir konseptle dahil oluyor .
Her yönetmenin haftanın tek bir gününe odaklandığı ve bunun üzerinden yedi farklı Havana hikayesi anlatan seçkinin en ilgi çekici tarafı , filmlerine hayranlık duyduğunuz sinemacıların - kısa da olsa - ne yaptığını görmek .
Yakın dönemde Paris , je t'aime dışında elle tutulur bir örneğine rastlayamadığımız bu çabanın amacına ulaşması için anlaşılması gereken en büyük husus , biraraya getirdiğiniz yönetmen kadrosunun tartışmaya mahal vermeyecek işçilikleri olmalı .
Havana'da 7 Gün bu hususta yerle yeksan olmuş .
1995'teki Submission adlı kısa filminden sonra ilk defa kamera arkasına geçen Benicio Del Toro'nun akıcı El Yuma'sıyla açılan film , aslında çok da kötü bir başlangıç yapmıyor .
Genç bir sinema öğrencisinin Havana'da geçirdiği pazartesi gecesine ve işvesine kurban olduğu , durumunu da sonradan farkettiği bir transeksüelle arasındaki sohbete odaklanan bölüm sevimli karakterleriyle paçasını kurtarıyor .
Hemen ardından gelen Pablo Trapero imzalı Jam Session ise kendisini oynayan Emir Kusturica'nın harika oyunculuk performansıyla antolojinin en sağlam halkası konumunda .
Havana Film Festivali için orada bulunan alkolik Kusturica ve şoförlüğünü yapan caz müzisyeni arasındaki melodilere dayalı dostluk görülmeye değer .
Julio Medem'in şarkıcı bir kadının ( Ronaldinho'ya benziyor ) , kaybeden sevgilisi ve kendisine önemli fırsatlar sunan bir adam arasında kalmasını anlatan üçüncü bölüm , filmle ilgili sesini yükselterek çalan alarm çanlarının start noktası .
Bolca erotizm , melodrama varan anlar , Latin Amerika TV dizilerini andıran seçimleri , ucuzdan da öte müzikleriyle La tentación de Cecilia kelimenin tam anlamıyla yerlerde sürünüyor .
Elia Suleiman'ın Diary of a Beginner'ı görsel olarak karın doyursa da tekrara kaçmaktan maalesef kurtulamıyor .
Kaldığı otelin koridorlarında kendini kaybeden , şehirde uzun uzadıya süren gezintilere çıkan kültür şokuna uğramış bir adamın transa varan yolculuğunu peliküle aktaran yönetmen , ana karaktere de kendisi hayat veriyor .
Neredeyse diyalog içermeyen iki bölümün arka arkaya arz - ı endam etmesi ne kadar büyük bir planlama hatası olsa da , çoğunluğun beklediği Gaspar Noé'nin Ritual'ine geldiğimizde yine , yeni , yeniden başımızı taşlara vuruyoruz .
Antolojinin bütünüyle hiçbir alakasının olmaması ve başka bir boyuttan gelmiş gibi gözükmesini bir tarafa bırakırsak Ritual , Noe tarzı tipik bir deney filmi .
Arka planda sürekli tekrarlanan davul ritmiyle seyircisinin sabrını sınayan Noe , karanlık öyküye farklı renk paletleriyle belli bir stil oturtmaya çalışmış .
Tek Kübalı yönetmen Juan Carlos Tabio'nun kısasından veteran bir yönetmen olmanın yorgunluğu akarken , filmi nihayete erdiren Laurent Cantet'nin La fuente'si ise imece usulü dini törenlerini kotarmaya çalışan geveze bir geniş aileyle bizi başbaşa bırakıyor .
Havana'da 7 Gün'ü oluşturan parçalara bu şekilde göz attıktan sonra asıl dağınıklık hakkında konuşmanın vakti geldi .
Hikayelerin birbiriyle bağlantılı olması ya da tek bir sonuca varması gibi zorunluluk değil konumuz .
Zaten paralel hikayelerden gına gelmişken en son istediğimiz tercih de bu olurdu .
Ancak bir isim altında toplanan bu hikayelerin filmin bütünlüğünü sağlama açısından da yetersiz kaldığı bir gerçek .
Konseptle tamamen alakasız olmasına rağmen Medem'in bölümündeki şarkıcı kadının Tabio'nun bölümünde tak diye ortaya çıkması çok saçma ve amaçsız .
Küba müzikleri dışında ortak noktası olmayan bu sallapati denemelere ortak bir nokta bulma amacı insanları ne kadar zor durumlara düşürüyor .
Bizi güzel Havana'da acı verici uzunlukta ve sıkıcı bir haftaya mahkum eden yönetmenlerden önce asıl kızmamız gereken ise yedi günün de senaryosunu yazan Leonardo Padura Fuentes .
Daha önce birkaç kitap yazan ve asıl mesleği gazetecilik olan Padura , bütün bu isimlere güven sağlayabildiyse kendisiyle gurur duymalı .
Aynı isimler keşke ' ' kendi bölümümüzü kendimiz yazalım , böylece kişisel bölümün tanımına daha çok yaklaşabiliriz ' ' deselerdi .
Antoloji işinin böyle olmayacağını onlar da öğrenmiştir sanırım . firat_atac@hotmail.com firatatac . tumblr . com twitter : firatatac
