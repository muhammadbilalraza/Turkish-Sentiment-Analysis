Richard Roxburgh'un ilk yönetmenlik denemesi olan " Babam Romulus , " uzaktan bakıldığında sıcak ve samimi bir baba - oğul ilişkisini konu ediniyormuş gibi gözükse de aslında bambaşka dertleri olan bir film .
II. Dünya Savaşı'nın ardından ülkelerini terk edip , Avustralya'ya yerleşen bir ailenin yeni bir hayat arayışını dile getiren film , hiç beklemediğiniz bir anda seyir değiştirip , sizi tekinsiz bir göçmenlik hikayesi ile baş başa bırakıyor .
" Babam Romulus " un öyküsüne hakim olan bu tekinsiz anlatımı II. Dünya Savaşı sonrasında çekilen kara filmlerden ödünç aldığını iddia edebiliriz aslında .
Güneş ışığının en güzel yansımalarını öyküsüne yerleştiren ve neredeyse tamamı kırsal alanda geçen film , kara film türünün gölgelerle süslü , kasvetli görselliğine sahip değil .
Ancak Romulus ve ailesinin savaşın yok ettiği Avrupa kıtasından çok uzaklarda parlak bir gelecek bulmayı ümit etmeleri filmin , kara filmlere özgü ' yerini bulamamışlık ' ve ' kaybolmuşluk ' duygularından beslendiğini hissettiriyor .
Zira " Double Indemnity " ve " Postacı Kapıyı İki Kere Çalar " gibi kara film klasiklerine yakından baktığımızda karakterleri suça teşvik eden en tetikleyici dürtünün eski kimliklerinden kurtulup , uzaklarda bir yerde yeni bir hayat kurma isteği olduğunu fark etmemek olanaksız .
Ancak sizin de bildiğiniz gibi kara film karakterlerinin ' Amerikan Rüyası ' kavramıyla özdeşleşen sıfırdan yeni bir hayata başlama hayali hep hüsranla sonuçlanıyor .
Zaten 1940'lı yıllara damgasını vuran kara film türü de başlı başına ' Amerikan Rüyası'nın bir rüyadan çok bir kabusu temsil ettiğini vurgulama amacı güdüyor .
" Babam Romulus " un kara filmlerle olan düşünsel göbek bağı Avustralya topraklarında ' Amerikan Rüyası'nı arayan göçmen karakterlerinin giderek tekinsizleşen bir kabusun içine sürüklenmelerine neden olmakta .
Yönetmen Richard Roxburgh , Raimond Gaita'nın otobiyografik kitabından yola çıkarak dile getirdiği öyküyü , satır aralarına gizlediği politik mesajlarla besleyerek iyice derinleştirmekte .
Böylelikle anlatılan hikaye , kuru bir anı kalıntısı ya da tek bir ailenin kişisel tarihi olmaktan uzaklaşıp , evrensel bir boyut kazanmakta .
Diğer yandan bu noktaya kadar son derece karanlık ve kasvetli bir hikaye anlattığına inandığımız " Babam Romulus , " aslında şaşırtıcı şekilde iyimser bir film .
Bu özelliğini de " Kızarmış Yeşil Domatesler " ve " Shine " filmlerinden hatırladığımız görüntü yönetmeni Geoffrey Simpson'a borçlu .
Simpson'ın aydınlık sinematografisi sayesinde filmin en acıklı anları bile izleyiciler üzerinde iç karartıcı bir etki bırakmıyor .
Terrence Malick'in unutulmaz filmi " Days of Heaven " ı anımsatan ışık ve kadraj kullanımı ise " Babam Romulus " un her sahnesini sakin ve pürüzsüz bir fotoğrafa dönüştürüyor .
Bununla birlikte hem görsel yetkinliği hem de zeki saptamalarıyla izleyiciyi kendisine çeken filmin , ilk yarısından sonra çatırdamaya başladığını üzülerek belirtmek gerek .
Anlaşılan o ki yazar Raimond Gaita'nın sağlam karakterlerini ve kuvvetli kurgusunu içeren senaryo , bir süre sonra anlatılan öyküyü bir film süresine indirgemenin telaşına düşmüş .
Romulus ve Raimond'un başından geçen her olaydan kısa bir süre de olsa bahsetmek isteyip , kitaba sadık kalmaya uğraşan film , sık sık zaman atlamalarıyla bölünmüş .
Bu durum hikayenin akıcılığına ve sürükleyiciliğine büyük ölçüde ket vurmuş .
Dahası birkaç yıllık atlamalar içerisinde karakterlerin fiziksel olarak neredeyse hiç değişmemeleri , " Babam Romulus " un en büyük problemleri arasında .
Filmde Raimond'u canlandıran on iki yaşındaki genç oyuncu kodu Smith - McPhee hikayenin başladığı tarihte on dördünde olması gereken Raimond için zaten fiziksel olarak yeterince küçük .
Bunun üzerine aradan üç , dört yıl geçtikten sonra gelişme çağındaki Raimond'un en azından boy atması beklenirken aynı fiziksel yapıda kalması filmin inandırıcılığını oldukça sarsmakta .
Ancak fiziksel yetersizliğine rağmen kodu Smith - McPhee , hiç şüphesiz " Babam Romulus " un yıldızı .
Eric Bana ve Franka Potente'nin başarılı performanslar sergiledikleri filmde , genç oyuncu , karakterinin çocuksuluk ve olgunluk arasında gidip gelen karmaşık kişiliğini başarıyla yansıtıyor .
Öyküde yaşanan onca hüzünlü olaya rağmen McPhee'nin gözlerinden yayılan ışık , sadece Raimond'un iyimser kişiliğini vurgulamakla kalmıyor , öykünün karamsar atmosferini de dağıtıyor .
Franka Potente , Eric Bana ve kodu Smith - McPhee üçlüsü arasındaki uyumun , filmin senaryosundaki açıkları kapatacak , hatta çoğu izleyici için görünmez hale getirecek kadar güçlü olduğunu da eklemek gerek .
Anlayacağınız Richard Roxburgh ilk yönetmenlik denemesinde , Raimond Gaita'nın kaleminden çıkan kuvvetli ve çok yönlü bir öyküyü , sinema diline başarıyla tercüme etmekte .
" Babam Romulus , " senaryosundaki kimi eksikliklere rağmen , görsel gücü , başarılı oyuncu kadrosu ve evrensel bir problem üzerine odaklanan düşündürücü alt metinleriyle kaçırılmaması gereken bir film .
