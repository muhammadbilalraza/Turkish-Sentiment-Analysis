Nerede kalmıştık ?
Yedi kollu bu ahtapot serinin dördüncü ayağında , çok şükür Lord Voldemort'u vücuda getirmiş ve Harry'i , arkadaşını kaybetmiş olmanın üzüntüsü içinde iki sene sonra görüşmek üzere geride bırakmıştık .
Peki bu iki senede ne mi değişmiş ?
Yönetmeninden atmosfere kadar yine değişen çok fazla şey var ama en büyük değişim başrollerde !
İsim boyutunda değil ama cisim boyutunda ciddi bir değişim olduğunu söylemek gerek .
Dünün ' sihirli ' sevimli çocukları Daniel Radcliffe , Emma Watson , Rupert Grint'in artık şirinlikten yanaklarının sıkılma dönemini çoktan geçmiş oldukları kesin .
Hani bunu zaten biliyorduk da , insan bir de perdede görünce hakikaten daha bir anlıyor doğrusu .
Bu anlamda geriye kalan iki filmin de , hiç vakit kaybetmeden bir an evvel bitirilmesinde yarar var .
Yine araya seneler girmesi halinde , çocuk çocuk sahibi olmuş bir Harry Potter izlememiz işten bile değil sanırım .
Ama yapımcılar da bu ' tehlike'nin farkında olsalar gerek ki , altıncı kitap " Melez Prens " ' in çekimleri Eylül ayında başlıyormuş .
Lafı fazla uzatmadan film ile ilgili genel kanımızı söyleyelim .
Tipik bir Harry Potter filmi ile karşı karşıyayız .
Ama ilk iki film Felsefe Taşı ve Sırlar Odası'nı değil de , üçüncü film Azkaban Tutsağı'nın o karanlık atmosferini daha çok sevmiş olanların yine daha çok tatmin olacakları bir film Zümrüdüanka Yoldaşlığı .
Seri , Alfonso Cuarón ile birlikte en iyi yönetmenine kavuşmuş gibi .
Zümrüdüanka Yoldaşlığı'nın Melez Prens de dahil , serinin ilk altı kitabı arasında ayrı bir noktada durduğunu düşünüyorum .
Karakter çatışmalarının ve iç hesaplaşmaların daha çok olduğu , sadece başında ya da sonunda değil bütününden gerilimin hiç eksik olmadığı bir kitaptı Zümrüdüanka Yoldaşlığı .
Çok daha sarsıcı finallere sahip olan kitaplar olsa da ( Ateş Kadehi ya da Melez Prens gibi ) , Zümrüdüanka Yoldaşlığı'nda gerilim bütüne yayılıyordu .
Harry'nin Dolores Umbridge ile onun odasında geçirdiği işkence dakikalarının , Sihir Bakanlığı ve Dumbledore arasındaki çatışmanın , Lord Voldemort'un kendisi çok fazla görünmese de karanlık varlığının her yerde hissedilişinin yarattığı gizem ve gerilim , okuyucuda da gerilimin hiç eksik olmadığı bir ruh hali yaratıyordu .
Film ise , çekimlerinde ve yarattığı karanlık atmosferinde bunu biraz olsun sağlamış olsa da , kitaptaki o hiç azalmayan gerilimin çok uzağında kalıyor .
Örneğin Dolores Umbridge'in tüm okulda estirdiği terör , filmde komikliği de olan bir yön olarak sunulmuş ki , Umbridge'in dehşetengiz ceza yöntemleri , kitabın yaratmış olduğu gerilimin en önemli parçalarından biri idi .
Bu anlamda şunu belirtmeden geçmek istemiyorum .
Bir kitabın filme satır satır uyarlanmasını bekleyenlerden değilim , ama en azından duygu ve ruh hali açısından bir filmin , kitabın sunduklarından çok da uzaklara savrulmaması gerektiğini düşünüyorum .
Kitap uyarlaması dendiğinde herkesin durup durup verdiği Yüzüklerin Efendisi örneği , ne kadar tekrarlansa yeridir aslında .
Tolkien'in kitapta anlatmış olduğu bir çok olay ve karakter filmde yer almıyordu .
Ama buna rağmen Peter Jackson , kitapların ruhunu ve özünü hiçbir dramatik yapıyı atlamadan filme geçirmeyi öyle eksiksiz başarmıştı ki , seri sinema tarihinde çok başarılı bir uyarlama olarak yerini aldı .
Genel olarak Harry Potter serisi ve özel olarak da bu film , bu anlamda çok başarılı bir örnek oluşturmuyor .
Örneğin Harry ve arkadaşlarının gizli örgütlenmeleri , Harry'nin rüyalarının etkisi , bütün bunlar yaşanırken Dumbledore'un ruh hali gibi pek çok olay , filmde pek de etki yaratamayan öylesine olaylar gibi kalıyor .
Kitapta önemli bir gerilim öğesi olarak duran bir vakanın , filmde içine bu etkiyi azaltan kimi gülünçlük ya da sakarlıklar katılarak sunulmasını yanlış bir tercih olarak görüyorum .
Yoksa kitaptaki bazı karakterlerin ve olayların ( ev cinlerinin hikayede oynadıkları rol tıpkı Ateş Kadehi'nde olduğu gibi burada da es geçilmiş ) çıkarılmış olmasına takılanlardan değilim .
Böylesi kalın bir kitabın her detayını filmde görmeyi beklemek mantıklı değil .
Fakat tüm bu eleştirilere rağmen şunu da belirtmezsem vicdan azabı çekebilirim .
Zümrüdüanka Yoldaşlığı , diğer filmler arasında daha özel bir yerde duruyor .
Bu eksiklikleri çok daha bariz bir şekilde yapan serinin diğer filmlerine nazaran ( bir kere daha Alfonso Cuarón yönetimindeki üçüncü filmi ayırdığımı belirtiyim ) , David Yates'in daha elle tutulur bir çalışma çıkardığını söylemeliyim .
Aslında David Yates ismi çok bilinmemesine rağmen , hakkında biraz bilgi sahibi olduktan sonra heyecan yaratmıştı .
Televizyon için çektiği dizilerle İngiliz televizyon dünyasında bir fenomen haline gelmiş , pek çok kez BAFTA ödülünün sahibi olmuş ve çoğunlukla da politik mevzulara odaklanan bir yönetmen olarak Harry Potter'ı çekmesi istendiğinde , seri ile ilgili hiçbir fikri olmadığını da itiraf etmekten çekinmemişti .
Senaryoda olduğunu düşündüğüm bu eksikliklerden kendisini azad edersek genel olarak başarılı bir çalışma çıkardığını düşünüyorum .
Bunu sadece ben düşünmüyor olmalıyım ki , altıncı film Melez Prens'in yönetmen koltuğuna şimdiden kurulmuş bile .
Kitapların müdavimi olup da filmleri , ağızlarında buruk bir tatla izleyen bir çok insan olduğu bir gerçek .
Bu nedenle ben Harry Potter'ın yıllar sonra Örümcek Adam ve Batman'in akıbetine uğrayacağını düşünmeden edemiyorum .
Yedi filmlik bu serinin eksiklerinden şikayetçi olan bir grup ' gişe canavarı ' sinemacının , seriyi yeniden çekmek konusunda kolları sıvayacaklarını tahmin etmek çok da büyük bir kehanet olmasa gerek .
Hatta ve hatta dünyadaki bu Harry Potter fanatizmini gördükçe , bu fanatiklerin arasından sadece Harry Potter'ı çekmek hayaliyle sinemacı olmayı kafaya koyanlar olabileceğini bile düşünüyorum .
20 sene sonra başka bir Harry Potter yazısında görüşmek üzere . ( mi acaba ? )
