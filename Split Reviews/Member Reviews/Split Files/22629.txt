“Gräns / Border” ; senaryosunu , John Ajvide Lindqvist’in aynı isimli kısa hikâyesinden Isabella Eklöf ve John Ajvide Lindqvist’in kendisi ile birlikte uyarlayarak yazan İran asıllı sinemacı Ali Abbasi’nin yönetmen koltuğunda oturduğu bir drama …
Prömiyeri , 10 Mayıs 2018’de ( anlamı “Bir Başka Bakış Açısından” olarak tercüme edilebilecek olan ) “Un Certain Regard” ödülünü kazandığı Cannes Film Festivalinde yapılan ve aslında yola , İsveç adına 91. Academy ödülleri töreninde “Yabancı Dilde En İyi Film” kategorisinde yarışmak için çıkmasına rağmen ilk aşamayı geçemeyerek elenen film , an itibarıyla 91. Academy ödüllerinin “En İyi Makyaj ve Saç Şekillendirme” kategorisinde , “Mary Queen of Scots” ( 2018 ) ve “Vice” ( 2018 ) ile birlikte yarışacak üç filmden biri de olmuş durumda …
31 Ağustos 2018 tarihinde vizyona giren bu filmin , 7.0 / 10 ( 26.238 oy ) ve 3.7 / 5 ( 1.0 üzeri oy ) olan IMDB ve Rotten Tomatoes izleyici puanı ortalamalarıyla 7.9 / 10 ( 129 yorum ) ve 75 / 100 ( 25 yorum ) olan Rotten Tomatoes ve Metacritic yorum ortalamaları , her ne kadar katılımcı sayıları çok fazla olmasa da nitelikli bir filmle karşı karşıya olduğumuzu söylüyor gibi … “Yine de isterseniz , her zamanki gibi önceliği oyuncu kadrosuna vermek suretiyle bu filmi birde biz inceleyerek yorumlayalım ve ardından da puanlamaya çalışalım” diyeceğiz …
Ve sözü : “Ancak , artık neredeyse yorumlarımızda geleneksel bir özellik haline geldiği üzere ayrıntılı incelemeye geçmeden önce yine filme ilişkin ilk tespitimizi paylaşalım” şeklinde bağlayacağız …
Fakat gelin bu kez işe , bir ilk tespitle değil de 91. Academy ödüllerinin sahiplerini bulacağı 24 Şubat 2019 akşamına yönelik küçük bir tahminle başlayalım : Ortadoğu’ya kan banyosu yaptıranlar grubunda başı çeken Amerikalılardan biri olan Dick Cheney’in ( ki zaten o yüzden de Golden Globes ödül töreninde bu filmde oynadığı Dick Cheney rolüyle " En İyi Erkek Oyuncu " ödülünü kazanan Christian Bale : " Bu rolü nasıl oynayacağım konusunda bana ilham verdiği için Şeytan'a teşekkür ederim " demişti ) hikâyesinin anlatıldığı “Vice” ( 2018 ) filmine “milli bir görev” addettiği için en az bir ödül vermeyi kafasına koymuş olan Academy jürisi , eğer “En İyi Makyaj ve Saç Şekillendirme” kategorisini bu iş için kullanmazsa bu ödül , bize göre kesinlikle “Gräns / Border” filmine gider …
Zira Göran Lundström ve Pamela Goldammer ikilisi gerçekten de mükemmel bir işçiliğe imza atmışlar …
Bu tahminden sonra tekrar filme ilişkin ilk tespitimize dönecek olursak …
O da , bir sonraki saniyesi önceden kestirilemeyen 110 dakikalık bu sıra dışı filmin , başroldeki Eva Melander ve Eero Milonoff’un performansları ile doyumsuz bir sinema ziyafetine dönüştüğü biçiminde olabilir …
Elbette “Gräns / Border” ın , seyri herkes için kolay bir film olmadığı da çok açık …
Fakat bunu , Cannes’da alışılmış geleneksel kalıplar dışındaki hikâyelere sahip olan “özgün ve farklı” filmlere verilen “Un Certain Regard” ödülünü aldığını duyduğumuz / gördüğümüz anda anlamış olmamız gerekiyordu zaten …
Yani ortada öyle fazla şaşırılacak bir durum da yok aslında …
Belki burada şaşırılacak olan tek husus , doğduğu İran’da 21 yıl yaşadıktan sonra İskandinav ülkelerinde yoluna devam eden Ali Abbasi’nin ( halen İran pasaportuna da sahip olmasına rağmen ) yaşamakta olduğu coğrafyanın kültürünü hızlı bir biçimde içselleştirmesi ve bunu filmlerine de yansıtıyor olabilmesi …
Öyle ki , eğer bilmesek ve sorulduğunda da 40 yıl dahi düşünsek , bu filmin ( ve diğer Ali Abbasi filmlerinin ) yönetmen koltuğunda oturanın bir İranlı olabileceğini kesinlikle aklımızın ucundan bile geçirmeyiz …
Meraklıları çok iyi bilirler , aynı tarzı yani yaşadığı coğrafyanın kültürünü içselleştirme işini , Türk asıllı İtalyan yönetmen Ferzan Özpetek’in pek çok filminde de görmek mümkündür …
Sonuç olarak , büyük bir ilgi ve beğeniyle izlediğim bu çok özel film için puanımız 3,5 , önerimiz ise “mutlaka izlenmeli” şeklinde olacak …
Keyifli seyirler , Son bir not : Bu yorum daha önce 16 Şubat 2019 tarihinde ve saat 00:53’de bir başka mecrada paylaşılmış olup bütün yayın hakları şahsımıza aittir .
O nedenle de , “En İyi Makyaj ve Saç Şekillendirme” kategorisindeki Academy Ödülündeki " nokta atışı " tahminimiz bölümü dahil yorumun tek kelimesine dahi dokunulmamıştır .
Yapılan tek düzenleme , güncellediğimiz IMDB , Rotten Tomatoes ve Metacritic rakamlarına ve şahıs zamirlerine ilişkindir .
