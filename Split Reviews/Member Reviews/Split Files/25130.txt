Senaryosu , Steve Galluccio ve Vinay Virmani tarafından yazılan “Little Italy” , Donald Petrie’nin yönetmen koltuğunda oturduğu romantik bir komedi …
24 Ağustos 2018 tarihinde Kanada’da vizyona giren filmin , hâlihazırda IMDB , Rotten Tomatoes ve Metacritic gibi mecralarda ciddiye alınacak miktarda oydan oluşan bir izleyici ve yorumcu puanı ortalaması mevcut değil …
O nedenle bizde bu filmi , her zamanki gibi önceliği oyuncu kadrosuna vermek suretiyle bizzat kendimiz mercek altına alarak incelemeye ardından da puanlamaya çalışacağız …
Ancak , artık neredeyse yorumlarımızda geleneksel bir özellik halini aldığı üzere ayrıntılı incelemeye geçmeden önce yine bu filme ilişkin ilk tespitimizi , sonrasında da naçizane ilk önerimizi paylaşalım istiyoruz …
Bu bağlamda da işe ; karşımızdakinin , 102 dakika boyunca bolca servis edilen çıtır İtalyan pizzalarına rağmen yenilir yutulur hiçbir tarafı bulunmayan fazlasıyla anlamsız bir film olduğunu söyleyerek başlayabiliriz …
Hem de , Danny Aiello , Andrea Martin , Gary Basaraba , Alyssa Milano , Linda Kash ve Jane Seymour gibi oldukça deneyimli isimlerle desteklenen oyuncu kadrosuna rağmen …
Öyle ki , hikâyesindeki ve kurgusundaki absürtlükler bir ara bize ; isterse yaşadığı ülke Kanada değil de kutuplarda bir bölge olsun , normal koşullarda hiçbir gerçek İtalyanın Starbucks gibi " endüstriyel " bir mekânda kahve içmeyeceğini , hadi oldu da içti , ama bu durumda da , filmdeki gibi içer içmez lezzetine bayılıp hemen ikincisini sipariş etmeyeceğini bizzat yaşayarak bildiğimiz için filmin bir “gizli Starbucks reklamı” olduğunu da düşündürtmedi değil …
Zira neresinden tutarsanız tutun , film elinizde kalıyor …
Maalesef ele avuca gelir hiçbir tarafı da yok …
Dökülüyor da dökülüyor işte .
Hatta izlerken , küçücük bir tebessüm dâhil bizde olumlu hiçbir etkiye neden olmayan bu film yüzünden , vakti zamanında senaryo yazarlarından biri de Fatih Akın olan benzer konseptdeki “Kebab Connection” ( 2004 ) filmi için yazdığımız eleştirel nitelikteki yorum nedeniyle az da olsa suçluluk hisseder gibi de olduk …
Fakat emin olun söz konusu bu iki film arasında illa da bir seçim yapmaya zorlanmış olsaydık , tercihimiz kesinlikle “Kebab Connection” ( 2004 ) dan yana olurdu …
Belki tarzımızın biraz dışında olacak ama buraya kadar söylediklerimizin tamamı , zımnen de olsa ikisini de içerdiği için filme ilişkin hem ilk tespitimiz hem de ilk önerimiz olsun …
Artık ayrımı gönlünüze göre siz kendiniz yaparsınız …
Sonuç olarak , kendi değerlendirme sistemimiz içinde puan olarak 1,5 verdiğimiz bu film için önerimiz de , “kendinize izleyecek başka bir şey bulun” şeklinde olacak …
