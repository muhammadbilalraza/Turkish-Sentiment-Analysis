Sezonun en beklenen filmlerinden biriydi .
Önemli dallarda Akademi Ödülleri için ismi geçiyor .
Fincher'ın muhteşem sinematografisinin şimdiden en nadide parçalarından biri haline geldi .
Uzun süredir sağlam bir film gelsin de sinema salonunda izlesek diye bekleyen sinemaseverleri tatmin edecek " Gone Girl " , artık perdede .
Kendisi de Missouri doğumlu olan yazar Gillian Flynn'in aynı adlı 2012 tarihli romanından uyarlandı film .
Kitap haftalarca bestseller kaldı .
Yaşadığımız zaman ile ilgili yerinde tespitleri , unutulmayacak ve çok güçlü karakterleri var .
Bunlardan birini , Amy'yi , kariyerinde bu rol ile birlikte büyük bir sıçrama yapan Rosamund Pike , diğerini ise her zaman aktörlüğü tartışma konusu olmuş , son yıllarda daha çok kaliteli yönetmenliği ile gündeme gelen , popüler isim Ben Affleck canlandırıyor .
Yan karakterlerde de üst düzey oyuncuların üst düzey performansları var ve belki onlar da detaylı olarak ele alınmayı hak ediyor .
Ancak bu film tartışmasız olarak Nick ve Amy ile alakalı .
Kitapta muhakkak daha detaylı , ince ince yaratılıyor bu karakterler .
Fakat Fincher ve ekibi de oldukça başarılı .
Nick aslen bir " Missouri delikanlısı " , annesinin rahatsızlığı nedeniyle New York'tan yeni evlendiği eşi ile birlikte " mahallesine " dönüyor .
Çok sempatik bir karakter değil aslında .
Ancak tamamen antipatik olduğunu da söylemek zor .
Film boyunca yaşananlar , Nick ile ilgili düşüncelerinizi bir o yana bir bu yana savuruyor .
Yakınlık duyuyor , ardından nefret ediyorsunuz , daha sonra acıyorsunuz vs. Zaten bu durumu filmin sonlarına doğru kendi ağzından da aynen bu şekilde duyabiliyoruz .
Amy ise , Pike'ın efsanevi oyunculuğunun da etkisi ile kuşkusuz , tek başına birkaç filme konu olabilecek bir insan .
" Amazing Amy " isimli çocuk kitapları serisinin baş kahramanı .
Standartları çok yüksek biri .
Muhteşem bir eğitim kariyeri var , akıllı , kültürlü , zevk sahibi .
Tam bir " elit " .
Bir şekilde bu iki insan birbirine aşık oluyor , çok güzel bir birlikteliğe başlıyor .
Ancak devamında bazı sorunlar baş gösteriyor .
Global ekonomik kriz giriyor araya önce .
Evlilik - para - ilişki konuları gündeme geliyor .
Sonrasında bebek isteme - istememe , Nick'in farklı arayışları tercih etmesi gibi , aslında günümüzde pek çok evlilikte yaşanan sorunlardan bazılarını onlar da yaşamaya başlıyor .
Zaten asıl orjinallik bu noktadan sonra ortaya çıkıyor .
Amy'nin bu durumlara " tepkisi " , filmin merkezini bambaşka bir noktaya çekiyor .
Filmin başında tanıdığımızı sandığımız kadın , belki de sinema tarihinin en keskin geçişlerinden birini yaşıyor ve sonrasında bambaşka bir kadına dönüşüyor .
Çok belirgin hatlarla birkaç bölüme ayırabiliriz filmi .
Öncelikle bir gizemi çözmeye çalışıyorsunuz .
Bu kadına ne oldu ?
Kim , ne yaptı ?
Bu soruların cevabını almanızla birlikte film yaklaşık iki dakika içinde bambaşka bir kimliğe bürünüyor .
Sırlar açığa çıkmaya başlıyor .
Bu bölümün ardından yine bambaşka frekansta , bir diğer aşamaya geçiliyor .
İzlerken çok iyi anlayacaksınız .
Bu aşamaların toplamı , aslında uzun sayabileceğimiz bir film oluşturuyor .
Finale doğru özellikle dikkatinizi dağıtmamak ve odaklanabilmek adına biraz ekstra çaba sarf etmeniz gerekli .
Missouri - New York çatışması .
Müzik kullanımı , ve Fincher'ın bilindik usta yönetmenliği .
Kültürel referansların bolluğu .
Merkezde etraflıca ele alınmış bir " evlilik müessesesi " çıkmazı .
Kadın - erkek ilişkileri .
Daha pek çok konuya değiniyor film .
Herkesi , özellikle de evli olanları sanırım , oturup düşünmeye sevk ediyor adeta .
Uzun muhabbetlerin konusu oluyor .
Başarılı insanların elinden çıkmış bu başarılı filmi fazla geç kalmadan görmek gerekli .
