Bir çok kişi gibi 2.filmden sonra bu filmi merakla bekleyen , Nolan'ın son kozumu oynayacağım sözüyle heyecanı daha da artan biri olarak , filmi izleyeli çok olmasına rağmen hakkında birşeyler yazmak bugüne nasip oldu .
Film bende öylesine buruk bir tat bıraktı ki bir türlü elim klavyeye gitmedi .
Yanlış anlaşılmasın filmin kötü olduğunu düşündüğüm değil , beklediğimden çok farklı bir yol izlediğinden olsa gerek bu burukluk .
Herşeyden önce The Dark Knight'ta Batman'in yararlandığı teknolojiyi , dövüş ve uçuş yeteneğini , karakteri ile birleştirdiği akıl gücünü bizlere bolca izleten Nolan'ın bu filmin isminde " Yükseliyor " ibaresini kullanacağını duyduğumda kimbilir bizleri nasıl şaşırtacak diye sabırsızlanmıştım .
Fakat bence filmin bu isimle ile hiç ilgisi yok .
Kara Şovalyenin Yükselmesini geçtim , maalesef kendisi bile çok az kullanılmış .
Elindeki mekanizma sayesinde rakibinin silahını büken , duvara saplanmış mermi izinden parmak izini bulan , havada giden uçağa kanca yardımı ile atlayan , barda önüne geleni yıkıp mafya babasını sorgulayan , rehineleri kurtarma adına polisleri bile alaşağı eden Batman'den sonra ; 8 yıl verdiği arada kendine iyi bakmadığından mıdır nedir vücudu nerdeyse çökmüş , koltuk değneği ile yürüyen , teknoloji adına nerdeyse hiç birşey sunmayan Batman'i izlemek bende hayalkırıklığı yarattı .
Çizgi romanla kıyaslarsak film ona uygun .
Orada da Batman Bane ile karşılaştığında artık yorgun ve bitikti , Bane belini kırmıştı falan ama filmin adı Kara Şovalye Yükseliyor olunca insan ister istemez ismin adına yakışır bir kahraman bekliyor .
Hele sonraki o çukur hapishanesinde Bruce Wayne'nin çektiklerini gördükçe bu filmin adının " Kara Şovalyenin eziyeti , çöküşü " gibi bir cümle olması gerektiğini düşünüyorum .
Filmin senaryosu aslında oldukça ilginç .
Joker'in ( Heather Ledger'i saygıyla anıyorum ) hastane odasında Harvey Dent'e söylediği " biraz ateş ve bir kaç bidon benzinle şu kente yaptıma bak " dediği Gotham şehrinin nükleer bomba tehdidiyle esir alınması , polislerin metro çukuruna hapsedilmesi , şehrin giriş çıkışının kontrol edilmesi , kendine özel yasalar çıkarılması ne kadar fantastik ise ; geçen aylara rağmen koskoca devletin duruma el koyamama acizliği , yüzlerce polisin o çukurda nasıl yaşadığı , hadi yaşadılar nasıl olupta saç sakal karışmış perişan durumda olmadıkları , kurtulur kurtulmaz Rambo misali nasıl dövüştükleri , hayata küstüğü için vücudu bitik durumda olan , üstüne üstlük omurgası kırılan Bruce Wayne'nin o hapishanede sağılığına o şekilde kavuşturulması gibi yüzeysel kurgular , Nolan'ın bu seride bizi aşina ettiği " gerçeklik " olgusuna ters düşüyor .
Filmin oyuncularına ve rollerine gelirsek her telden çalmak mümkün .
Filmde Bane ve Kedi Kadın rollerinin olacağını ilk duyduğumda , bu rollerin ve bu oyuncuların Nolan tarzına uymayacağını belirtmiş ve endişelenmiştim .
Filmi izlediğimde yanıldığımı anladım .
97 yapımı filmdeki Bane'i gördükten sonra Tom Hardy'nin yorumladığı o Bane ilaç tabiri caizse ilaç gibi geldi .
Heather Ledger'in o uçuk kaçık , kural sınır tanımaz Joker'ini nasıl seviysem , Tom Hardy'nin Bane'ine de o kadar saygı duydum .
Diğer ana karakterlerden olan Anne Hathaway - Selina Kyle eşleşmesinde , böyle masum ve naif yüzlü bir kadından Kedi Kadın karakteri nasıl çıkacak diye korkuyorumdum ki , endişelerim boşa çıktı .
Çünkü bu Kedi Kadın'ın benim bildiğim , hayran olduğum M. Pfeiffer'in o seksi , dengesiz Kedi Kadını ile uzaktan yakından alakası yok .
Yanlış tercih ve yanlış yorumla boşu boşuna heba edilmiş bir karakter olmuş .
J. G. Lewitt'in canlandırdığı John Blake karakteri de bana göre çok ön planda tutulmuş .
Bu karakteri bu kadar izlemek yerine , ilk iki filmde olduğu gibi Alfred'in esprilerini , Fox'un teknoloji bilgisini , Gordon'un mesleki ahlakını , yani Freeman - Cane - Oldman gibi ustaları daha çok görmeyi ister ve beklerdim .
Sonuç olarak , bu yazı kasıp kavuracak , aylarca listelerin üst sıralarından inmeyecek , seyirci , para , ödül anlamında rekorlar kıracak bir filmi hayal eden biri olarak ; maalesef bu film için biraz hayalkırıklığı , biraz burukluk yaşıyorum .
Eleştirimde bu yüzden bu kadar uzun .
Film asla kötü değil , ama tüm beklentilerimi karşıladı , " işte budur " da diyemem .
Bu hayalkırıklığının sebebinin de özellikle Kara Şovalye ile benim nazarımda zirve yapmış olan ve buna beni alıştıran yönetmenin kendisi olduğunun altını çiziyorum .
Yinede , bir çizgi roman kahramanını böylesine boyutlara taşıyan , inanılmaz görsel efektleri gerçeklik hissi ile birleştiren , süper kahraman filmi çekmenin sadece çerezlik lay loy lom filmler olmadığını , ciddi bir iş olduğunu tüm dünyaya ispatlayan , artısı eksisi ile bizlere üç filmlik müthiş bir seri sunan Nolan kardeşlere saygılar sunuyorum .
