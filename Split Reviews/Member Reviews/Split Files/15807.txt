“Charlie's Angels” , senaryosunu da Evan Spiliotopoulos ve David Auburn’ün hikâyelerinden uyarlayarak yazan ve başrol karakterlerinden Rebekah Bosley’i canlandıran Elizabeth Banks’in yönetmen koltuğunda oturduğu bir drama …
15 Kasım 2019 tarihinde Amerika’da vizyona giren filmin , 4.8 / 10 ( 57.339 oy ) ve 4.0 / 5 ( 2.500 üzeri oy ) olan IMDB ve Rotten Tomatoes izleyici puanı ortalamalarıyla 5.4 / 10 ( 230 yorum ) ve 52 / 100 ( 41 yorum ) olan Rotten Tomatoes ve Metacritic yorum ortalamaları ne yazık ki , pek de iç açıcı değil …
Ama biz yine de önemli sahneleri Hamburg ve İstanbul’da görüntülenen bu filmi , her zamanki gibi önceliği oyuncu kadrosuna vermek suretiyle bizzat kendimiz mercek altına alarak incelemeye ardından da puanlamaya çalışacağız …
Bunun içinde , 48 milyon dolarlık bir bütçeyle çekilen ve yapımcılarına , “Ehh işte” dedirten 73,2 milyon dolarlık bir hasılat rakamına da ulaşmış olan filme ilişkin ilk tespitimizi , sonrasında da naçizane ilk önerimizi paylaşalım istiyoruz …
Bu bağlamda da işe ; karşımızdakinin , “arkana yaslan ve tadını çıkart” tarzında bir eğlencelik olduğunu söyleyerek başlayabiliriz …
Araç takip , silahlı çatışma ve yakın dövüş dâhil aksiyon ile gırgır ve şamatanın hız kesmeden devam ettiği bu filmi izlerken yapılacak en önemli şeyin , beğenmemek adına bahane üretmemeye çalışmak olduğunu düşünüyoruz …
Tamam , 1976 – 1981 yılları arasında ABC kanalında yayınlanan ve TRT’deki gösterimine de 16 Ekim 1977 tarihinde başlanılan efsane dizinin gönüllerde taht kuran ( bu filmde de kısaca bir görünen ) Jaclyn Smith ( Kelly Garrett ) , Cheryl Ladd ( Kris Munroe ) , Kate Jackson ( Sabrina Duncan ) , Farrah Fawcett ( Jill Munroe ) ve David Doyle’lu ( John Bosley ) kadrosu , bizim gibi o yılları anımsayan kuşakların hafızalarına kazınmış olabilir …
Ancak emin olun , bu filmin 118 dakika boyunca ilgimizi ayakta tutmayı başaran , Kristen Stewart , Naomi Scott ve Ella Balinska’lı “melek” ile Elizabeth Banks ve Patrick Stewart’lı “Bosley” kadrosu da fena değil …
Bu arada , en başlardaki Kristen Stewart ile Chris Pang arasındaki tatlı sert bir cilveleşme dışında , cinsellik de içermemesi nedeniyle “Charlie's Angels” ın , ( iki bölüm üst üsteymiş gibi oldukça makul ve doyurucu bir süreyle kurgulanmış olan ) bu yeni versiyonunu ailecek izleyebileceğinizi de belirtmiş olalım …
Siz yeter ki ; çay , kahve , meşrubat ve taze mevsim meyvelerinden oluşan atıştırmalıkları da hazır etmiş olun …
Belki biraz tarzımızın dışında olacak ama tek bir “spoiler vermeden” buraya kadar yazdıklarımızın tamamı , zımnen de olsa ikisini de içerdiği için filme ilişkin hem ilk tespitimiz hem de ilk önerimiz olsun …
Ayrımı gönlünüze göre siz kendiniz yaparsınız …
Sonuç olarak , kendi değerlendirme sistemimiz içinde puan olarak 3 verdiğimiz bu film için önerimiz de olumsuz yorum ve puanlara aldırmadan , “bir şans da siz verin” şeklinde olacak …
Keyifli seyirler …
