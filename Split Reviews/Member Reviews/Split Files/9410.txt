Bu filme geçmeden önce size ilk Blade Runner filmi hakkındaki düşüncelerimi paylaşayım .
Orijinal filmde Ridley Scott'ın görüşüne hayran kalmıştım .
Yaratılan dünya çok gerçekçiydi , felsefesi harikaydı ve aralara sıkıştırılmış olan detaylar inanılmazdı .
Harrison Ford'un Han Solo ve Indiana Jones gibi eğlenceli karakterleri canlandırdıktan sonra bu filmde gösterdiği ağır ve ciddi performansı son derece etkileyiciydi .
Ama her ne kadar bütün bunları takdir etsem de , Blade Runner'ı hiçbir zaman " tüm zamanların en iyi filmi " veya " izlediğim en iyi filmlerden birisi " olarak görmedim .
Sadece hikayesininin işlenişini çok takdir ettim .
Çünkü senaryoyla bağdaşamadığım bazı şeyler vardı .
Yine de buna rağmen 2049 için çok heyecanlıydım .
Blade Runner çıktıktan 35 yıl sonra çekilmesi imkansız görülen bir devam filmi olmasının yanı sıra , yönetmen koltuğunda Denis Villenevue oturduğunu öğrenince heyecandan yerimde duramıyordum .
Bu yüzden film çıkar çıkmaz sinemaya gittim .
Ve size anlatacağım o kadar çok şey var ki !
Film hakkında en ufak bir spoiler dahi vermek istemediğim için filmin konusunu olabilecek en basit şekilde yazacağım : " 2049 yılının Kaliforniya'sında bir Blade Runner olarak çalışan K'nin elinde çok zor bir dava vardır . Bu davayı çözmek için eski bir Blade Runner olan Deckard ile birleşir ve olaylar gelişir . "
İlk Blade Runner filmini sadece iyi bulmuş olsam da 2049'a bayıldım .
Ba - yıl - dım !
Sinematografisinden yönetmenliğine , oyunculuklarından senaryosuna kadar bu yazımda film hakkında bir sürü şeyi öveceğim .
Ayrıca bu eleştiride " hayatımda gördüğüm en iyi " veya " bu yılın en iyi " kelimelerini çok göreceksiniz , bu yüzden kendinizi hazırlayın .
Roger Deakins'den başlayalım .
Deakins , şu anda çalışan en iyi görüntü yönetmenlerinden birisi ve 13 defa Oscar'a aday olmasına rağmen hiç ödül kazanamadı .
Eğer Deakins bu filmle Oscar kazanmazsa , artık Akademi Ödülleri'ni ciddiye almayacağım .
Çünkü bu filmde başardığı şeyler gerçekten de delice .
Film boyunca ekranda beliren farklı renk paletleri o kadar belirgin ve oyuncuların silüetleri arkasında öyle kusursuz bir biçimde ayarlanmış ki , izlerken kendinizden geçiyorsunuz .
Ve merak etmeyin , filmde bundan çok daha fazlası var .
Şahsen , Blade Runner 2049'ın görüntü yönetmenliğinden gerçek setlerine kadar , hayatımda gördüğüm en güzel görünen film olduğunu düşünüyorum .
Ve bir sürü film izlediğimi de belirtmeliyim .
Bu arada sadece Deakins'in sinematografisi değil , aynı zamanda görsel efektler de aklımı başımdan aldı .
Hollywood'un yaklaşık 200 milyon dolarını bir süper kahraman filmine değil de , felsefik ve yavaş ilerleyen bir sanat filmine yatırmış olmasını görmek çok güzel .
Ama şaka bir yana , bu film hayatımda gördüğüm en iyi görsel efektlerden birisine sahip .
Tıpkı bu yıl çıkan Ghost In The Shell filmi gibi , Blade Runner 2049 da CGI'ı bütün filmine yaymamış ve onu bir araç olarak kullanmış .
Harika setlerin yanında görünen CGI son derece inandırıcıydı ve başardıkları şeylere karşı ağzım açık kaldı , özellikle de Ana de Armas'ın karakteri için .
Bu yılın Oscar ödüllerinde bu filmin " En İyi Sinematografi " ve " En İyi Görsel Efekt " ödüllerini kazanması gerekiyor .
Çünkü bu filmde başarılan şeyler kesinlikle bu dünyaya ait değil .
Şu an günümüzde çalışan en iyi yönetmenlerden birisi olan Denis Villeneuve , bu filmle kendisini aşmış .
Blade Runner 2049 , Villeneuve'un yönettiği en iyi film .
Çekilmesi imkansız görülen bu devam filmini bu adamdan başkası çekemezdi .
Bütün film olabilecek en sade ve gerçekçi şekilde işlenmiş .
Bir yandan da nefes kesici manzaralar , görsel efektler ve müzikler , Türkçe sözlükte epik kelimesinin tam karşılığını veriyor .
Bazen kendime " sinemanın yeni üstatları nerede " diye soru soruyorum .
" Çağımızın Hitchcock'ları , Kubrick'leri , Tarantino'ları , Nolan'ları nerede ? " diye .
Sonra Denis Villeneuve'un filmografisine bakıyorum ve Arrival , Sicario , Prisoners , Enemy ve Incendies gibi ileride kült klasik olabilecek filmleri görüyorum .
Ve şimdi de Blade Runner 2049. .
Denis Villenevue , sinemanın yeni üstatlarından birisi .
Adam zaten dikkatimi çoktan çekmişti ama şimdi , Villeneuve'ın hiçbir yanlış yapamayacağını düşünüyorum .
Ayrıca Hans Zimmer , bir kez daha inanılmaz bir soundtrack'e imza atmış , film izlerken kulaklarınız bayram edecek .
Ama film hakkında en çok sevdiğim şeylerden birisiyse , filmin Suicide Squad hatasına düşmeyip soundtrack'ini çok fazla kullanmamasıydı .
Hatta filmdeki çoğu sahneler son derece sessiz bir şekilde ilerliyor , yürüyüş sahneleri , açıklama sahneleri olsun .
Bu film soundtrack'ini nerede kullanacağını gayet iyi biliyor .
Bu da filme son derece gerçekçi bir estetik kazandırmış .
K rolünde Ryan Gosling harikaydı .
Gosling'in şu aralar The Nice Guys , La La Land ve bu film gibi peşpeşe inanılmaz filmler yapıyor olması çok etkileyici doğrusu .
Harrison Ford , Deckard rolünde son yıllarda canlandırdığı en iyi performansı sergilemiş .
Üstelik karakterinin geçmişinde yaşanan şeyler yüzünden yaşadığı duygusal tarafı çok iyi oynamış .
Her ne kadar bu filmin kendisi dünyası yüzünden biraz donuk olsa da , bu tarz şeyler 2049'un içinde atan bir kalbi ortaya çıkartmış .
Unutmadan kısaca , Ana de Armas'ın filmdeki rolü çok yaratıcıydı ve onun performansına bayıldım , Jared Leto her zamanki gibi rolüne kendisini adamayı başararak çok özgün bir performans ortaya çıkarmış ve Sylvia Hoeks'in performansı inanılmazdı , benim için filmin en büyük sürpriziydi .
Senaryoyu sona sakladım çünkü benim için filmin en büyük sürprizi , senaryoydu .
Blade Runner 2049'un harika oyunculuklara sahip olacağını , inanılmaz bir sinematografi ve yönetmenlik içereceğini , bütün bu filmin çok yaratıcı olacağını biliyordum .
Ama senaryonun bu kadar iyi olacağını ben bile tahmin edemezdim .
Her ne kadar ilk yarı biraz durağan geçse ve kafanızda " bütün bunlar nereye bağlanacak acaba " sorusunu sorsanız da , filmin inanılmaz ikinci yarısı sadece ilk yarıda yaşanan şeyler için bir sonuç vermekle kalmıyor , üstelik ilk Blade Runner filminin tamamında yaşananlar için mantıklı bir neden veriyor .
Bu iki filmin hikayeleri 2049'da olabilecek en kusursuz şekilde bir araya gelmiş .
Bu filme girmeden önce kafamda olan en büyük endişelerden birisi , 2049'un " Blade Runner serisine gereken enerjiyi geri getiren , kapısını onlarca devam filminin yaşanması için açacak " filmlerden birisinin olabilme ihtimaliydi .
Çünkü özellikle süper kahraman filmlerinde son zamanlarda bunun örneklerini çok görüyoruz .
Fakat 2049 , öyle bir film değil .
Bu filmin çekilmiş olmasının nedeni , gerçekten anlatacak bir hikayesinin olması .
Ve bunu öyle bir anlatıyor ki !
Bu film , kapısını yeni olasılıklar için açan bir reboot gibi değil , her anlamıyla bir " film " gibi hissettiriyor .
Michael Green ve Hampton Fancher'ın senaryosuna bayıldım .
Her ne kadar Aronofsky'nin mother ! filmi bu yılın en yaratıcı senaryosunu içerse de , Blade Runner 2049'nin senaryosu bu yıl beni en çok etkileyen senaryoydu .
İmkansız görünen bir filmi mümkün kılmışlar ve hatta orijinalinden daha iyi bir iş ortaya çıkarmışlar .
Başka ne söyleyebileceğimi bilmiyorum , film bittikten sonra bir süre boyunca koltuğuma yapışıp kaldım ve ne kadar inanılmaz bir deneyim yaşadığımı düşündüm .
Peki Blade Runner 2049 kusursuz bir film mi ?
Şahsen , evet .
Normal sinema izleyicisinin bu filmi gereksiz şekilde uzun bulacağını ve ilk filmi sevmeyenlerin bu filmi de aynı derecede anlamsız bulacağının farkındayım .
Her ne kadar bu yorumları anlayışla karşılasam da 2049'un monoton tonuna rağmen film boyunca bir an bile sıkılmadım .
Film sırasında canınızı sıkan şeyler daha çok " ilk izlenim " ile alakalı .
Yani ilk izlediğinizde gereksiz bulduğunuz ama sonraki izlemelerde mantıklı gelecek olan şeyler .
Filmle ilgili tek gerçek sorunum , süresi çok uzun olduğundan kolayca tekrar tekrar izlenemeyecek oluşu .
Ama 163 dakikalık bu filmde yaşanan bütün harika şeylere baktıktan sonra , bu o kadar da büyük bir sorun değil .
Bu film beni daha ilk karesinden itibaren hikayesinin içine çekmeyi başardı .
Normalde film boyunca sürekli bir sonraki sahnede neyin yaşanacağını tahmin etmeye çalışırken , bu film sırasında hiç etmedim .
Kendimi filmin akışına bıraktım ve sadece gördüğüm inanılmaz şeyler tarafından büyülendim .
Yıllardır bir film tarafından bu kadar etkilenmemiştim .
Yazıyı bitirmeden önce bahsetmek istediğim son bir şey var , o da filme verilen sansür .
Her ne kadar burada yapılan amacı anlasam da sonuç olarak bunu çok saçma buldum .
Çünkü yaş sınırları bu yüzden var , sırf filmi 15 + yapıp daha fazla gişe yapmak için filmi sansürlemek çok mantıksız .
Geçen ay Kingsman 2 , mother ! gibi filmler arka arkaya 18 + yaş sınırı almıştı zaten , o halde Blade Runner 2049 da neden almasın ?
Bu filmi IMAX'de izledim ve ne zaman bir sansür olsa çok net anlaşılıyordu .
Mesela Jared Leto'nun karakterini ilk gördüğümüz sahnenin neredeyse tamamı sansürlenmişti .
Üstelik film boyunca arada sırada yaşan şeyler de kırpılmıştı .
Sansür olayı filmde yaklaşık 6-7 kere yaşanıyor .
Bu yüzden film sırasında ara sıra " acaba burayı da sansürlediler mi ? " diye içinizden sorular geçiyor .
O halde geriye tek bir soru kalıyor ; Blade Runner 2049 aldığı sansüre rağmen izlenmeye değer mi ?
Dürüst olmak gerekirse , filmde yaşanan sansürler dakika başı yaşanmıyor ve genel itibariyle hikayenin işlenişini etkilemiyor , sadece filmi izlerken bazen son derece fark edilebilir oluyor .
Yine de buna rağmen , Blade Runner 2049'u IMAX'de izlemenizi tavsiye ediyorum .
Tıpkı Avatar veya Interstellar gibi , 2049 da olabilecek en büyük perdede ve genel itibariyle sinemada deneyimlemeniz gereken filmlerden birisi .
Aldığı sansüre rağmen bu film hayatımda yaşadığım en sürükleyici ve etkileyici sinema deneyimlerinden birisiydi .
Ve ileride Mad Max : Fury Road gibi bir kült klasik olacağına dair hiçbir şüphem olmadığından , bu filmi sinemada ve hatta IMAX'de izleyin .
Eğer evde izlerseniz aynı etkiyi vermeyeceğinden eminim .
Kısacası Blade Runner 2049 inanılmazdı .
İlk filmini sadece iyi bulmama rağmen bu film hakkındaki her şeye bayıldım .
Villeneuve'un yönetmenliği , Roger Deakins'in sinematografisi , görsel efektler , oyunculuklar , senaryosunun derinliği ve bütün filmin sadeliği sayesinde her karesinin " epik " hissettirişi .
Sinemada bir film izlemek istediğim zaman istediğim her şeyi ve fazlasını bana vermeyi başardı .
Blade Runner 2049 , sadece şu ana kadar izlediğim bu yılın en iyi film değil , aynı zamanda tüm zamanların çekilmiş en iyi devam filmlerinden birisi .
Sinemaya dair derin bir tutku besleyenlere ilham verecek bir iş .
Ve bu film hakkında başka ne söyleyebilirim , bilmiyorum .
Eğer yıl boyunca sadece 1 tane filmi sinemada izliyorsanız , o filmi Blade Runner 2049 yapın .
Tek kelimeyle bir başyapıt .
İyi seyirler .
FİLMİN İYİ YANLARI : + Denis Villeneuve'ın yönetmenliği . + Roger Deakins'in akıl almaz sinematografisi . + Gerçekçi görsel efektler ve epik manzaralar .
- Ryan Gosling , Harrison Ford , Ana de Armas , Jared Leto ve Sylvia Hoeks'in enfes performansları . + Hans Zimmer'ın müzikleri . + Senaryonun orijinal filme dair fikirleri genişletip hikayesinin başı ve sonu belli olan bir hikayeye imza atılmış olması .
FİLMİN KÖTÜ YANLARI :
- Uzun süresi ve yavaş temposundan dolayı kolayca tekrar tekrar izlenemeyecek bir film oluşu .
TOPLAM PUAN : 10 / 10
