Lady Bird , 17 yaşında olan ve kendisine " Lady Bird " lakabıyla hitap edilmesini isteyen Christine'in hayatına odaklanıyor .
Filmin içerisinde onun okulu bitirdikten sonra tek başına hayata atılmak istemesini , karşı cinse olan ilgisiyle başa çıkmasını , arkadaşları ve özellikle de ailesiyle olan inişli çıkışlı ilişkilerini görüyoruz .
Fakat Lady Bird'ü bu türde yapılmış diğer filmlerden ayıran en önemli şey , bunların hiçbirini abartmadan işlemiş olmasıydı .
Çünkü normalde böyle bir konu işlenirken ortaya Mean Girls , Clueless gibi sadece gençlere hitap eden klişe filmler ortaya çıkıyor .
Fakat Lady Bird , bu filmlerle benzer yanlara sahip olmasına rağmen son derecede doğal ve gerçekçi hissini korumaya devam ediyor .
Hatta öyle ki , film boyunca sanki bu kişilerin hayatına bir kamera doğrultulmuş da , gerçek insanların olduğu bir belgeselden alınmış sahneleri izliyor gibi hissediyorsunuz .
Ve bunu başarmak hakkında Greta Gerwig için ne desem az .
Gerwig'in bu filmde oyuncularla kurduğu samimi atmosfer filmin her karesine yansıyor .
Filmi izlerken bir an bile " ben bunun nereye gideceğini biliyorum " veya " burası fazla yapmacıktı " gibi bir düşünce içinizden geçmiyor çünkü film sizi içine çekmeyi başarıyor ve süresi boyunca bırakmıyor .
Lady Bird'in 94 dakikalık epey kısa bir süresi var ve bu ilginç bir şekilde filmin yararına olmuş .
Çünkü filmin hızlı ilerleyen temposuna karşılık hiçbir sahne boşa harcanmış veya gerekilen duygu yeterince yansıtılmamış gibi bir his içinizde uyanmıyor .
Bu yüzden Lady Bird'ü izlerken gerçekten karakterler adına bir şeyler hissediyorsunuz , hatta bazı bölümlerde onlar adına gerçekten endişeleniyorsunuz .
Lady Bird , bana sadece bir filmden daha fazlasını sundu .
Normalde gençlere odaklanan bu tarz filmlerin ana gidişatı bir aşk hikayesi üzerinden ilerler .
Bir genç kız ile genç erkeğin birbirlerine aşık olmasını ve film boyunca önlerine çıkan bütün sorunları atlatmasını izleriz .
Ve her ne kadar Lady Bird filmde erkeklerle tanışıyor olsa da , bu film özünde bir anne ile kızı arasındaki sevgi hakkında .
Bu film her ne kadar Lady Bird'in hikayesi olsa da , aynı zamanda annesinin de hikayesi .
Film boyunca Lady Bird'in yaşadığı sorunları izlerken senaryo , aynı zamanda anneye de odaklanmak için yeterli süre tanıyor ve onun da kendi hayatında yaşadığı zorlukları izliyoruz .
Bunun sayesinde örneğin Lady Bird ile annesi bir konu hakkında tartışırken her iki tarafın görüşlerini anlayabiliyor ve aralarındaki bağın ne kadar güçlü olduğunu hissedebiliyoruz .
Bu arada lafı fazla dolandırmadan yeniden Greta Gerwig'e dönmek istiyorum ; Gerwig'in daha önceden sadece bir filmde yardımcı yönetmen olarak çalıştığını ve Lady Bird'in onun tek başına çektiği ilk filmi olarak görecek olursam , bu film hayatımda gördüğüm en etkileyici " ilk film " lerden birisiydi .
Filmin kısa süresi ve hızlı ilerleyen temposuna karşın hikayedeki bütün karakterler harika anlaşılmış , komedi ile dram seyirciye olması gereken etkiyi vermeyi başarıyor ve genel itibariyle başı ile sonu belli olan bir film izlemiş gibi hissediyorsunuz .
Üstelik Gerwig'in yönetmenliği yanı sıra , senaryosu da harikaydı .
Hızlı ilerleyen diyaloglarla birlikte dediğim gibi tek bir an bile boşa harcanmıyor ve gerek filmin atmosferi ile karakterleri olsun , her şey içinde yaşanmışlık hissini uyandırıyordu .
Bu arada filmin 2002 yılında geçmesini , hikayenin cep telefonu vb. gibi elektronik cihazların azınlıkta olduğu bir şekilde ilerlemesi son derecede ferahlatıcıydı ve filmin kendisini daha da içten bir hale getirmiş doğrusu .
Bu arada kısaca performanslara da değinmeden geçemeyeceğim ; oyunculuğuna sürekli hayran kaldığım Saoirse Ronan , bu filmde kariyerinin en iyi performansını sergilemiş .
İrlanda aksanına sahip olmasına rağmen Amerikan aksanını kusursuz söylemesinin yanı sıra Ronan , resmen Lady Bird'ü yaşamış .
Filmde onun yaşadığı duygular ve çelişkileri öyle net ortaya koymuş ki , filmi izlerken Ronan'dan etkilenmemek elde değil .
Aynı şeyi Laurie Metcalf için de söyleyebilirim .
Bu ikilinin bir arada olduğu sahnelerse filmin en iyi bölümleriydi .
Lady Bird , ne yaptığını iyi bilen son derecede yetenekli bir yönetmenin elinden çıkmış , harika bir senaryoya ve performanslara sahip bir filmdi .
Alt tarafı bir film izlemekten ziyade gerçekten ana karakterler adına bir şeyler hissedebileceğiniz ve bir an bile sıkılmayacağınız bir filmdi Lady Bird .
Vizyona girdiğinde sakın kaçırmayın .
İyi seyirler .
FİLMİN İYİ YANLARI : + Filmin eşsiz anlatım tarzı , tek bir sıkıcı sahnesinin bile olmaması . + Greta Gerwig'in yönetmenliği . + Motivasyonları ve kişilikleri belli olan karakterler . + Saoirse Ronan ile Laurie Metcalf'in performansları .
TOPLAM PUAN : 9 / 10
