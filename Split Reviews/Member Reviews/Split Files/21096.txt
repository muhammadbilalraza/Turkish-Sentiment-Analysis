" Taken " da şu vardı ; gösterimi öncesi sükse yapmamış , tüm dünyanın merakla beklemediği , büyük ihtimalle sıradan bir vurdulu kırdılı aksiyon olacağı tahmin edilen bir filmin , yani izleyicinin izlerken beklentilerini düşük tuttuğu bir filmin fena olmayan ve Liam Neeson'ın karizmasından da destek alan bir performans sayesinde gönüllerde yer etmesi .
Gerçi , bu yer etme inanılmaz seviyelerde değildi belki , ama yine de devam filmi çekilmesine imkan sağlayacak kadar da gişe yapmıştı demek ki film .
Biz filme iki pencereden bakıyoruz doğal olarak ; film ve İstanbul .
Sinemasal anlamda ilkinin üzerine koyamayan , daha önce defalarca kez izlediğimiz bazı sahneleri bize tekrar izleten , önceki gişesinin ekmeğini yemeye çalışan ve vasatın üzerine fazla çıkamayan bir aksiyon filmi görüyoruz .
Sıkıcı değil .
Zaten kısa süresinde sıkılmaya vakit de kalmıyor pek .
Ama 2012 yılında hatta 2013 yılına geçeceğimiz şu günlerde , ben kendi adıma aksiyon , korku , gerilim , romantik komedi gibi filmlerde de tatmin edici bir altyapı , yenilikçi şeyler bekliyorum .
Bu gibi 90 dakikalık karbon kopyadan ibaret aksiyonların devri bence 90lı ve 20li yıllarda kaldı .
Fazla uzatmadan şunu söyleyeyim aslında ; " Taken 2 " nin çekilmesine ve dağıtılmasına gerçekten hiç gerek yoktu !
Sanırım bu cümle yeterli bir özet oldu .
İstanbul'a gelelim .
Aslında genel olarak fena değil diyebilirdim .
Ama aralarda öyle bazı sahneler var ki , hem sizi filmden soğutuyor , hem de " böyle yapacaklarsa bir daha İstanbul'da film çekmesinler " dedirtiyor .
Bu mükemmel şehir , onlara hala yalnızca " oryantalist " şeyler ifade ediyor demek ki .
Sürekli izbe nargilecilerde değil de , şöyle hem yerli hem yabancı izleyicileri kendisine hayran bırakacak sayısız İstanbul köşesinde neden çekmezler bu aksiyonları ?
Gerçi hakkını verelim !
Skyfall'da yalnızca şantiye halindeki bir sokak gözüküyordu İstanbul'a dair .
Taken 2'de en azından bir iki tane helikopter çekimi var !
Filmin girişindeki Arnavutluk sahneleri bile daha karakteristik olmuş diyeceğim neredeyse .
Yapacak bir şey yok , boynumuz bükük , birileri gelsin iki dakika çekim yapsın da bütün dünya bizi görsün , hayran kalsın diye beklemeye devam edeceğiz .
En azından vapurda çay içme sahnesi var , şimdilik bununla idare edelim .
