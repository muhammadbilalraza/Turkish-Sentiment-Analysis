Yıllar önce izlediğim bir filmden sonra uzun bir süre koltuğumdan kalkamadığımı hatırlıyorum .
O " inanmışın " , bilinmez hakikat yoluna bir bilim adamı ve sanatçıyla çıkışı ve geleneğin " tarik " dediği yol kavramını bize tekrar hatırlatması beni kalbimden vurmuştu .
Üstat Tarkovsky'nin , Stalker'ından bahsediyorum .
Cesaret ve samimiyetle eğildiği bilim , kültür , inanç bermuda şeytan üçgenini başarıyla kotarıp , efsane statüsünü aldığından beri , sancak hep el değiştirmeyi bekliyordu .
Ve çok şükür ki yıllar sonra o sancağa el , bu topraklardan uzandı .
Yine bir yol hikayesi , yine bilim adamı şüpheciliği ve yine katıksız bir iman başkaldırısıyla Semih Kaplanoğlu elini kaldırarak bir nevi " Ben buradayım " dedi .
Holywood'un " dünyanın sonu geliyor " diyerek alıştırmaya çalıştığı ve aslında biraz dikkatli gözlerin , bunun Amerika'nın sonu olduğunu çok net gördüğü hikayelerine nasıl Lars von Trier , Melancholia ile meydan okuduysa , Semih Kaplanoğlu bir adım daha ileri giderek , belki bazılarının ağızlarının tadını kaçıracak çözümü de sunuyor .
Bozulan dünyanın tedavisinin bir nevi " tohuma " inerek , kadim geleneğin köklerine el atarak bulunabileceğini savunan ve bu mesajı kendi özgün diline bağlı kalarak verebilen yönetmen , filmin senaryosunu da katkısı olan eşi Leyla İpekçi'nin de etkisiyle İbni Arabi Hz . ' lerinin ruhunu , Yunus Emre Hz'lerinin maneviyatını ve biriciğimiz Kuran'ın ayetlerini kendine mihmandar yaparak bize " muhtaç olduğumuz kudreti " çok net işaret ediyor .
Teyemmümün hikmetini , toprağın temizleyen gücünü gösteren ve bence sinema tarihine girmeyi hak eden sahnesini mi ?
Kızın , asırlardır yanlış cevabı verdiğimiz soruyu sorarken ki bilgeliğini mi ?
Karıncaların her dönem ve her yerde hayat belirtisini gösteren mucizesini mi ?
Yoksa " Sen bu yolculuğu benimle yapamazsın " sözündeki kerameti mi ?
Buğday aynen Stalker'da olduğu gibi üstüne konuşuldukça konuşmayı isteyeceğiniz fakat konuştukça büyüsünün azalmasından da korkacağınız bir film .
Bize ve sinemamıza uzun zamandır hasret olduğumuz bir dil öneren Semih Kaplanoğlu'na Allah razı olsun diyor ve bu filmi mutlaka sinemada izleyin diyorum .
Hayırlı seyirler .
