Twister filminden yaklaşık 18 yıl sonra yine fırtına ile alakalı bir film karşımızda .
Ben aslında bu fırtına konusunu hala pek anlayabilmiş de değilim ama önemli olan eğlenmek .
Film de bunu layığı ile yerine getiriyor .
Yıkım veya patlama tarzı sahneler bu filmde çok fazla o yüzden aksiyon sevenleri bir nevi tatmin de edebilir bu film .
Görsel efektler , Twister filmine göre daha başarılı tabii ki .
Teknoloji hep gelişiyor zaten .
Bu arada bu filmi neden Twister ile karşılaştırıyorum , çünkü iki filmin de vardığı yer aynı .
Hatta bu filmde Twister'da olan bazı sahneleri bile bulabilirsiniz .
Filmin konusu bildiğimiz konulara göre daha farklı , fakat bu filmin iyi olduğunu göstermiyor .
Klişesi veya mantık hataları filmdeki fırtınalar kadar .
Hatta gizemli açılış sahnesine güldüğümü bile söyleyebilirim .
Ama ilk 20-25 dakikadan sonra fırtına sahneleri bodostlama olarak devreye giriyor ve sizi içine çekiyor .
Dediğim gibi bu sahnelerde bol bol mantık hataları veya klişe bile var .
Ama efektler etkileyici ve yeni bir tarzda olan konuya sahip olunca film , bu kötü yanlar biraz gözümüzde küçülüyor .
Bu arada filmde birazcık Cloverfield ( Canavar ) filmindeki found - footage ( buluntu film ) çekimi kullanılmış ve bu yüzden de oldukça gerçekçi bir his yaratmış .
Fakat benim izlediğim sinemada ekran biraz küçük olduğu için o hissi fazla alamadım .
Bu yüzden ya ön sıralardan ya da büyük bir ekranda izlemenizi tavsiye ederim bu filmi .
Evet , filmin yaklaşık %55'inde found - footage kullanılmış , geriye kalanlar da zaten normal filmmiş gibi olan çekimler .
Yani her sahnede bu gerçekçilik hissi yok .
Ama sorun değil , film yine de izlenebilir .
Oyunculuklara geçelim .
Başroldeki Richard Armitage'i ( Hobbit serisinin Thorin'i ) bu filmde en başta tanıyamadım , sonra biraz ısındım .
Onun karakterinin pek ekstra bir özelliği yok .
Kahraman edası ve biraz da ruhsuz bir performans ile filmde oynuyor .
The Walking Dead dizimizin Lori'si Sarah Wayne Callies'i bu filme başta yakıştıramadım ama daha sonra iyi uyum sağladığını gördüm .
Onun oyunculuğu fena değildi fakat onun Lori karakterine daha çok aşina olduğumuz için onu bu filmde görmek biraz değişik oldu .
Bu başrollerin dışında geriye kalan oyuncular normal sayılır .
Bir tek bazı dramatik sahnelerde oyunculuğu daha bir etkileyici oluyor , o kadar .
Fakat benim ve izleyicilerin en çok gözüne takılan yan oyuncular Jon Reep ( Reevis ) ve Kyle Davis ( Donk ) oldu .
Sanki Salak ile Avanak Fırtına Peşinde isimli bir film çekseler , başrollerinde bunlar olurdu .
Filme oyuncular renk katmışlar , bazı sahnelerinde güldürmeyi başarıyorlar .
Sonuç olarak Into The Storm'un abartılacak bir yanı yok .
Fakat çerezlik bir yaz eğlencesi filmi olmuş .
Beklentinizi yüksek tutmayın , eğlenmeye bakın .
Kendini izlettiriyor .
3 / 5
