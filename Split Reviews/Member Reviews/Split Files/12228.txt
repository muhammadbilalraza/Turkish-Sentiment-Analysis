Senaryosu , hikâyesini de James Wan ile birlikte yazan Gary Dauberman’a ait olan “The Nun” , yönetmen koltuğunda oturan Corin Hardy’nin ikinci uzun metrajlı sinema filmi … “The Conjuring Universe / Conjuring Evreni” projesinin beşinci filmi olan “The Nun”da da yapımcılığı yine New Line Cinema , ( kurucusu Peter Safran olan ) The Safran Company ve ( kurucusu James Wan olan ) Atomic Monster Productions ortak girişimi üstlenmiş …
22 milyon dolarlık bir bütçeyle Romanya’da çekilen ve 7 Eylül 2018’de vizyona giren filmin gişesi 6 Kasım 2018 tarihi itibarıyla brüt 364,6 milyon dolar … “Nun” ı , projenin beş filmi içerisinde en iyi gişeye sahip olan film olarak tescilleyen bu hasılat rakamına rağmen filmin , 5.6 / 10 ( 51.010 oy ) ve 2.9 / 5 ( 5.467 oy ) olan IMDB ve Rotten Tomatoes izleyici puanı ortalamalarıyla 4.4 / 10 ( 162 yorum ) ve 46 / 100 ( 32 yorum ) olan Rotten Tomatoes ve Metacritic yorum ortalamaları pek de parlak değil …
Gelin isterseniz , “The Conjuring Universe / Conjuring Evreni” projesinin yapımcılarından Peter Safran’ın ifadesine göre kronolojik olarak serinin ilk filmi olması gereken “The Nun” a , her zamanki gibi önceliği yine oyuncu kadrosuna vermek suretiyle biraz daha yakından bakalım …
Cinli , perili , şeytanlı korku türünün artık neredeyse bir klasiği haline geldiği üzere din istismarının tavan yaptığı bu filmde de , nasılsa “yiyeni var” denilerek benzer masalların anlatımına devam edilmiş …
Şimdi bazılarının , “Hadi canım sende” dediklerini duyar gibi oluyoruz …
İyi de , o zaman “Bu 364.6 milyon dolarlık hasılatı da gişeye cinler , periler , şeytanlar mı bıraktılar ? ” diye sormazlar mı adama …
Neyse biz tekrar dönelim filmimize ve tabii ki de oyuncu kadromuza …
Ne yalan söyleyelim , kadrodaki oyuncular arasında bizim en fazla dikkatimizi çeken isim , iki sene önce “Elle” ( 2016 ) filmindeki performansıyla da radarımıza takılan Jonas Bloquet oldu …
Tabii bu kesinlikle , Demián Bichir ile Taissa Farmiga’nın kötü oynadıkları anlamına gelmez …
Bizimkisi sadece , 26 yaşındaki bu Belçikalı yeteneğin geleceğinin parlak olacağına dair küçük bir öngörüydü … “Annabelle : Creation“ ( 2017 ) ın yorumunda da yaptığımız gibi bu filmin de teknik ayrıntısına girmeyeceğiz …
Zira künyesine bakıldığında , neredeyse tamamı kapalı tek mekânda ve zifiri karanlık bir atmosferde çekilmiş olan filmin teknik ekibinin neredeyse tamamının korku türüyle sürekli iç içe olan deneyimli isimlerden seçilmiş olduğu hemencecik görülüyor zaten …
Sonuç olarak , her ne kadar “The Conjuring Universe / Conjuring Evreni” projesinin en zayıf halkasını oluştursa da , “The Conjuring” ( 2013 ) , “Annabelle” ( 2014 ) , “The Conjuring 2” ( 2016 ) ve “Annabelle : Creation“ ( 2017 ) ile peş peşe izlenmesi halinde keyif alınabileceğini umduğumuz bu film için puanımız 2,5 önerimiz ise , türün meraklılarınca “izlenebilir” şeklinde olacak …
Keyifli seyirler , Son bir not : Tüm hakları bize ait olan bu yorumun orijinali ; bir başka mecrada tarafımızca , 9 Kasım 2018 günü saat 00.08’de yazılarak paylaşılmıştır .
