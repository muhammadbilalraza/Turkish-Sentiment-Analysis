Blue Valentine’ın yönetmeni Derek Cianfrance’in yönettiği yeni film The Light Between Oceans , sinemada izleyip de bir türlü eleştirme fırsatı bulamadığım filmlerden birisi .
Ve konusu da şöyle : “Kendi yaptığı işte çok başarılı olan Tom Sherbourne’a uzun bir süre boyunca bir deniz fenerinde çalışmak için tayin gelir .
Ve bu sırada da Tom , yeni tanıştığı Isabel’e aşık olur , evlenirler .
Birlikte deniz fenerinin hemen altında kurdukları bir kulübede yaşamaya başlarlar .
Bir süre sonra bebek yapmak isterler fakat bir türlü bebekleri olamaz .
Ama bir gün denizden gelen bir kayık ile her şey değişecektir . ”Öncelikle filmin konusunun işleniş tarzını çok sevdim .
Konu her ne kadar bilindik olsa da , film - özellikle de ilk yarısı - bunu ilginç bir şekilde anlatmayı başarıyor .
Ayrıca filmdeki manzaralar da müthişti .
Oyunculuklarsa gerçekten başarılıydı .
Şu an çalışan en başarılı oyunculardan birileri olduğunu düşündüğüm Michael Fassbender ve Alicia Vikander , birlikte muhteşem bir performans sergilemişler .
Hem duygu yüklü hem de ilgi çekiciydi .
Birbirleriyle olan kimyaları da epey başarılıydı .
Bu filmi sırf onlar için bile izleyebilirsiniz yani .
Bu filmin ilk yarısını izlerken filme epey kenetlendim ve senaryonun bu kadar sürprizlerle dolu olmasına şaşırdım .
Ve film böyle güzel bir tonda ilerlerken ikinci yarıda her şey bozuldu .
Film normalde olduğundan daha klişe bir yöne kaydı , yeni karakterler tanıştırıldı derken film birdenbire Nicholas Sparks havasına döndü .
Yok efendim finale doğru dramatik sonuçlar , şöyle oldu , böyle oldu …
İlk yarıda olan hikayeye inanırken ikinci yarıda hikayeden tamamen koptuğumu fark ettim .
Keşke ikinci yarıyı bu kadar zorlamasalarmış .
The Light Between Oceans , neticede kötü bir film değil .
Fassbender ve Vikander’ın görülmeyi hak eden perfomansları , ilginç konusu ve güzel sahneleri var .
Sadece ikinci yarı , hikayeyi iyice klişe bir hale getirerek bundan zorlama bir sonuç çıkarmaya çalışmış .
Bu da filmin ilk yarıda kurduğu dengeyi biraz bozmuş .
Sonuç olarak eğer türe ilginiz varsa göz atmanızı öneririm , sadece beklentilerinizi biraz düşük tutun yeter .
TOPLAM PUAN : 6.5 / 10
