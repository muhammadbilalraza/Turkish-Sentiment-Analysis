“Doctor Sleep” , senaryosunu da Stephen King’in aynı isimli romanından ( 2013 ) uyarlayarak yazan ve editörlüğünü de üstlenen Mike Flanagan’ın yönetmen koltuğunda oturduğu bir drama …
8 Kasım 2019 tarihinde Amerika’da vizyona giren filmin , 7.3 / 10 ( 135.695 oy ) ve 4.3 / 5 ( 7.884 oy ) olan IMDB ve Rotten Tomatoes izleyici puanı ortalamalarıyla 7.0 / 10 ( 322 yorum ) ve 59 / 100 ( 46 yorum ) olan Rotten Tomatoes ve Metacritic yorum ortalamaları , “bir grup” sıradan sinema izleyicisi ile profesyonel sinema eleştirmeninin , hakkında açık ara farklı düşündükleri bir filmle karşı karşıya olduğumuzu söylüyor gibi …
O nedenle bizde , yine bir Stephen King uyarlaması olarak Stanley Kubrick’in “The Shining” ( 1980 ) in devamı biçiminde kurgulanan bu filmi , her zamanki gibi önceliği oyuncu kadrosuna vermek suretiyle bizzat kendimiz mercek altına alarak incelemeye ardından da puanlamaya çalışacağız …
Bunun içinde , 45 milyon dolarlık bir bütçeyle kotarılan ve 72.3 milyon dolarlık bir hasılat rakamına takılıp kalmış olan filme ilişkin ilk tespitimizi , sonrasında da naçizane ilk önerimizi paylaşalım istiyoruz …
Bu bağlamda da işe ; karşımızdakinin , Flanagan tarafından Kubrick ile kıyaslanmak üzere değil de onun 1980 yılında anlatmaya başladığı hikâyeyi , üstelik açıklayıcı bir rehber görevi de üstlenerek , tamamlamak üzere çekilmiş bir film olduğunu söyleyerek başlayabiliriz …
Bundan dolayı da aradan geçen bunca zamana karşın fırsat bulup da henüz bu serinin ilk filmini izlememiş olanlara , 1980 yılında ünlü 237 numaralı oda dâhil “Overlook” otelin tamamında yaşananları ve Torrance ailesinin başına gelenleri daha net anlayabilmeleri adına önce bu filmi ardından da “The Shining”i izlemelerini önereceğiz .
Zira ikinci filmde , ilk filmde yaşanan çılgınlıkların ardındaki gizli kapaklı gerçekler tamamen ortaya döküldüğü için emin olun böylesi çok daha ilgi çekici olacak …
Elbette buraya kadar söylediklerimizden , Stephen King’in ikinci romanını ve doğal olarak da filmi , basit bir tamamlayıcı ( rehber ) olarak tanımladığımız biçiminde bir yargıya da varılmamalı …
Ki , böylesine ( yanlış ve tehlikeli ) bir düşünce hem King’e hem de Flanagan’a yapılmış büyük bir haksızlık anlamına da gelecektir …
Üç saatlik “Director’s Cut” versiyonunu izlediğimiz , Dan Torrance veya nam - ı diğer “Doktor Uyku” ( Ewan McGregor ) ve Abra Stone’un ( Kyliegh Curran ) kişiliklerindeki “iyi” ile Şapkalı Rose ( Rebecca Ferguson ) ve ruh emici vampir arkadaşlarının temsil ettiği “kötü” nün ( 2011 yılında geçen ) epik savaş hikâyesinin anlatıldığı bu filmde , üzerine konuşulacak daha çok şey var …
Ancak bunu yaparken , malumunuz olduğu üzere tarzımız gereği “spoiler” vermemeye de özen göstereceğiz …
O yüzden de “Casablanca” ( 1942 ) filmine saygı duruşu ile birlikte , bir “kara mizah” örneği olarak “emniyet kemerinin” hayat kurtaran faydalarının da sergilendiği filmde ne konuya ne de karakterlere çok da uzun uzadıya ilişmeyecek ve oyuncuların performanslarını “tatminkâr” bulduğumuzu söylemekle yetineceğiz …
İsterseniz şimdi yeniden dönelim bu film üzerinde yapılan şu gereksiz , “Kubrick vs. Flanagan” karşılaştırmaları hususuna …
Hemen herkesin bildiği gibi filmografisinde topu topu on üç uzun metrajlı sinema filmi bulunmasına rağmen Kubrick , tüm zamanların en iyi sinemacılarından biri olarak adını sinema tarihine altın harflerle yazdıran ve pek çok yönetmene de esin kaynağı olmuş olan bir efsanedir …
Öyle ki , özellikle de uzay konulu filmlerde , onun “2001 : A Space Odyssey” ( 1968 ) filmine gönderme yapmak neredeyse sinemada artık gelenek halini almış gibidir …
Flanagan ve filmine gelince …
Gördüğümüz kadarıyla , istisnasız ( arşivimizdeki ) bütün filmlerini itinayla izlediğimiz Flanagan bu filmi , ekibiyle birlikte “The Shining”i taklit ederek değil de bir Netflix başyapıtı haline gelmiş olan ( ve yine bu mecrada hakkında kapsamlı bir yorum da yazdığımız ) “The Haunting of Hill House” ( 2018 – 2020 ) dizisinin bir bölümüymüş gibi tasarlamış …
Ki , zaten filmin müziklerini yapan The Newton Brothers’dan görüntü yönetmeni Michael Fimognari’ye , casting direktörleri Anne McCarthy ve Kellie Roy’dan prodüksiyon tasarımcısı Patricio M. Farrell’a kadar teknik ekibin kemik kadrosu da birebir aynı …
Brian Tallerico’nun da 8 Kasım 2019 tarihli RogerEbert . com’daki yorumunda isabetle belirttiği gibi , filme daha ürkütücü bir hava ( ve farklılık ) katmak maksadıyla ( “The Shining”in aksine ) gri ve mavi renk paletinin kullanımına da ciddi bir ağırlık verilmiş …
Yani eğer kısaca özetleyerek toparlayacak olursak , kendisi de “korku – gerilim” sinemasında marka bir isim halini almış olan Flanagan , “Kubrick’i kopyalamış” dedirtmemek için Tarantino’nun : “Crawl” ve “The Irishman” in ardından 2019’un en iyi üçüncü filmi olarak değerlendirdiği “Doctor Sleep” de elinden gelen her şeyi yapmış …
İleride ne olur tabii ki , şimdiden bilinmez fakat “Abra Stone” karakteri üzerinden yine Flanagan ve ekibi tarafından gerçekleştirilecek bir devam projesine King’in de sıcak baktığı bu film için yorumumuzu burada noktalıyoruz …
Keyifli seyirler …
