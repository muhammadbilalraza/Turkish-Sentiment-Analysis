Senaryosunu da Carlo Collodi’nin ölümsüz eseri “The Adventures of Pinocchio” yu ( 1883 ) esas alarak Massimo Ceccherini ile birlikte yazan Matteo Garrone’nin yönetmen koltuğunda oturduğu “Pinocchio” , son derece “fantastik” bir drama …
Marangoz Geppetto , kukla tiyatrosunun işletmecisi Mangiafuoco ( Gigi Proietti ) ile ( küçük ve yetişkin ) Turkuaz Saçlı Peri ( Alida Baldari Calabria – Marine Vacth ) dışında kalan ana karakterlerin neredeyse tamamına yakınında “protez makyaj” kullanıldığı için oyuncuları teşhiste zorlandığımız bu film , sadece çocuklara hitap etmek üzere kurgulanmamış …
O yüzden çocuklarınızla beraber sizlerde izleyebilirsiniz …
Gelin başlayalım isterseniz …
2002 yılında kendi çektiği aynı isimli filmde Pinocchio’yu oynayan Roberto Benigni’yi bu filmde “bir tas yemeğe muhtaç” ve “meteliğe kurşun atan” yoksul Geppetto’yu canlandırırken görüyoruz …
Ki bu durumu , durup dururken ısınmak için öylesine girdiğini belirttiği Oste’nin ( Gigio Morra ) lokantasındaki hal ve tavırları ile Oste’nin verdiği son tepkiden de anlıyoruz zaten …
O gün için karnını doyurmuş olan Geppetto , şehre gelen kuklacı ile karşılaşır …
Ve kuklacının aracının içine bakıp da gördüğü kuklalar , onda da benzeri bir şeyler yapma duygusunun canlanmasına yol açar ve doğrudan Ciliegia Usta’ya ( Paolo Graziosi ) giderek kendisine oyulacak bir odun vermesini ister …
Hani filmi izlediğinizde öğrenebileceğiniz bir nedenle hiç zorlanmadan alır da …
Hemen işe koyulan Geppetto , kendisine “baba” diye seslenen Pinocchio ( Federico Ielapi ) adını verdiği kuklasını hızlıca yaparak bitirir …
Bunun üzerine , Arşimet’in hamamdan “buldum” diye fırladığı gibi Geppetto’da “bir oğlum oldu” diyerek kendini gecenin bir vakti evinden dışarı atarak bütün komşularını ayağa kaldırır …
Yalnız küçük Pinocchio , pek laf dinleyerek elde avuç da uslu duracak bir tip değildir ve topukladığı gibi evden kaçarak kendisine , ebeveynlerine ilişkin davranışları konusunda tavsiyeler veren Grillo’nun ( Davide Marotta ) bulunduğu bir eve sığınır …
Ama bütün bu nasihatler , Pinocchio’nun bir kulağından girip öbür kulağından da çıkar …
Zira o , kafasına göre takılmayı planlamaktadır …
Neyse çok geçmez ve babası oğlunu ayakları yanmış bir biçimde bularak yeniden onarmak zorunda kalır …
Geppetto’nun sıradaki düşüncesi ise aldığı ders sonrasında yola girdiğini zannettiği Pinocchio’yu okula göndermektir …
Bin bir meşakkatle bir alfabe kitabı temin eden baba oğlunu , okulun kapısına kadar da götürür …
Ancak onun aklı yolda gelirken gördükleri kukla tiyatrosunda kalmıştır …
Bilet parası için babasının aldığı alfabeyi satarak gösteriye girer de …
İşte ne olursa da o andan itibaren olur …
Çünkü sahnedeki kuklalar , “tahta” hem cinsleri Pinocchio’yu da yanlarına davet edecekler ve böylelikle Mangiafuoco’nun gözünü açarak , ona el koymasına vesile olacaklardır …
Bu arada Geppetto , oğlunu almak üzere okula gider ve tabii ki de bulamadığı içinde yıkılmış bir şekilde eli boş döner evine …
Fakat çok geçmez ve yumuşak kalpli bir yapıya sahip olan Mangiafuoco , cebine babasına götürmesini tembihlediği bir miktar para da koyarak geri gönderir Pinocchio’yu …
Artık Kedi ( Rocco Papaleo ) , Tilki ( Massimo Ceccherini ) , Salyangoz ( Maria Pia Timo ) ve daha pek çok karakterin Pinocchio’nun hayatına gireceği filmin bundan sonrasında : Babanın oğula , oğulun da babaya kavuşmak için verdikleri oldukça hareketli bir mücadeleye tanık oluyoruz …
Bitirmeden yorumumuza ilave edeceğimiz üç husus daha olacak : 1.	Dario Marianelli’nin kurguya derinlik kazandıran enfes müzikleri …
2.	Salyangoz tarafından Pinocchio ve küçük Turkuaz Saçlı Peri’ye okunan masallara , Kırmızı Başlıklı Kız ile Kül Kedisinin de eklenmesi …
3.	Pinocchio’nun çok farklı bir Guillermo del Toro versiyonunun da yolda olduğu …
Keyifli seyirler ,
