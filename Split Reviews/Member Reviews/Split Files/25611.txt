Çok beğendiğim bir " Paris güzellemesinin " ardından , onun kadar olmasa da yine bir güzelleme sayabileceğim , bu sefer bir başka şaheser Roma'ya götürüyor bizleri Allen .
Yaklaşık 5 tane farklı " durum " var filmde .
Bunların bazılarında Roma'ya çeşitli nedenlerle gelen Amerikalılar , bazılarında Roma'ya çeşitli nedenlerle gelen İtalyanlar ve bazılarında da Roma sakinleri yer alıyor .
Hikayeler de onların bu hallerine göre şekilleniyor temelde .
Sık sık İtalya'da olduğumuzu , İtalyanlar ile muhatap olduğumuzu hatırlatıyor yönetmen .
Seyri genel anlamda keyifli .
Ancak hem yönetmenin , hem de kadrodaki oyuncuların kariyerlerinde çok daha başarılı işleri var açıkçası .
Bazı tespitler , göndermeler ve üstü kapalı eleştiriler , klasik anlamıyla " güldürürken düşündürüyor " ancak sonuçta uzun uzadıya belleğinizde yer edecek ve onu meşgul edecek bir film çıkmıyor ortaya .
Yine de müzikleriyle , renkleriyle , karakterleriyle sempatik olmayı başaran Woody Allen'ın Avrupa turunun bu son halkasını izlemek isteyen hayranları çok pişman kalmayacaktır .
Fakat dediğim gibi bir " Annie Hall " kalitesi veya yakın dönemden bir " Match Point " veya " Midnight in Paris " beklemeden izlemek lazım .
