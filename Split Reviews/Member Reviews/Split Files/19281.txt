Semih Kaplanoğlu'nu , senarist eşi Leyla İpekçi'yi ve tüm ekibi Türk sinemasının hayli üstündeki bu filmi sinemamıza kazandırdığı için kutlarım .
Türk sineması içerisinde üretilmiş bir filmden ziyade Tarkovski ve benzer sinema anlayışındaki yönetmenlerinin filmlerini andıran , yıllar geçse de etkisini yitirmeyeceğini düşündüğüm bir başyapıt olduğu kanaatindeyim .
Zira Andrei isimli karakter ile hem Tarkovski'yi selamlıyor hem de Yuşa'yı .
Yusuf üçlemesini izlemeyenlerin de yönetmenin dünya görüşünü , sanat anlayışını rahatlıkla anlayabileceği yahut izlemiş olsa da anla ( ya ) mayan kitlenin yakalanabileceği bir film olmuş .
Saf tohumun peşinde hem ölü topraklara hem de kendi içlerine doğru yürüyen iki kişinin yolculuğunu anlatan filmde Kaplanoğlu , geçmiş filmlerine kıyasla seyircinin zihninde tamamlanması istenilen kısımları az tutmuş .
Filmi uzun süredir bekliyordum , yüksek tuttuğum beklentimin bir an bile altına inmedi .
Ardında inanılmaz iyi ekibin varlığı aşikar .
Ancak ( spoiler vermek istemediğim bir yerde ) çatışmaların seyirci gözüyle biraz daha uzun tutulmasını isterdim .
Yönetmen söyleşisinde duyduğum kadarıyla bu planlar çekildikten sonra Kaplanoğlu kullanmak istememiş .
Saygı duyarım ; filmin çekilene dek yönetmeninin , çekildikten sonraysa seyircisinin elinde olduğu kanaatindeyim .
Filmin ilk yarısı , yakın ve belirsiz bir gelecekte yaşamın yok oluşa doğru sürüklendiği dış dünyadan karakterin iç dünyasına yolculuğunda ona eşlik edecek bir rehber arayışını ele alırken ikinci yarısında ise yolculuğuna eşlik edecek rehberi bulması , geçirdiği menkıbeleri ve öze varışını ele alıyor .
Film her ne kadar tasavvuf konulu olsa da bir inancı olsun olmasın her insanın kendini aramak ve bulmak arzusunda olduğunu düşünüyorum .
Bu bağlamda film belli bir kesime mal edilemez bilakis tüm insanlığın ortak filmidir .
Konunun evrenselliği siyah beyaz çekimlerle desteklenmiş ve tek dili , İngilizceyi konuşmaya doğru giden bir dünyada film dili de İngilizce seçilmiş .
Film boyunca basamaklar emin adımlarla çıkılıp final sekansında doruk noktaya ulaştırılmış .
İyi müziklerle ( genellikle doğadaki müzikle ) doğru replik ve diyaloglarla , seyirciyi görsel ve fotoğraf sanatının estetik şölenine , kendi öze varışına doğru yola çıkarıyor .
Adeta seyirciyi sorgu odasına alarak , içsel bir ayna görevi görüyor ; nefes mi buğday mı sorusunu yöneltiyor .
Kısacası güçlü önermeleri ve başarılı senaryosu olan , insan - doğa diyalektiğinin bulunduğu , metaforlarla çevrili , metafizik ilim - bilim konulu , sinematografik açıdan da oldukça iyi Buğday'ı izlemenizi öneriyorum .
Kaplanoğlu'nun sorusuyla noktayı konuyorum .
" Dünyaya düşen insanın / insanlığın tohumu kendi içimizi temizlemeden yeşerebilecek mi ? Bu yolculuğun son bir durağı var mı ? "
