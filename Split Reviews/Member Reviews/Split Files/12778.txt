Daha , sinemada çok geç izlememe karşın incelemesini yazmak istediğim bir filmdi .
Demek o yazı bugüne kısmetmiş .
Aslında Daha'nın filmini izlemeden önce hikayenin uyarlandığı , Hakan Günday'ın kitabını okudum .
Daha'nın kitabı ise okurken en çok zorlandığım , zaman zaman tiksindiğim , en çarpıcı kitaplardan birisiydi .
Okurken zorlanmama rağmen içerik öyle sürükleyiciydi ki , kitabın tamamını 2 günde bitirdim doğrusu .
Daha'nın filmi ise kitabı kadar karanlık olmasa da , kitapta yaşanan kötü durumlara verilen detaylardan ziyade atmosferi ön plana çıkarıyor ve başroldeki birbirinden farklı olan baba - oğul ikilisine odaklanıyor .
Daha bu bakımdan son derecede farklı ve etkileyici bir çalışmaydı .
Her ne kadar bazı bölümlerde filmin kitabı daha fazla takip etmesini istesem de ( filmin bittiği yer kitabın yarısı sayılır ) , ortaya amacı net olan bir çalışma çıkmış .
Sade ama etkili .
Ahmet Mümtaz Taylan ile Hayat Van Eck'in performansları tek kelimeyle inanılmazdı .
Bu ikilinin karşılıklı olduğu sahneler ise son derecede etkiliydi .
Yönetmenlik koltuğunda oturan Onur Saylak ise filme kendi özgün havasını katmış .
Daha , muhtemelen bir daha izlemek istemeyeceğim ama performansları ve içeriğiyle beni düşündürmeyi başaran bir filmdi .
Son zamanların en iyi Türk filmlerinden .
Puanım : 7.7 / 10
