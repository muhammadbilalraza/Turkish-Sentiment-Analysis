Korku filmlerine hasretimiz sona eriyor !
Son zamanlarda korku filmi adı altında izlediğim filmler ya midemi bulandırıyor ya da güldürüyordu .
Saçma sapan makyajlarla , ucuz hikayelerle ve kötü çekimlerle yapılan korku filmleri güldürdüğü gibi bir de seyirciyi aptal yerine koyuyordu .
Gereksiz yere ortalığı kan gölüne çeviren filmlerse midemi bulandırmaktan başka bir etki yaratmıyordu üzerimde .
Filmin yönetmeni James Wan'ı da iğrenç bir şekilde insanların iç organlarının fırlayıp parçalandığı ve kanın gövdeyi götürdüğü , mide bulandırıcı Testere serisinden tanıyoruz .
James Wan da böyle iğrençliklerdense klasik bir korku filmi yaparak daha başarılı olacağını öğrenmiş ki , Insidious filminden sonra tekrar " kötü ruh " temalı , kansız bir filmle karşımızda .
Insidious her ne kadar büyük yankı uyandırsa da beni pek fazla korkutamamıştı .
The Conjuring ise korku filmlerinin tüm klişelerini en iyi şekilde kullanarak korkutmayı başarıyor .
İnanması zor olsa da film gerçek bir hikayeden uyarlanmış .
1970'lerden kalma havası da makyajlar ve kostümlerle müthiş yansıtılmış .
The Conjuring'de de , bu tür filmlerde hep olduğu gibi çocuklu bir aile eski bir eve taşınıyor .
Sonra bu evde gizemli olaylar yaşanmaya başlıyor .
Filmin ana fikri iki satırı geçmese de James Wan hikayeyi çok iyi bir şekilde işlemiş .
Ayrıca bu film diğer " perili ev " filmlerinden bir farklılık taşıyor .
Film bir yandan da paranormal olayları araştıran Ed ve Lorraine Warren çiftinin hikayesini anlatıyor .
Bu da filmin gerçekçi özelliğini kuvvetlendiriyor .
Evet , film iki ayrı konuyu ele alıyor .
Biri Perron ailesine musallat olan nefret dolu , kötü ruhlar diğeri de Warren'lerin çocuğuna musallat olan oyuncak bebek Annabelle Doll .
Aslında bu iki hikaye tamamen bağımsız olsa da James Wan çok iyi birleştirmiş .
Bu tarz filmlere dinsel olayları katmak ne kadar akıllıca bilmiyorum ama filmi izlerken bu yönünü göz ardı edebiliriz .
Tabii The Conjuring'in asıl hedefi paranormal olayları araştıran iki çiftin biyografisini göstermek değil asıl hedefi paranormal olaylar ile bizi korkutmak .
Normalde bu tip filmler bana epey gülünç geliyor , örneğin Paranormal Activity Serisi .
Ama bu filmin kalitesi Paranormal Activity gibi bir saçmalıkla karşılaştırılmayacak kadar iyi .
The Conjuring ancak korku klasikleriyle karşılaştırılabilir .
Filmi baştan sona koltuğa yapışık bir şekilde izledim .
Yani filmin gerilim dozu üst düzey , arada Warren'ların hikayesine gönderme yapılsa da hiçbir şekilde tempo düşmüyor .
Ayrıca birkaç defa da koltuğumdan zıpladığımı hatırlıyorum .
Özellikle filmin ikinci bölümü olağanüstü .
Tüm bunlara rağmen filmden çıkınca üzerimde hiçbir etki bırakmadığını hissettim .
Belki de sabah izlediğim içindir .
Eğer korku filmlerine meraklıysanız The Conjuring'e bayılacaksınız .
Film James Wan'ın en iyi filmi olmakla beraber son yılların en korkunç filmi de olmayı başarıyor .
Bu filmi izledikten sonra James Wan'ın yeni filmleri için sabırsızlanmamak elde değil .
Korku sineması yeniden doğuyor .
8,6 / 10
