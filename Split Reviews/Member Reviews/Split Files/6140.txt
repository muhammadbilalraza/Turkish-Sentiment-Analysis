2010'un tartışmasız en iyi filmlerinden biri olan Siyah Kuğu , her şeyden önce bir doppelgänger hikâyesi .
Bu Almanca sözcük , tarih boyunca sayısız mitoloji ve halk hikâyesinde örneğine rastlayabileceğimiz tüyler ürpertici bir temaya işaret ediyor : İnsanın kendisinin tıpatıp aynısıyla karşılaşması .
Franz Schubert'in öldüğü sene bestelediği Der Doppelgänger ( 1828 ) adlı unutulmaz eserde , gecenin karanlığında bir yabancıya rastlayan kahramanımızın dediği gibi : " Dehşete düştüm görünce onun çehresini / Ay ışığı gösterdi bana kendi suretimi . "
Kelimenin Türkçeye birebir çevirisi ' çift - gezer ' anlamına geliyor , zira Alman halk efsanesine göre doppelgänger , yaşam boyunca insana eşlik ettiğine inanılan eş ruhun , gölgenin adıdır .
Kendi eşini görme fikrinin çoğu kültürde ölüm habercisi , ya da hastalık , uğursuzluk ve tehlike emaresi olarak addedilmesi bu yüzdendir .
Bireyci bir dünya görüşü üzerine kurulan modern burjuva toplumunda ise , doppelgänger belki de en büyük kâbusumuza işaret ediyor bugün : Öznelliğimizin , biricikliğimizin , " kendini bilen " rasyonel benliğimizin yitimi .
Bireyin hem " keşfedilip " hem de sorgulanmaya başlandığı 18. ve 19. yüzyıllarda , özellikle de Romantizm akımı ile beraber , doppelgänger'in edebiyatta " kötücül ikiz " hikâyeleri üzerinden hararetle işlenir olması , tarihsel anlamda tesadüf değil .
Edgar Allen Poe'nun ' William Wilson ' ( 1839 ) , Fyodor Dostoyevski'nin ' Öteki ' ( 1846 ) , Robert Louis Stevenson'un ' Dr .
Jekyll ve Mr .
Hyde ' ( 1886 ) , ya da Oscar Wilde'ın ' Dorian Gray'in Portresi ' ( 1890 ) adlı eserleri , insanın kendi içinde yaşadığı hesaplaşmayı , mücadeleyi , yani adına bilinçdışı dediğimiz modern çağın doppelgänger'ini irdelemeye çalışan örneklerden bazıları .
Darren Aronofsky'nin Siyah Kuğu filmini de işte bu geleneğin sinemadaki temsillerinden biri olarak görmek gerekiyor .
