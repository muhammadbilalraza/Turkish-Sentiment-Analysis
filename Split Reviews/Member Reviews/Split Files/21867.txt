Senaryosunu da yazan ( usta yönetmen Barry Levinson’ın oğlu ) Sam Levinson’ın yönetmen koltuğunda oturduğu “Malcolm & Marie” , gerek evlilerin ve gerekse de birlikte yaşayan çiftlerin konusuna yeterince aşina olduklarını düşündüğümüz romantik bir drama …
Senarist ve yönetmen olarak çektiği ilk ( debut ) filmi izleyenler ve eleştirmenlerce beğenilerek övgü toplayan Malcolm Elliot’ın ( John David Washington ) , gala gecesinde yapmış olduğu konuşma sevgilisi Marie Jones ( Zendaya ) ile ilişkilerinin masaya yatırılmasına yol açacaktır …
Neden mi ?
Zira katkılarından dolayı filmin ışıkçısından annesine kadar herkese teşekkür eden Malcolm , beş yıldır beraber olduğu Marie’nin adını ağzına dahi almamıştır …
Halbuki Marie’ye göre filmdeki , uyuşturucu bağımlılığından kurtulmaya çalışan başroldeki “Imani” karakteri , kendisinin yaşadıklarından esinlenilerek kurgulanmıştır …
Yani Malcolm nasıl unutabilirmiş , yirmi yaşındayken tanıştıklarında bir bağımlı olarak vermiş olduğu çaba ve rehabilitasyon günlerini …
Çenesi konuştukça açılan Marie , daha pek çok şeyi sıralayarak ortamı iyice gerer …
Tabii sıra Malcolm’a da gelir …
Marie’ye kendisinin hayatındaki ilk kadın olmadığını söyleyen Malcolm , dansçı Kiki ve yine bir bağımlı olan Leah üzerinden örnekler vererek filmden sekanslar sunar …
Ama filmde , Marie’den esinlendiği bir bölümün bulunduğunu da itiraf eder …
Gerginliğin tavan yaptığı gecenin tam da bu esnasında , galada tanıştıkları Karen isimli sinema eleştirmeninin LA Times’daki yorumu yayınlanır …
Önce bu yorum hususu üzerinden eleştirmenlere yönelik sağlam bir “veryansın” ardından da Marie’nin gerçek kırgınlığının nedeni , Spike Lee , Barry Jenkins ve William Whyler’a saygı duruşu da yapılan filmin devamına damgasını vuracaktır …
2,5 milyon dolarlık bir bütçeyle kapalı tek mekânın içinde ve çevresinde siyah beyaz olarak çekilen filmde , Zendaya ve ( Denzel Washington’ın oğlu ) John David Washington yeterince iyi iş çıkartırlarken , risk almak istemeyen Sam Levinson , Zendeya’nın yanı sıra 3 Primetime Emmy ödüllü “Euphoria” ( 2019 ) isimli TV dizisindeki teknik kadroyla da yola devam etmiş …
Eğer nitelikli müzikten hoşlananlardansanız , eminiz 5 Şubat 2021 tarihinde Netflix platformunda yayın akışına dahil edilen filmin müziklerine de bayılacaksınız …
Keyifli seyirler ,
