Train To Busan , kızıyla birlikte daha fazla vakit geçirmek isteyen fakat çok meşgul olan bir babanın hikayesini anlatıyor aslında .
Ve baba , kızının isteği üzerine annesini görmek üzere Busan'a giden bir trene binerler .
Bu sırada da bir zombi virüsü yayılmaya başlamıştır ve trenin içine kadar gelmiştir .
Baba ve kız , trendeki diğer yolcular ile birlikte birlik olup hayatta kalmaya çalışacaklardır .
Açıkçası , böyle bir filmi izlemeyi 40 yıl düşünsem aklıma bile gelmezdi .
Ama filmin internette yarattığı büyük etkiyle birlikte bu filmi izlemem kaçınılmazdı .
Peki Train To Busan , bu kadar etkiyi hak ediyor mu ?
Kesinlikle evet .
Öncelikle , filmin konusu her ne kadar World War Z'nin Snowpiercer'la karışmış klişe bir hali gibi dursa da gerçekte olanlar çok daha farklı .
Bu film , bütün zombi aksiyonundan ziyade karakterlerine yoğunlaşan ve aynı esnada da birlik olmak hakkında güçlü bir mesaj veren bir film .
Bu yüzden sakın zombi filmi diye aldanmayın , son yıllarda izlediğim en güçlü ve dramatik filmlerden birisiydi Train To Busan .
Filmdeki oyunculuklar da gayet başarılıydı bu arada .
İstenilen anda istediği etkiyi yaratmayı başarmış .
Gerekse aksiyon , gerekse gerilim , gerekse dram .
Bu film , bütün notlardan geçmeyi başarmış .
Aynı zamanda da oldukça gerçekçi ve yaratıcı bir konsepte sahip , filmi izlerken bunalmıyorsunuz .
Çünkü filmin konusu sürekli kendisini yenileyerek yeni olasılıklara doğru kapısını açıyor .
Filmin kötü yanları ise pek fazla değildi ; bütün bu olayların içerisinde bariz olan sinir bozucu " kötü adam " karakteri , biraz zorlama geldi aslında .
Gerçi , filmin birlik olma mesajı ve dramatik finali için bu karakter epey gerekli olsa da , bazı sahnelerin bu karakter yüzünden aşırıya kaçtığını düşünüyorum .
Ama genel anlamda , Train To Busan her haliyle sizi geren , finaliyle sizi hüngür hüngür ağlatan ( bu konuda epey ciddiyim ) , genel anlamda çok ince ve sade bir şekilde hazırlanmış , etkileyici bir film .
Zombi filmi sevseniz de sevmeseniz de , bu filme bayılacağınızı düşünüyorum .
Aslında bu film hakkında çok daha uzun bir şeyler yazabilirim ama sizin deneyiminizi bozmak istemiyorum .
Ön yargılı davranmadan bir an önce , Train To Busan'ı izlemenizi tavsiye ediyorum .
Pişman olmayacaksınız .
FİLMİN İYİ YANLARI : + Başarıyla işlenmiş bir konsept , seyirciyi sıkmayan bir senaryo . + Dramatik finali . + İçeriği , mesajları ve ince detayları .
FİLMİN KÖTÜ YANLARI :
- Filmdeki kötü karakterin gereğinden fazla abartılması .
TOPLAM PUAN : 8.6 / 10
