GERÇEK BİR BAŞYAPITBazı filmler vardır , bilirsiniz , amaç izleyenin içini ısıtmak ve onun iyi hissetmesini sağlamaktan daha aşağıda olamaz .
O filmler her şeye rağmen pozitiftir , içinde izleyeni hüzünlendiren unsurlar olsa dahi bir şekilde hüznü mutluluğa dönüştürecek formülü de vermeyi başarır .
Yönetmen ikili Olivier Nakache ve Eric Toledano’nun son filmi Intouchables ( Can Dostum ) de bu filmlerden biri .
Geçtiğimiz Cuma günü vizyona giren film , sinemayı dünyaya kazandıran Fransızların biz insanlığa son armağanı diyebileceğim güzellikle ve sıcaklıkta bir komedi dram türü örneği .
Gerçek bir hikayeden esinlenilerek sinemaya aktarılan Intouchables , yamaç paraşütü sırasında omurga zedelenmesi yaşayan ve bunun sonucunda boyundan aşağısı felçli olan Philippe ( François Cluzet ) ve hapisten yeni çıkmış siyahi göçmen Driss’in ( Omar Sy ) hikayesini anlatıyor .
Oldukça zengin , sanata ve estetik olan her şeye önem veren , entelektüel engelli Philippe için aranan yeni bakıcı mülakatına katılan Driss , yalnızca mülakata geldiğini gösterecek bir imza istemesine rağmen Philippe’in ilgisini çekip bir aylık deneme sürecine tabii tutulur .
Bu sırada hayatı sıkkınlıkla geçen yaşlı Philippe ile daha önce tatmadığı pek çok şeyi yaşatan çılgın , kendi bildiğini okuyan ve kendi gibi olmaktan çekinmeyen Driss arasında eşine nadiren rastlanan bir dostluk gelişir .
Hüzünlendirdiği kadar güldüren bu iki dostun hikayesi , yönetmenlerin bize sunduğu yaklaşık iki saatlik bu film ile anlatılıyor .
Intouchables , filmin başında söylediği , sonunda ise gösterdiği üzere tamamen gerçek bir öyküden uyarlama .
Şu an Fas’ta yaşayan Philippe Pozzo Di Borgo ile Abdel Sellou’nun sıkı dostluğunun beyazperdedeki yansıması olan film , eminim ki ikilinin yaşadığı ilişki kadar samimi ve gerçeğe uygundur .
Yazılı bir kaynaktan uyarlanmaması sebebiyle senaryosu dahilindeki diyaloglarda bir derinlik aramamıza gerek olmasa da özellikle Philippe karakterinin ağzından çıkan her cümlenin derinliğine dikkat çekmekte fayda var .
Halk tabiriyle kasıntı diye adlandırabileceğimiz oldukça “sanatsal” bir yaşantısı olan Philippe’in fikirlerini dile getirirken böyle ağır cümleler kurması elbette olağan .
Üstelik mektup arkadaşlığı yaptığı kadınlarla olan muhabbetlerinde kendine özgü bu dili nasıl kullandığına da olabildiğince ayrıntılı şekilde tanık oluyoruz .
Başrollerde izlediğimiz François Cluzet ve Omar Sy , muhteşem bir ikili olmuşlar .
Daha önce hiçbir işini izlemediğim ama filmografisine baktığımda oldukça zengin bir sinema geçmişi ile karşılaştığım 56 yaşındaki oyuncu filmde bana kalırsa en başarılı performansı sergiliyor .
Bedenini kullanmadan , sadece yüz mimikleriyle performans sergilemesi gerektiği için oyunculuğunu göstermede pek çok şeyden mahrum kalan François Cluzet buna rağmen izleyicilerden tam not almayı başarıyor .
En son sahnede Driss’in ona yaptığı sürpriz sırasında yüzünde oluşan şaşkınlık , endişe , heyecan ve sevinci yansıtabilmesi de bunun en büyük kanıtı diye düşünmekteyim .
Fransa’nın Oscar ödülleri diye tabir edebileceğimiz Cesar Ödülleri’nde en iyi erkek oyuncu kategorisinde aday olan Cluzet , ödülü rol arkadaşı olan Omar Sy’ye kaptırmıştı .
Genç oyuncunun filmdeki performansı , tüm vücudunu kullanabilmesi , sempatik tavırları ve rol yapmak için zorlanmadan , olabildiğinde doğal davranması sebebiyle göz önünde duruyor .
Filmin ilk sekansında ve sonlara doğru kendisini daha çok sevdiren Omar Sy’nin tüm bunlara rağmen François Cluzet’nin gölgesinde kaldığını düşünüyorum –en azından benim için .
Teknik anlamda baktığımızda göze batacak hiçbir şey içermeyen bir kurgusu ve sinematografisi olan filmin , belki de herkesçe olumlu karşılanan tek yanı müzikleri .
Ludovico Einaudi tarafından bestelenen müzikler , sizi bir an olsun yalnız bırakmıyor .
Bıraktığı zaman ise Philippe karakterinin zevki sağ olsun , yüzyıllar öncesinde yaşamış ünlü bestecilerin çok ünlü klasik eserleriyle hem coşup hem dinlenebiliyorsunuz .
İzlememek için hiçbir sebep bulamadığım , konusunu okuduğumda yeni bir The Bucket List vakasıyla karşılaşacağımı düşündüğüm fakat ondan kat be kat iyisi ile noktayı koyduğum bir film oldu .
Başta Amerikan vatandaşları olmak üzere dünyanın her köşesinden pek çok insanın beğenisini kazandığının kanıtı ise benim hiç de sevmediğim IMDb Top 250 listesinde gün geçtikçe yükselen pozisyonu .
Bu film bir aksiyon macera filmi olsaydı oy veren o insanları eleştirebilirdim fakat geçen sene A Separation için yaptıkları güzelliği bu sene Intouchables için yaptıkları aşikar .
Hazır vizyonda iken gidip görün bu filmi , göreceklerinizi beğenmeseniz bile duyacaklarınıza hayran kalacağınızdan en ufak şüphem yok .
