Senaryosu , David Morrell’in “First Blood / İlk Kan” ( 1972 ) isimli romanındaki John Rambo karakteri esas alınarak Matthew Cirulnick ve Sylvester Stallone tarafından yazılan “Rambo : Last Blood / Son Kan” , Adrian Grunberg’in yönetmen koltuğunda oturduğu bir drama …
20 Eylül 2019 tarihinde Amerika’da vizyona giren filmin , 6.3 / 10 ( 43.020 oy ) ve 4.2 / 5 ( 8.067 oy ) olan IMDB ve Rotten Tomatoes izleyici puanı ortalamalarıyla 4.0 / 10 ( 160 yorum ) ve 26 / 100 ( 31 yorum ) olan Rotten Tomatoes ve Metacritic yorum ortalamaları ( nın özellikle de tamamı profesyonel sinema eleştirmeninin oyları ile oluşan Metacritic yorum ortalamaları bölümü ) , oldukça “matrak” bir filmle karşı karşıya olduğumuzu düşündürtmüyor değil insana …
Ama biz yine de tedbiri elden bırakmadan ; Amerika , İngiltere ve Kanada’da 89 , Avustralya , Meksika , İsveç , Brezilya ve Finlandiya gibi ülkelerde de bazı silinmiş sahneler ile alternatif bir başlangıcı da içeren 101 dakikalık versiyonu ile izleyici karşısına çıkan bu filmi , her zamanki gibi önceliği oyuncu kadrosuna vermek suretiyle bizzat kendimiz mercek altına alarak incelemeye ardından da puanlamaya çalışacağız …
Bunun için de , 50 milyon dolarlık bir bütçe ile çekilen ve brüt 91 milyon dolar gibi “Rambo” efsanesinin karizması ile pek de uyuşmayan bir hasılat rakamına takılıp kalmış olan filme ilişkin ilk tespitimizi , sonrasında da naçizane ilk önerimizi paylaşalım istiyoruz …
Bu bağlamda da işe ; eğer filmde yaşanan olaylar günümüzde değil de 1700’lü yılların sonları ile 1800’lü yılların başlarındaki vahşi batı ve Meksika’da geçiyor olsaydı , karşımızdakinin , o da yalnızca “Ehh işte” denilerek kabul edilebilecek türde bir hikâyeye sahip olan filmlerden biri olduğunu söyleyerek başlayabilirdik …
Fakat ne yazık ki , “değil” …
Neden mi ?
Kesinlikle akla ve mantığa hiç inandırıcı gelmese de , hadi diyelim bu seferlik öyle denk geldi ve 74 yaşındaki asker eskisi ihtiyar bir “Gringo” , bir kızı kurtarmak amacıyla Meksika’da ( polis ile de sıkı bir işbirliği içindeki ) kadın ticareti mafyasına ait ipten kazıktan kaçma onca silahlı korumanın himayesindeki ( randevu evi niteliğindeki ) bir mekânı bastı …
Tamam , Stallone ve arkadaşlarının ( dört bir yanı problemli ) bu fantezilerini , büyük bir “Ya sabır” ile sineye çekerek kabullenmiş olalım …
İyi de be kardeşim , içinde ağır silahlarla donatılmış 30 – 40 kişinin yer aldığı Meksika mafyasına ait altı araçtan oluşan bir konvoyun , elini kolunu sallayarak ( izinsiz bir sivrisineğin dahi geçmesinin mümkün olmadığı ) Meksika – ABD sınırını rahatlıkla aşıp Amerika’nın göbeğindeki bir çiftlikte insan avına kalkışması olayına ne demeli ?
Böyle bir hikâyeye kim inanır ki ?
Sakın kimse espri için dahi olsa kalkıp da , “Kadir İnanır” demesin … “Spoiler” olmasın diye yukarıda verdiğimiz her iki örnekte de , “neden” ve “sonuç” içeren ayrıntılara girmedik …
Ancak bunlara benzer gariplikler , “gırla gidiyor” filmde …
Emin olun hepsini tek tek saymaya kalksak , sayfalar tutacağı için yazmaya bizim , okumaya da sizin sabrınız yetmeyecektir …
Peki , hiç mi iyi bir şey yoktu bu filmde ?
Olmaz mı ? “Ne iyi yapmışlar da , 89 dakikalık versiyonunu da kurgulamışlar bu filmin” dedik biz örneğin …
Yoksa 101 dakikalık daha uzun bir süreye kesinlikle katlanılamazdı …
Belki , yine klasik bir laf olacak ama diğer yorumlarımızda olduğu gibi “spoiler vermeden” yazılmayanları yazmaya , anlatılmayanları anlatmaya , söylenilmeyenleri söylemeye çalıştığımız bu satırlar filme ilişkin ilk tespitimiz olsun …
İlk önerimize gelince : O hakkımızı da bu kez , geçtik “nitelikli” olanını her türlü eksiğine karşın kabul edilebilir standartlardaki sıradan filmleri de izleme listelerine dâhil etmeye çalışan sinemasever dostlara , “Eski parlak günlerindeki geçmişlerini kullanarak ( son bir kez daha da olsa ) iyi niyetli izleyiciyi istismar ederek sağmayı kendine meslek edinen bu türden Hollywood cambazlarının filmlerinden kendinizi koruyun” diye seslenerek kullanmak istiyoruz …
Sonuç olarak , kendi değerlendirme sistemimiz içinde 1 verdiğimiz bu film için önerimiz de , zamanınıza yazık etmeden “kendinize izleyecek daha anlamlı şeyler bulun” şeklinde olacak , Son bir not : Tüm hakları bize ait olan bu yorumun orijinali ; bir başka mecrada tarafımızca , 24 Aralık 2019 günü saat 01.50’de yazılarak paylaşılmıştır .
