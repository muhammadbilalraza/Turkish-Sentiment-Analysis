Senaryosunu , başrol karakterlerinden Molly Patel’i canlandıran Mindy Kaling'in kendi kişisel deneyimlerinin aydınlattığı ışık eşliğinde yazdığı “Late Night” , yönetmen koltuğunda Nisha Ganatra’nın oturduğu bir drama …
Prömiyeri , 25 Ocak 2019’da Sundance Film Festivalinde yapılan ve 7 Haziran 2019 tarihinde de Kanada , İngiltere ve Amerika’da eş zamanlı olarak vizyona giren filmin , 6.5 / 10 ( 29.678 oy ) ve 3.9 / 5 ( 2.500 üzeri oy ) olan IMDB ve Rotten Tomatoes izleyici puanı ortalamalarıyla 6.8 / 10 ( 291 yorum ) ve 70 / 100 ( 46 yorum ) olan Rotten Tomatoes ve Metacritic yorum ortalamaları , her ne kadar oylamaya katılan ( özellikle izleyici ) sayıları yeterince yüksek olmasa da , orta karar bir filmle karşı karşıya olduğumuzu söylüyor gibi …
Ama biz yine de 2 Academy , 2 Golden Globe , 1 Primetime Emmy ve 3 BAFTA ödüllü Emma Thompson’ın performansı ile göz kamaştırdığı bu filmi , her zamanki gibi önceliği oyuncu kadrosuna vermek suretiyle bizzat kendimiz mercek altına alarak incelemeye ardından da puanlamaya çalışacağız …
Bunun içinde , 4 milyon dolarlık bir bütçeyle çekilen ve brüt 22,3 milyon dolarlık bir hasılat rakamına ulaşmış olan filme ilişkin ilk tespitimizi , sonrasında da naçizane ilk önerimizi paylaşalım istiyoruz …
Bu bağlamda da işe ; eğer hem eğlendiren hem de düşündüren ama bunu yaparken entelektüel anlatım dilinden de yararlanan bir film arıyorsanız , “Late Night”ın tam da size göre bir film olduğunu söyleyerek başlayabiliriz …
Ancak izleme faslına geçmeden önce önemli bir uyarı notu olarak , her şeyden önce bu filmde , televizyon ve sosyal medya dünyasındaki “vasatlıklar” ve “bu vasatlıkların takipçisi olan insanlar” ile hınzırca dalga geçilen zekice kurgulanmış sahnelerin bulunduğunu belirtmemiz de gerekiyor …
Nasıl mı ?
Örneğin , Katherine Newbury’nin ( Emma Thompson ) , program yaptığı TV kanalınca , ( artık ortalama seviyedeki izleyiciye hitap etmekten iyice uzaklaştığı ve dolayısıyla da ) reytingleri bayağı bir düştüğü gerekçesiyle kendisine rakip olarak lanse edilen Daniel Tennant’ın ( Ike Barinholtz ) “kaba ve kadın düşmanı” olarak tanımladığı düşük seviyeli esprilerini ve youtuber Mimi Mismatch’ı ( Annaleigh Ashford ) canlı yayında “tiye aldığı” sahneler ile …
Ki , daha sonra TV’deki programını durduk yere Daniel Tennant’a kaptırmak istemeyen “Dame” ( Britanya İmparatorluğu'nun En Mükemmel Nişanı ) nişanına da sahip olan aynı Katherine Newbury’nin de kendi prensiplerinden vazgeçip , " mevcut TV izleyicisi bundan anlıyor ve seviyor " diyerek esprilerinde seviye indirimine gittiğini de göreceğiz …
Elbette sözünü ettiğimiz bütün bu olayların ayrıntılarını öğrenebilmek için filmin tamamını bizzat izlemeniz gerekecek …
Zira tarzımız gereği biz yine spoiler vermeyeceğiz …
Fakat üstüne basa basa bir kez daha tekrarlayalım istiyoruz : Eleştiri oklarının yöneltildiği insanlar , sadece düşük seviyede programlar yapan televizyoncular ile gerçekte hiçbir değer taşımasalar da ilginç olduğu iddia edilen videoları paylaşan youtuberlar değil bu filmde …
Onları takip ederek reytinglerini yükseltmeye çalışanlar da paylarına düşeni almışlar bütün bu eleştirilerden …
Yani netice itibarıyla , iş dünyasındaki ırk ve cinsiyet ayrımının yanı sıra medyanın , vasatlığın kutsandığı içler acısı vaziyetine dair oldukça net bir durum tespiti de yapılmış bu filmde …
Belki , yine klasik bir laf olacak ama diğer yorumlarımızda olduğu gibi “spoiler vermeden” yazılmayanları yazmaya , anlatılmayanları anlatmaya , söylenilmeyenleri söylemeye çalıştığımız bu satırlar filme ilişkin ilk tespitimiz olsun …
İlk önerimize gelince : O hakkımızı da bu kez ; iyi hikâyelerin , iyi oyuncularla buluştukları filmleri izlemeyi tarz edinmiş sinemasever dostlara , “Bu filmi de kesinlikle ıskalamayın ve izleyin” diye seslenerek kullanmak istiyoruz …
Sonuç olarak , kendi değerlendirme sistemimiz içinde puan olarak 3 verdiğimiz bu film için önerimiz de olumsuz yorum ve puanlara aldırmadan , “bir şans da siz verin” şeklinde olacak …
Keyifli seyirler ,
