“Una Mujer Fantástica / A Fantastic Woman” , senaryosunu , Gonzalo Maza ile birlikte yazmanın yanı sıra yapımcılığını da , içlerinde “Post Mortem” ( 2010 ) , “No” ( 2012 ) ve “Neruda” ( 2016 ) dan oluşan muhteşem “Şili Üçlemesi” nin yönetmeni de olan Pablo Larraín’in de bulunduğu bir ekiple birlikte üstlenen Sebastián Lelio’nun yönetmen koltuğunda oturduğu bir drama …
Prömiyeri , 12 Şubat 2017’de 3 ödül birden kazandığı Berlin Uluslararası Film Festivalinde yapılan ve 6 Nisan 2017 tarihinde vizyona giren filmin , 7.2 / 10 ( 23.641 oy ) ve 3.8 / 5 ( 1.0 üzeri oy ) olan IMDB ve Rotten Tomatoes izleyici puanı ortalamalarıyla 8.1 / 10 ( 2 yorum ) ve 86 / 100 ( 43 yorum ) olan Rotten Tomatoes ve “Mutlaka İzlenmeli” etiketine de sahip olan Metacritic yorum ortalamaları oldukça iyi bir filmle karşı karşıya olduğumuzu söylüyor gibi …
Yine de isterseniz , gişede aradığı başarıyı bir türlü yakalayamayan Sebastián Lelio’nun bu filmini de , her zamanki gibi önceliği oyuncu kadrosuna vermek suretiyle birde biz inceleyerek yorumlayalım , ardından da puanlamaya çalışalım …
Ancak , artık neredeyse yorumlarımızda geleneksel bir özellik halini aldığı üzere ayrıntılı incelemeye geçmeden önce , Şili adına yarıştığı 90. Academy ödülleri töreninde “Yabancı Dilde Yılın En İyi Filmi” kategorisindeki Oscar heykelciğini de kucaklayan bu filme ilişkin ilk tespitimizi , sonrasında da naçizane ilk önerimizi paylaşalım istiyoruz …
Bu bağlamda da işe ; karşımızdakinin , başrol karakteri Marina’yı canlandıran Daniela Vega , yönetmen Sebastián Lelio ve ( daha önce “Gloria” – 2013 da da Sebastián Lelio ile birlikte çalışmış olan ) görüntü yönetmeni Benjamín Echazarreta’dan oluşan trionun bütün hünerlerini sergileyerek , izleyiciyi 104 dakika boyunca koltuklarına çivilemeyi başardıkları müthiş bir film olduğunu söyleyerek başlayabiliriz …
Aslında “Una Mujer Fantástica / A Fantastic Woman” , son derece basit ve sade bir film …
Fakat hem de beyaz perdedeki henüz ikinci deneyimi olmasına rağmen , Daniela Vega o kadar müthiş oynamış ki filmde , bu kusursuz performans karşısında etkilenmemek için tek kelime ile sinemadan hiç ama hiç “anlamamak” gerekiyor …
Tabii hal böyle olunca da , ( muhtemelen doğrudan kendisine ödül veremedikleri için olsa gerek ) oynadığı bu filmin ödül aldığı 90. Academy Ödülleri töreninde , ( ağlarken iki gözünden birden yaş gelen ) bu harika oyuncuya bir jest olmak üzere sunuculuk yaptırılarak , en azından Academy Ödülleri tarihine , sunuculuk yapan ilk transseksüel isim olarak geçmesi sağlanmış …
İşin Sebastián Lelio kısmına gelince …
O , artık sinemadaki rüşdünü fazlasıyla kanıtlamış bir isim …
Dolayısıyla , filmin ( Gonzalo Maza ile birlikte yazdığı ) orijinal senaryosundan rüzgâr , duvar grafitileri ve ayna gibi simgesel metaforlarına , cenaze törenin yapıldığı kilise sahnesinde kendi filmi “La Sagrada Familia” ( 2005 ) ya yaptığı göndermeden The Alan Parsons Project’in sıra dışı albümü “The Turn of a Friendly Card” ( 1980 ) dan oldukça anlamlı mesajlar da içeren “Time” isimli parçayı filmin müzikleri arasına eklemesine kadar ustalık gerektiren pek çok ince işe imza atmak onun için hiç de zor olmamıştır …
Trio’nun üçüncü ismi Benjamín Echazarreta’ya da bu durumda , sadece gerek Daniela Vega’nın ve gerekse de Sebastián Lelio’nun sergilediklerini , başkent Santiago’nun turistik manzaraları eşliğinde kamera ile kayıt altına almak kalmış …
Belki , yine klasik bir laf olacak ama bu söylediklerimiz filme ilişkin ilk tespitimiz olsun …
İlk önerimize gelince : O hakkımızı da bu kez ; sinemaseverlere , “Farklı duruş ve tarzlarıyla sinema sanatına apayrı bir renk katmakta olan Sebastián Lelio gibi çok özel yönetmenlerin filmlerini de izleme listelerinizden eksik etmeyin” diye seslenerek kullanmış olalım …
Sonuç olarak , kendi değerlendirme sistemimiz içinde puan olarak 4 verdiğimiz bu film için önerimiz de , eğer fırsat bulup da halen izlemediyseniz , “homofobik” ön yargıları hayatınızdan çıkartarak “mutlaka bir şans da siz verin” şeklinde olacak …
Keyifli seyirler ,
