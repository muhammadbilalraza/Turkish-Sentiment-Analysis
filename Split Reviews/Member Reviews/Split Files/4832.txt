Son birkaç yılı göz önüne aldığımda , nedenini anlamadığım şekilde çok fazla beğenilen filmlerin başında " The Martian " geliyor .
Bana hiç hitap etmedi .
Belki de kısa süre içinde " Interstellar " ve " Gravity " gibi yüksek başarılı " uzayda geçen film " örnekleri izlediğim içindir .
Kitabı okumadım , ancak sonuçta filme yorum yapacağım ve çok da önemli değil .
Matt Damon sevdiğim ve başarılı bulduğum bir aktördür , perde albenisi oldukça yüksektir .
Ancak bu rol ile nasıl En İyi Erkek Oyuncu Oscar'ına aday olabiliyor , anlamış değilim .
Kesinlikle oyunculuk adına hiçbir şey yoktu filmde , bayağı bir kilo verip zayıflaması dışında .
Kimse katılmak zorunda değil tabii ki .
Ancak yaklaşık 1300 filme yorum yapmış biri olarak , kendimce belli kriterlere sahip olduğumu düşünüyorum .
Yeni hiçbir şey vaat etmiyor bu film .
Tüm karakterler , tüm yaşananlar , tüm diyaloglar , tüm sahneler , iddia ediyorum filme dair neredeyse her şey koskoca bir klişeler silsilesi .
Tüm bunlara rağmen film , arada sıkıcı olsa da , kendini izletiyor .
Senenin kalburüstü filmlerinden biri sadece , bu kadar yüceltilmesine , aldığı puanlara ve adaylıklarına , tekrar ediyorum , anlam veremedim .
