Şu an sinemalarımızda gösterilen bir diğer film Zoraki Kral'ın ( The King's Speech ) ise Coen sinemasının antitezi olduğunu söyleyebiliriz .
Coen filmlerinin aksine , buradaki yetersizliğin acilen yeterliliğe çevrilmesi , kekeme kralın iyileştirilmesi , konuşmayı beceren birine dönüştürülmesi gerekiyor .
Coen filmleri , kendini fazla önemseyen , dünyanın kaderinin kendi elinin ucunda olduğunu zanneden insanların olayların gidişatı karşısındaki çaresizliğini anlatırken , Zoraki Kral , küçük bir adamın ' büyük'leşmesini resmediyor .
Değişen dünya düzeninde siyasi iradesi kalmamış bir kralın öyküsünden öyle bir final çıkarıyor ki film , Kral George kekemeliğini yenerken adeta İngiliz ulusu özgürleşiyor , dünya rayına oturuyor , cümle alem tek bir insanın başarısında teselli buluyor .
Oysa temelde Hitler - Musolini faşizminin Avrupa'daki yükselişinin fonunda , sesi çıkmayan bir muktedirin acıları ve bastırılmış hırsıyla özdeşleşmeye zorlanıyoruz !
Kral George hem bir aile babası olarak çocuklarına ve karısına kendini kanıtlıyor , aile reisi kimliğini taşır bir hale geliyor , hem de ' ulusun vicdanı'nı seslendiren sahici bir krala dönüşüyor .
Tek bir erkeğin iktidar duygusunu edinmesinin hikâyesi adım adım o kadar büyütülüyor ki , toplumun en küçük birimi aileden ulusa , ulustan evrene yayılan , giderek genişleyen bir iktidar onarımı anlatısı çıkıyor ortaya .
Kurumsal başarıyı , iktidar duygusunun temin edilmesini , üstünlük hissini ve modern kültürel hayatın bu gibi narsisistik hazlarını bu denli ciddiye alan , tüm bu kazanımları allayıp pullayarak , insan hayatının merkezine yerleştirerek , ' sosyal hayatta başarılı olma endişesi'ni körükleyen onca filmin içinde bir Coen filmi izlemek her zaman iyi gelir insana .
Tüm bu endişelerin , mevki koruma , mevki edinme dertlerinin gölgesinde " zamanın uçup gittiğini " arada bir hatırlamaya ihtiyacımız var ne de olsa , insan kalabilmek için .
