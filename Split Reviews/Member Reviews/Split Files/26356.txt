Senaryosu , Julie Kavanagh’ın " Rudolf Nureyev : The Life " isimli kitabından esinlenilerek David Hare tarafından yazılan “The White Crow” , filmde Aleksandr Ivanovich Pushkin karakterini de canlandıran Ralph Fiennes’in yönetmen koltuğunda oturduğu biyografik bir drama …
Prömiyeri , 31 Ağustos 2018’de Telluride Film Festivalinde ( ABD ) yapılan ve 22 Mart 2019 tarihinde İngiltere’de , 2 Nisan 2019 tarihinde de Amerika’da vizyona giren filmin , hâlihazırda IMDB , Rotten Tomatoes ve Metacritic gibi mecralarda ciddiye alınacak miktarda oydan oluşan bir izleyici ve yorumcu puanı ortalaması mevcut değil …
O nedenle bizde , 1938 Irkutsk ( SSCB ) doğumlu ünlü Sovyet bale dansçısı Nureyev’in , çocukluk yıllarından 16 Haziran 1961 tarihinde siyasi sığınma hakkı isteyerek Batı’ya iltica ettiği ilk gençlik yıllarına kadar olan dönemin hikâyesinin anlatıldığı bu filmi , her zamanki gibi önceliği oyuncu kadrosuna vermek suretiyle bizzat kendimiz mercek altına alarak incelemeye ardından da puanlamaya çalışacağız …
Bunun içinde , bir anlamda soğuk savaş dönemindeki bloklar arası çekişmeler çerçevesinde , o yılların magazin basınında , Sovyet kozmonot Yuri Gagarin’in 12 Nisan 1961 tarihinde “uzaya çıkan ve Dünya’nın yörüngesinde dolaşan ilk insan” unvanını kazanmış olması sonucunda SSCB’nin kazanmış olduğu uluslararası popülariteye karşı sağlam bir anti – Sovyet propaganda malzemesi olarak kullanılan olayların ele alındığı filme ilişkin ilk tespitimizi , sonrasında da naçizane ilk önerimizi paylaşalım istiyoruz …
Bu bağlamda da işe ; karşımızdakinin yönetmen Ralph Fiennes’in , gerek Sovyet düşmanlığını ve gerekse de henüz 54 yaşındayken 6 Ocak 1993 tarihinde AIDS’e bağlı komplikasyonlar nedeniyle hayatını kaybeden Nureyev’in cinsel tercihlerini ön plana çıkartarak olayları köpürtmek yerine filmi , ( oldukça yerinde bir kararla ) Nureyev’in gelişme sürecindeki “kabına sığmayan” ruh halini yansıtmaya adamış olması nedeniyle gerekli ilgi ve desteği görememiş filmlerden biri olduğunu söyleyerek başlayabiliriz …
Ki , zaten filmin başında da o yüzden , filme adını veren “White Crow / Belaya Vorona / Beyaz Karga” için : “Bu deyim , sıra dışı , olağanüstü , diğerlerine benzemeyen aykırı birini tanımlamak için kullanılır” deniliyor …
Yani bu da kısaca , hatalı olanın Fiennes değil , bütün yaşamı iki kelimeye sığdırılarak bu biçimde özetlenen bir adamın hikâyesinden daha farklı ( ve abartılı ) şeyler çıkartılmasını bekleyenler olduğu anlamına geliyor …
Filmde , biri “kurgu” diğeri de “oyuncuların performansı” olmak üzere dikkatimizi çeken iki önemli husus daha var …
Kurgu denilince de tabii , editör masasında Ralph Fiennes’in yanında , 4 Academy , 1 Golden Globe ve 5 BAFTA ödüllü “The Grand Budapest Hotel” ( 2014 ) filminin editörü de olan Barney Pilling’in oturduğunu söyleyerek başlamamız gerekiyor …
Zira filmdeki baş döndürücü flashback geçişleri ile zaman ve mekân değişimleri , araçtakilere hissettirmeden vites küçültüp büyüten otomatik Mercedes şanzımanınınki kadar sarsıntısız olmuş …
Oyunculara gelince …
Her şeyden önce , Nureyev’i canlandıran ve filmde İngilizce ile Rusça dillerini birlikte kullanan 1996 doğumlu Ukraynalı bale dansçısı Oleg Ivenko’nun , castinge dâhil edildiği günlerde hiç İngilizce bilmemesinin yanı sıra Rusçayı da kafasını gözünü yararak ve çoğunlukla da tercüman yardımıyla konuşabildiğini belirtmemiz gerekiyor …
Ki , bu film onun aynı zamanda kamera karşısına geçtiği bir ilk de olmuş durumda …
Bunun dışında , başta Ralph Fiennes olmak üzere Louis Hofmann , Adèle Exarchopoulos , Chulpan Khamatova ve Raphaël Personnaz gibi oyuncuların performansları da kusursuz …
Filmde ( o da aslında bile bile ) kusurlu yapılan tek şey ise , Rusça ve Fransızcanın dışında üçüncü bir lisan olarak ağır bir aksan ile tane tane konuşulan İngilizce …
Hani öyle ki , neredeyse konuşulanları rahatlıkla not bile alabiliyorsunuz …
Belki , yine klasik bir laf olacak ama diğer yorumlarımızda olduğu gibi “spoiler vermeden” yazılmayanları yazmaya , anlatılmayanları anlatmaya , söylenilmeyenleri söylemeye çalıştığımız bu satırlar filme ilişkin ilk tespitimiz olsun …
İlk önerimize gelince : O hakkımızı da bu kez , nitelikli film izlemeyi alışkanlık haline getirmiş sinemasever dostlara , “Bu film bir kez daha gösterdi ki , Ralph Fiennes’i sadece aktör olarak değil yönetmen olarak da takipte tutmaya yarar var” diye seslenerek kullanmak isteriz …
Sonuç olarak , kendi değerlendirme sistemimiz içinde puan olarak da 3 verdiğimiz bu film için önerimiz de olumsuz yorum ve puanlara aldırmadan , “bir şans da siz verin” şeklinde olacak …
Keyifli seyirler …
