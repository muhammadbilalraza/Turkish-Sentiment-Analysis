Senaryosu filmin yönetmeni David Fincher’in gazeteci babası Howard Kelly " Jack "
Fincher tarafından 1990’larda kaleme alınan “Mank” , “Citizen Kane” ( 1941 ) filminin senaryosunun yazım süreci ile Herman J. Mankiewicz’in 1930’lu ve 1940’lı yıllarındaki yaşam öyküsüne odaklanılan “biyografik” bir drama …
Yine bir Netflix filmi olan “La vita davanti a sé” ( 2020 ) için yazdığımız yorumumuzda , 2021 yılının “En İyi Kadın Oyuncu” kategorisindeki Academy Ödülünün “favori adayının” Sophia Loren olduğunu belirtmiştik …
İşte bu filmdeki performansı ile ( hani BAFTA garanti de ) “En İyi Erkek Oyuncu” kategorisindeki Oscar heykelciğini de ( açık ara farkla kazanacağı jüri oylamasının sonucunda ) Gary Oldman’ın kucaklayacağını iddia ediyoruz …
Ki , bu adaylık durumu dikkate alınarak film için 13 Kasım 2020 tarihinde Los Angeles’ta “sınırlı bir salon gösterimi” de düzenlenmiş zaten …
Zira bu yapılan , sinema ile yakından ilgilenenlerin çok iyi bildikleri gibi Academy Ödüllerine aday olabilmenin “olmazsa olmaz” ön koşullarından biridir …
Bu kısa girişin ardından dönemin ruhuna uygun olarak “siyah – beyaz” olarak çekilen filme dönecek olursak …
1940 yılında ve Victorville Misafir Çiftliğindeyiz …
Konuk ise , kendisine hemşiresi ve fizyoterapisti olarak Fräulein Frieda’nın ( Monika Gossmann ) sekreteri olarak da kocası , Birleşik Krallık hava kuvvetlerinde Hurricane pilotu olarak Nazilere karşı savaşan Rita Alexander’ın ( Lily Collins ) refakat edecekleri : Geçirdiği “aptalca” bir trafik kazası sonucunda ciddi anlamda yaralanarak uzunca bir dönem boyunca yatağa mahkûm olan senarist Herman “Mank” Mankiewicz’dir ( Gary Oldman ) …
E tabii , alkolün o evde yasaklandığını söyleyen ve senaryonun tamamlanması için de Mank’a doksan günlük sınırlı bir süre veren redaktör John Houseman’ı da ( Sam Troughton ) atlamamak lazım …
Gerçi bu süre , daha sonra Mank kadar sıra dışı bir kişiliğe sahip olan Orson Welles’ce ( Tom Burke ) altmış güne çekilecektir ya …
Neyse …
Nihayetinde senaryonun zorlu yazım süreci de başlar …
Yalnız bu süreçte Fincher , düz bir anlatım biçimi yerine flashbackler aracılığı ile izleyiciyi 1930’lar ile 1940 yılı arasında oradan oraya koşturarak “dört önemli konuya” itina ile değinmeyi tercih eder : 1.	1929’da başlayan ve 1930’lar boyunca da devam ederek ABD ve Avrupa gibi sanayileşmiş ülkeleri çok fena vuran “Büyük Ekonomik Buhran” …
2.	İkinci Dünya Savaşı …
3.	1934 yılındaki Kaliforniya Valiliği seçiminde , “Kaliforniya’da Yoksulluğa Son” adı verilen kampanya ile aday olan Pulitzer Ödüllü Amerikalı yazar Upton Sinclair’e ( Bill Nye ) karşı MGM’in kurguladığı ve Shelly Metcalf’a ( Jamie McShane ) çektirdiği “düzmece” bir “kara propaganda” filmi ile Cumhuriyetçi aday Frank Merriam’ı desteklemesi …
4.	Mank’ın sivri dili ve alkole olan düşkünlüğü …
Gördüğümüz kadarıyla bunlardan üçüncüsünün ( ve kaçınılmaz olarak da dördüncüsünün ) yol açtığı travma , Mank’ın ve ne olursa olsun kendisine katlanmaya devam eden karısı Sara’nın ( Tuppence Middleton ) hayatlarının tamamen alt üst olmasına yetmiş de artmış …
Bütün bu olaylar esnasında , Louis B. Mayer ( Arliss Howard ) , David O. Selznick ( Toby Leonard Moore ) , Irving Thalberg ( Ferdinand Kingsley ) , Marion Davies ( Amanda Seyfried ) , Charlie Chaplin ( Craig Robert Young ) ve Bette Davis ( Scarlet Cummings ) gibi pek çok tarihi Hollywood ikonunun yanı sıra medya patronu William Randolph Hearst ( Charles Dance ) ile de tanışıyoruz …
Elbette 131 dakikalık filmde pek çok şey var …
Fakat MGM stüdyolarının patronu Louis B. Mayer’ın çalışanlarından “fedakârlık” istemek amacıyla onları toplayarak konuşma yaptığı öyle bir sahne var ki , “örgütlü kapitalizmin örgütsüz işçi sınıfına” nasıl diş geçirdiği muhteşem resmedilmiş …
Bitirmeden yorumumuza ilave edeceğimiz son husus , özellikle de nitelikli film ve arşiv meraklısı “sinefillere” yönelik olarak , Fincher’ın son derece “rafine” bir iş çıkardığı bu filmi kesinlikle kaçırmayın şeklinde olacak …
Tamam yukarıda da vurguladığımız gibi Gary Oldman’ın Academy ödülüne aday olması ve hatta kazanması kimseye sürpriz olmayacak …
Ancak filmin , artık bir Netflix klasiği halini almış olan “Roma” ( 2018 ) kadar başarılı olması da kimseyi şaşırtmasın …
Keyifli seyirler ,
