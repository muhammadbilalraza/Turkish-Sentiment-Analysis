Çocukluğumda hiçbir Tenten macerasını başından sonuna okumadım , ama bazı arkadaşlarımın ne kadar Tenten delisi olduğunu da iyi hatırlıyorum .
Şimdi kendisi de bizzat bir Tenten fanatiği olan efsanevi Steven Spielberg , yönettiği ilk animasyon ile bu frankofon ( Belçikalı ) çizgi roman klasiğini yeni nesillerle tanıştırmaya girişiyor .
Belki de Avrupa kültürüne daha yakın olması sebebiyle Tenten'in Amerika'daki vizyon tarihi Noel haftasına bırakılırken , film Avrupa'da ( ve Türkiye'de ) Amerika'dan iki ay önce gösterime girdi .
Spielberg son Indiana Jones filmindeki hayal kırıklığından sonra aksiyon çekmedeki hünerini bizlere bir kez daha hatırlatıyor .
Indiana demişken , Tenten'in gerek bir takım sırları çözme üzerine kurulu konusu , gerekse de dur durak bilmeyen aksiyon temposu ile en çok Indiana Jones'u andırdığını da söylemek lazım .
Aksiyon sahneleri arasında özellikle Fas'taki motosikletli kovalamaca sahnesini ayrı tutuyorum .
Yaklaşık 10 dakika süren ve tek plan olarak çekilen bu unutulmaz kaçma kovalama sekansı tam bir deha ürünü .
Yapımcılar arasında yer alan ve serinin ikinci filmini yönetecek olan Peter Jackson'ın ( Lord of the Rings ) WETA dijital efekt ekibi yine " motion capture " tekniği ile harikalar yaratıyor .
Perdedeki yüzler , mimikler öylesine gerçekçi ki , yakında bu dijital karakterlerden biri Oscar'a aday olabilir .
The Adventures of TinTin , klasik seriyi - ruhuna ihanet etmeden - en son teknoloji ile büyük perdeye başarıyla adapte eden , çocukluğu Tenten evreninde geçmiş kitleleri zaten mest edecek , Tenten ile hiç tanışmamış olanları da fazlasıyla tatmin edecek yüksek tempolu bir aksiyon .
