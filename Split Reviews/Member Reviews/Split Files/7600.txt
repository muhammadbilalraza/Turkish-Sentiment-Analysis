Öncelikle şunu belirtmek isterim : birazdan okuyacağınız yorum kesinlikle abartı ve reklam içermez .
Hatta duygusal etki altında kişisel bir yorum yapmamak ve objektif davranmak için , filmi izledikten hemen sonra yorum yazmadım , etkisinden kurtulmak için bekledim .
Ancak öyle bir film olmuş ki , uzun bir süre etkisinden kurtulamıyorsunuz .
2 hafta önce izlediğimizden beri sabah - akşam evde bu filmden bahseder olduk .
Müslüm Gürses hayranı değilseniz , hayranı oluyorsunuz , zaten " Müslüm baba " hayranıysanız , en az 3-5 kat hayranlığınız ve saygınız artıyor !
Timuçin Esen ( başrol oyuncusu ) gerçekten iyi performans sergilemiş ve ( daha önceki projelerini de izleyen biri olarak ) bana göre hayatının rolünü oynamış ve hakkını fazlasıyla vermiş .
Müslüm babayı sadece oynamamış , fiziğiyle ve sesiyle ( ! ) adeta yaşamış sanki .
" Filmde neden Müslüm Gürses'in kendi sesi kullanılmamış ? " veya " hiç olmamış " gibi eleştirilere aldanmayın , gidin izleyin kendiniz karar verin .
Timuçin Esen bence gayet güzel ve samimi yorumlamış " Müslüm baba " şarkılarını .
Tek eleştirim : şarkı seçimi daha iyi olabilirdi diye düşünüyorum , çünkü Müslüm babadan dinlemeye aşina olduğumuz bir çok şarkıyı kulaklarınız duymak istiyor bu filmde .
İçerik olarak , Müslüm Gürses ( Akbaş ) ve ailesinin dramını abartısız , fakat etkileyici bir şekilde beyazperdeye taşıyabilen 2 saatten fazla süren bir film olmuş .
Hiç bir anında sıkılmadan keyifle izliyor ve zamanın nasıl geçtiğini anlamıyorsunuz .
Son yıllarda Türk sinemasında böyle kaliteli yapımlara hasret kaldık .
Böyle emek verilmiş ve gerçeği yansıtan yapıtlara sahip çıkmamız ve desteklememiz lazım !
Bu hafta bir kez daha izleyeceğiz .
Hayatımda ilk kez bir filmi ikinci defa ( sinemada ) izlemek istiyorum !
