“Aus dem Nichts / In The Fade” , senaryosunu da Hark Bohm ile birlikte yazan Türk kökenli Alman sinemacı Fatih Akın’ın 2017 tarihli projesi …
Prömiyeri , 26 Mayıs 2017’de Altın Palmiye için yarıştığı Cannes Film Festivalinde yapılan ve burada Diane Kruger’a “En İyi Kadın Oyuncu” ödülünü kazandıran film , 90. Academy Ödüllerinin “Yabancı Dilde En İyi Film” kategorisinde yarışacak beş film arasına girebilmek için Almanya’nın adayı olmuş ancak ilk sınavı geçemeyerek elenmişti …
Yine “Yabancı Dilde En İyi Film” kategorisinde , 2018 Golden Globes ödülüne de aday olan film : Bu kez , şaşırtıcı bir biçimde “Una Mujer Fantástica / A Fantastic Woman” ( 2017 ) , “Nelyubov / Loveless” ( 2017 ) ve “The Square” ( 2017 ) gibi iddialı filmlerin arasından sıyrılarak adını kazananlar hanesine yazdırmayı becerebilmişti …
Ana dili Almancanın yanı sıra aynı akıcılıkta İngilizce ve Fransızca da konuşabilen Diane Kruger’ın “Inglourious Basterds” ( 2009 ) sonrasında ana karakter olarak Almanca konuşarak oynadığı ikinci film olan “Aus dem Nichts / In The Fade” in , 7.1 / 10 ( 30.083 oy ) ve 3.5 / 5 ( 500 üzeri oy ) olan IMDB ve Rotten Tomatoes izleyici puanı ortalamalarıyla 6.7 / 10 ( 150 yorum ) ve 65 / 100 ( 31 yorum ) olan Rotten Tomatoes ve Metacritic yorum ortalamaları , vasatın birkaç tık üzerinde bir filmle karşı karşıya olduğumuzu söylüyor gibi …
Bunu anlayabilmek için , gelin isterseniz , her zamanki gibi önceliği yine oyuncu kadrosuna vermek suretiyle filmimize biraz daha yakından bakalım …
Birazdan yapacağımız yorum sonrasında “bir yanlış anlaşılma olmasın” diye hemen en başından belirtelim ki , Fatih Akın ; iyisine kötüsüne aldırmaksızın , “Kesin bu sefer çok daha iyi olmuştur” diye düşünerek bütün filmlerini hem izleyip hem de arşivimize dâhil ettiğimiz nadir yönetmenlerden biridir …
Peki , burada neden “bir yanlış anlaşılma olmasın” şeklinde bir sözcük kullanma gereği duyduk ?
Duyduk zira filmde , Diane Kruger’un sıra dışı performansı ve varlığı ile filme renk katan Ulrich Tukur dışında dikkate değer pek de fazla bir şey yok …
Yani bu Fatih Akın filmi de bizim açımızdan tam bir hayal kırıklığı oldu …
Şimdi diyebilirsiniz ki , “İyi de ; senin beğenmediğin bu film , pek çok iyi filmi ekarte ederek yılın Golden Globe ödülünü kapmış … ”Olabilir …
Ama bu ödül onu , kesinlikle bizim görmeyi umduğumuz Fatih Akın filmleri seviyesine çıkartmaz …
Evet , Fatih Akın bu sefer de oldukça iyi bir öykü yakalamış .
Daha doğrusu 2004 tarihinde , Türk nüfusun yoğun olduğu Köln’deki işlek bir cadde de filmdekine benzer bir şekilde gerçekleştirilen fakat can kaybı yaşanmayan bir bombalama eylemini hikâyenin merkezine alarak olayları yeniden kurgulamış …
Ancak , bombalama eylemi ve sonrasında yaşanan şok hali ile duruşma aşamalarındaki temposuyla resmen nefes kesen film , artık her nedense son yarım saatte öylesine yığılıp kalmış …
Hâlbuki Fatih Akın , bombalı eylem sonucu hayatını kaybeden Nuri Şekerci ( Numan Acar ) karakterine , milliyetçi ve dini değerlere sıkı sıkıya bağlı muhafazakâr bir Türk kimliği yerine Güneydoğu Anadolu kökenli agnostik bir Kürk kimliği vermiş …
Böylelikle , uluslararası Neo – Nazi örgütleriyle de yakın iş birliği içinde olan Alman Neo – Nazileri gibi ırkçı faşist çetelerin hedefindekilerin , sadece Türkler ve Müslümanlar değil yabancı kökenli herkesin olduğunu / olabileceğini göstermeye çalışmıştı …
Bu yabancı , Fransa’da bir Cezayirli veya Tunuslu olabileceği gibi İngiltere’de bir Suriyeli yahut Amerika’da bir Meksikalı da olabilirdi …
Dolayısıyla , eğer Fatih Akın , filmin final bölümünde de o başlardaki tempo , heyecan ve duyguyu yakalayabilmiş olsaydı , bir ihtimal şeytanın bacağını da kırarak Oscar heykelciği ile de tanışabilecekti …
Sonuç olarak , bundan daha iyi de olabilirdi dememize rağmen yine de ilgiyle izlediğimiz bu Fatih Akın filmi için puanımız 3 , önerimiz ise “izlenebilir” şeklinde olacak …
Keyifli seyirler …
