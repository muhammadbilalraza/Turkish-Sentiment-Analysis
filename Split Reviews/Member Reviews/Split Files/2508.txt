Aylardan beri herkesin konuştuğu , IMDb'de yaklaşık 65 bin kişinin oyuyla 10 üzerinden 10 puanla duran ve gişe rekorları kıran Dağ II'yi sonunda izleme fırsatı buldum .
Ve hoş bir sürprizle karşılaştım .
Dağ II , birbirlerine oldukça yakın olan iki arkadaş Oğuz ile Bekir'in Özel Kuvvetlere katılmasını anlatıyor kısaca .
Ve yaklaşık 7 kişiden oluşan bu ekibin görevi , düşman topraklarında bulunan Türkleri bölgeden çıkarmaktır .
Kurmay Yarbay Veysel Gökmusa'nın başında olduğu bu ekip , bu yol içerisinde birbirinden zorlu görevlerle yüzleşecektir .
Öncelikle bu filmin yönetmeni Alper Çağlar'ın işlerini takdir ediyorum doğrusu .
İlk Dağ filminin sadece yarısını izlemiş olsam da ortaya biraz Hollywood tarzında çekilmiş , farklı bir savaş filmi yapılması fikri oldukça hoşuma gitti .
Diğer filmi Panzehir ise , benzer konuya sahip diğer Türk filmlerini elinin tersiyle iterek ortaya oldukça eğlenceli bir aksiyon filmi çıkmıştı .
Dağ II ile Çağlar'ın kendisini aştığını söyleyebilirim .
IMDb'de 10 üzerinden 10 puanlık bir film olup olmadığı tartışılır ama bence , şu ana kadar çekilmiş en iyi Türk savaş filmi olduğunu düşünüyorum .
Öncelikle bu filmdeki oyunculuklar ve temalar gerçekten çok başarılıydı .
Başroldeki Oğuz ve Bekir'i canlandıran Çağlar Ertuğrul ile Ufuk Bayraktar'ın kimyası oldukça başarılıydı .
Özellikle de bu iki karakterin etrafında gelişen arkadaşlık ve vatan sevgisi temaları da oldukça başarılı işlenmiş .
Ama bu filmin en iyi oyuncusu kesinlikle Kurmay Yarbay Veysel Gökmusa'yı canlandıran Murat Serezli'ydi .
Serezli , normalde komedi filmlerinde oynamasına rağmen bu filmde şaşırtıcı bir derecede dramatik ve gerçekçi bir performans sergilemiş .
Oyunculuğu epey etkileyiciydi doğrusu .
Her savaş filminin olmazsa olmazı , aksiyondan konuşalım biraz da .
Dağ II'nin başarılı aksiyon sahneleri var mı ?
Bu sorunun cevabı biraz belli aslında , kesinlikle !
Her ne kadar filmin bazı aksiyon sahneleri Er Ryan'ı Kurtarmak gibi Hollywood filmlerine benzemeye çalışsa da genel anlamda ortaya oldukça etkili bir sonuç çıkmış .
Filmde kullanılan gerçek silahlar ve savaş aletleri , ortaya daha da gerçekçi bir sonuç çıkarmış doğrusu .
Özellikle de son 20 dakikadaki 7 kişinin bir orduya karşı olduğu savaş sahnesi çok etkileyiciydi ( filmin o kısmını 2 ay önce vizyona giren The Magnificent Seven'a da benzetmedim desem yalan olur ) .
Ayrıca filmin manzaraları da çok güzeldi .
Ve şaşırtıcı bir derecede , bu 2 saatlik filmi izlerken hiç sıkılmadım .
Her ne kadar hikaye bir süreden sonra uzamaya başlamış olsa da ana karakterler ve aksiyon beni sürekli filme çekti .
Dağ II'yle ilgili ufak bir sorunum var sadece .
O da flashbackler .
Her ne kadar bazı flashbackler hikayeye katkıda bulunmuş olsa da ( mesela Bekir ve Oğuz'un askerlikte yaşadıkları ) çoğu flashback gereksiz kalıyor ve seyirciyi sürekli filmden çıkarıyor .
Mesela Oğuz ve onun sevgilisinin tanışmasını ve beraber oldukları sahneler , sonlara doğru tam da aksiyon sahnesinin ortasında çıkan gereksiz uçaktan atlama sahnesi ve de en sondaki flashbackler , oldukça gereksiz kalmış mesela .
Eğer film hikayesini flashback kullanmak yerine kronolojik bir sırada anlatsaydı , ortaya daha iyi bir sonuç çıkardı .
Genel anlamda Dağ II , gerçekten de iyi bir savaş filmi .
Özellikle de Türk sineması standartlarına göre .
Oldukça başarılı çekilmiş aksiyon , güzel oyunculuklar ve etkileyici konusu , bu filmi şu ana kadar çekilmiş en iyi Türk savaş filmi yapıyor .
Eğer izlemediyseniz , izlemenizi tavsiye ederim .
FİLMİN İYİ YANLARI : + Hem aksiyon açısından hem de duygusal açıdan güçlü sahneler barındıran bir savaş filmi olması . + Çok iyi oyunculuklar . + Güzel çekilmiş , kaliteli aksiyon sahneleri . + Vatan sevgisi ve arkadaşlık gibi temaları başarılı işlemiş olması .
FİLMİN KÖTÜ YANLARI :
- Çoğu zaman gereksiz olan ve sizi hikayeden çıkaran flashbackler .
TOPLAM PUAN : 8.4 / 10
