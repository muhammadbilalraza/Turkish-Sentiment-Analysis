Orijinal , yaratıcı bir öykü bulamadığı için onlarca yıl öncesinin filmlerini yeniden çekerek çıkış yolu bulmaya çalışan Hollywood , senaryo sıkıntısını çizgi roman uyarlamalarında da yaşıyor .
Hazır yaratılmış bir karakter ve maceraları ortada dururken ipe sapa gelmez süslemelerle film çekiyor ve sevdiğimiz karakterleri güç duruma düşürüyor .
Baş kadın karakteri seksi bir kostüm içinde sunmakla koca bir filmi kurtarabileceğini düşünen insanlar var hala Hollywood'da .
Kedi Kadın örneğin .
Aşk hayatındaki gibi film seçimlerinde de hatalar yapmaya devam eden Akademi ödüllü Halle Berry , çok istediği kostümü giyip perdeye fırlamış .
Ama ortada ne mücadele edebileceği güçlü düşmanlar ne de zeka pırıltısı saçan bir senaryo var .
Okyanusun ötesindeki meslektaşlarımızın da vurguladığı gibi filmdeki en iyi şey Halle Berry'nin kostümü .
Aylarca karın kaslarını çalıştırarak ve sıkı bir diyet uygulayarak bu kıvama gelen Berry'yi izlemek gerçekten de zevkli .
Ama o kadar .
Filmde çizilemeyen onca karakterin başında Kedi Kadın'ın kendisi geliyor .
Filmle ilgili eleştirilerimizi sıralarken ister istemez ana referans noktamız Tim Burton'un eşsiz Batman Returns'ü olacak .
Michelle Pfiffer'ın kedi kadın yorumunu gördükten sonra Halle Berry'nin performansı ne yazık ki insana yavan geliyor .
Yüz ifadesi bakımından zaten kedisel bir güzelliği olan Pfiffer , bu avantajını başarıyla kullanıyor , bakışlarıyla tehlikenin yaklaştığını haber veriyordu .
Dahası , Berry'ye oranla bir hayli muhafazakar kalan kostümünün altındayken bile seksi görünmeyi beceriyordu .
Berry ise , filmin asıl oyuncusu olan kostümün içinde sanki podyumdaymışcasına salına salına yürürken kedi olduğunu unutmuşa benziyor .
Aylarca kedi belgeseli izlemekle olmuyor demek ki .
Bakışları ise , seksi ve tehlikeli olmaktan çok , bu filmde ne aradığını soran bir şaşkınlığı ifade ediyor .
Kedi Kadın ilk kez bir Batman macerasında görünmüş , ikisinin ortak alt ego sorunu , Batman Returns'de başarıyla işlenmişti ( maskeli baloya maskesiz katıldıkları sahneyi hatırlayın ) .
Oysa " Kedi Kadın " , bu ana temayı bile eline yüzüne bulaştırmış .
Selina yerine " sabır " anlamındaki Patience isminde karar kılan senaristler , kedi kadını ne yeterince intikam ateşiyle yanıp tutuşturmuş ne de hırsızlık yapması için geçerli nedenler üretmiş .
Batman Returns'ün de prodüktörlüğünü üstlenmiş olan Denise Di Novi'yi fazla suçlamamak gerek aslında .
Baksanıza , olağanüstü The Game ( 1997 ) ' in yazar ikilisini bulup getirmiş .
Ama ne yazık ki John Brancato ve Michael Ferris , bu kez formda değil .
Ya da The Game'de olduğu gibi yine baş karaktere eziyet çektirmeleri gereken bir film yazdıklarını düşünmüş olmalılar , o açıdan başarılılar .
Dahası senarist ikili , kötü adam şaşırtmacası yaparken seyirciyi unutmuşlar .
Bu inanılmaz hata yüzünden seyirci , kendisinden daha az zeki bir süper kahramanı izlemek zorunda bırakılmış .
Aksiyon örgüsü de kötü .
Kedi kadının , sevdiği polisi kötü patroniçenin elinden kurtardığı sahne örneğin .
Kahramanımız burada polisi kurtarıp çekip gidiyor , kötü patroniçe elindeyken mücadele bile etmiyor .
Çünkü öğreniyoruz ki zeki senaristlerimiz , sadece ikisinin karşı karşıya olacağı güzel ( ? ) bir final sahnesi hazırlamışlar bizlere .
Bakımsız tırnaklarını gümüş pençe takarak kapatan Kedi Kadın , Patience'ın olmaya korktuğu kadar girişken , flört eden ve cesur biri .
Kedi Kadın olmayı , eski Mısır'ın kutsal bir tanrıçasıyla bağdaştırmak , senaryonun başarılı olduğu ender sayfalardan .
Bunu vurgulayan açılış jeneriği de iyi .
Ne var ki , filmin kilit noktalarından biri olan aşk teması sınıfta kalmış .
Bir hayli kilo verdiği gözden kaçmayan Benjamin Bratt'in oynadığı polisin , filmin başından beri " karşı konulamayan erkek " olarak sunulması kaygı verici .
Patience ile sonunda ayrılma mecburiyetleri de yüzeysel .
Ya aksiyon sahneleri ?
Bu tarz büyük bütçeli filmlerin sayfalar dolusu prodüksiyon notları , yapımcılar , oyuncular ve yönetmenin birbirlerine düzdüğü methiyelerle doludur .
Catwoman da da durum farklı değil .
Halle Berry'nin , geleneksel Brezilya dövüş sanatı Capoeira'yı ve kırbaç kullanmasını ne kadar hızlı biçimde öğrendiği ballandıra ballandıra anlatılıyor .
Oysa yönetmenin son kurgusunu gördüğümüzde Berry'nin perdede tek bir takla bile atmadığını görüyoruz .
Bütün aksiyon sahneleri CGI ve dublör kullanılarak gerçekleştirilmiş .
Pitof , çocukları bile kandıramayacak kesmelerle bu hareketleri Berry'nin yaptığına inanmamızı beklemiş .
Şüphesiz bir kadın oyuncu bu zor hareketleri yapmak zorunda değil ama filmle ilgili röportajlarda kullandıkları " Berry çok hızlı öğrenerek hepimizi şaşırttı " türü ifadeler gülünç oluyor .
Dahası Vidocq ile görsel anlatım tercihleri konusunda ipuçları veren Pitof , bir çok sahnede devamlılık hataları yapmış .
İki karakter karşılıklı konuşurken yakın plana geçtiğinde , gülen bir oyuncu birden ciddi , ellerini kavuşturmuş bir oyuncu olarak birden başka bir pozisyonda görülüyor .
Yönetmen Pitof da Burton'ın filminin sıkı bir hayranı .
Ana karakterin kedi kadın olarak yeniden dirildiği sahne başta olmak üzere Batman Returns'a bazı göndermeler var .
Ancak , bir Batman macerası anlatırken Kedi Kadın karakterini ustalıkla kullanan Burton'a kıyasla , koca filmi bu karaktere ayıran Pitof yetersiz kalıyor .
Yönetmenin görsel takıntılarının öykünün önüne geçmesinden korkuyormuş yapımcılar , keşke öyle olsaymış .
Filmin çizilemeyen kötü karakterlerinden Laurel rolünde Sharon Stone şaşırtıcı olmayan biçimde başarılı .
Yaşlandığı için devre dışı bırakılan birini oynaması hoş bir ironi .
Matrix'in geveze şifre sorgulama programı Lamber Wilson'ı görmek de , kötü repliklerine rağmen keyif verici .
Kedi Kadın , iyi bir oyuncunun uygun olmadığı bir rolde yıprandığı bir film .
İyi bir yönetmenin kötü senaryo yüzünden yıprandığı bir film .
İyi bir film izlemek için salonları dolduranların da akıbeti farklı olmayacaktır .
Evet Berry bu filmde seksi ama ne heyecan verici ne de eğlenceli .
