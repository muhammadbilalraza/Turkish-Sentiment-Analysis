Senarist ve yönetmen Ozan Açıktan , BKM yapımı ‘Çok Filim Hareketler Bunlar’ ve ‘Sen Kimsin ? ’ komedilerin ardından bu kez senaryosunu da yazdığı kara filmle çıkıyor karşımıza . ‘Silsile’ , iki eski aşık ve eskimeyen dostları bir araya getiren partiyle açılıyor .
Fonda , geceyi işaret edercesine ‘Lose Your Soul’ …
Faruk ( Tardu Flordun ) , ünlü ( ! ) bir iş adamı , işini biliyor haliyle .
Ece ( Nehir Erdoğan ) , ünlü işadamının ünlü nişanlısı .
Ece’nin yurtdışından dönen eski sevgilisi Cenk ( İlker Kaleli ) , Faruk’un en yakın arkadaşı .
Reklam / klip izlenimi veren parti sonrasında ( aslında sırasında ) sorunlu bir mekanda , bir arada olmaması gereken iki kişi ile orada olmaması gereken diğer iki kişi arasında yaşananlar , yasak aşkın tetiklemesiyle , silsileye dönüşüyor .
Yeterince karıştıysa şayet , devam edebiliriz …
Sıradan bir aldatmayla giriş yapan film , nedendir bilinmez , önce Nejat İşler’i , ardından şiddet , suç ya da kurbanlarından öte iyi ile kötünün iç içe geçebildiğini göstermesi açısından ‘Barda’yı getiriyor aklımıza .
Barda , nedensiz gibi görünen patlama anlarıyla , batıda örneklerini çokça gördüğümüz ‘yapılabildiği için yapılan’ suç - şiddet eğiliminden ayrılıyordu . ‘Silsile’ ise , kafaları karıştıran soyut nedenler yerine , hikayesindeki nedenlerin altını çizerek ve daha ilk çemberde birebir ilişkilendirmeye özen göstererek oluşturuyor kurgusunu .
İyi – kötü taraf diye keskin bir ayırımın olmadığını , insandan ve suçtan ne anladığımızı ortaya koymaya çalışıyor .
Filmin karakterlerinden Cihan’ın ( Serkan Keskin ) da söylediği gibi : ‘‘İyi çocuklar’’ ne de olsa …
Kim kötü ki zaten ?
Olaylar ‘silsile’sinin başlangıcı , doğası gereği zaten masumiyete uzak olan ‘yasak aşk’sa olduğundan da çetrefilli .
İlk taşı kim atacak belli değil .
Sevgilisini / arkadaşını aldatan mı , yoksa en yakın arkadaşının sevgilisine göz koyan mı ?
Daha gecenin başında yaşananlarla , yaşanacak olanların yanında bunun ne kadar da önemsiz olduğunu görüyoruz aslında .
Ama film bu konuda ısrarcı .
Zincirin başına odaklıyor sık sık bizi .
Cenk ve Ece’nin , yakalanmanın getirdiği zafiyetleri olmasa farklı tepkiler verebileceğini söylüyor , ki önemli bir söylem bu …
Tüm bu denge algısı , diğer karakterler için de geçerli .
Kimi güç sahiplerinin tüm açıkları kullanarak illegal yollarla korumaya çalıştıkları çıkarlarının , her şeyden önemli olabileceğini örnekleyen Faruk ya da Ece’nin ‘kirli’ tarafını öğrenmesiyle , tavrını da değiştiren Cihan söz gelimi …
Nedenlerin birbirine karıştığı gençlerin bir amaç uğrunda toplandıkları anlarsa en düşündürücü olanları aslında .
Öfke , dışlanmışlık , ‘gün bugündür’ gövde gösterisi ya da sadece intikam için bile olsa bir kıvılcımla coşabilen tepkiler , daha etkili işlenseydi şayet , başka bir yöne çekebilirdi bizi .
Herkesin , ‘suçlu’ olduğu kadar ‘kurban’ da olduğu , hiçbirine tam olarak sırtımızı dönemeyeceğimiz ‘olağan şüpheli’ karakter bütünlüğü sunuyor film .
Silsile’nin diğer kelime anlamı da çatışmayı kuvvetlendiriyor bir anlamda , birinin diğerine ‘öteki’ olduğu iki farklı ‘aile’ , hem kendisiyle hem de birbiriyle çatışma içine giriyor .
Yönetmen Açıktan , daha da fazla zorlamayı düşünmüş olmalı , ki ( inandırıcılığı da zorlayarak ) çözüme kavuşturacak iletişimi de sıfırlıyor .
Kafa karıştıran dağınık mesajlarına rağmen , sürükleyici olay örgüsünü tek gece ve neredeyse tek alanla ( Karaköy ) sınırlayan yönetmen , bizi de hapsetmeyi başarıyor büyük oranda .
Nehir Erdoğan , Tardu Flordun ve özellikle kısa ama etkili performansıyla Serkan Keskin , filmin öne çıkan isimleri .
Kaçamakla başlayan gecede yaşananların nedenlerini ‘yanlış yer ve zaman’la sınırlı tutsak dahi şöyle bir başa sardığımızda , nahoş kareler kalıyor akılda : Kentsel dönüşümle cebelleşen mekanlar , işadamlarının gücü , kurumların / mesleklerin / kişilerin güce teslimiyeti , menfaatler , yalanlar , örtbaslar , aldatılanlar , aldatanlar , eli sopalı gençler , sınıfsal ayırım ve önyargı …
Her bir karakter sıradan bir günde , aynı oksijeni soluduklarımız kadar ‘normal’ görünse de , ‘‘Hepiniz oradaydınız ! ’’ dedirtiyor izleyenine .
Malzeme ‘insan’ olduğunda çok da düşünmeye gerek yok aslında ama sınırların ve –neredeyse - refleks hale gelen nedenlerin yorumu izleyiciye kalıyor .
Asıl önemli olanı hatırlayarak , başında olduğu gibi yine Nejat İşler’i ( Kaybedenler Kulübü ) anarak bitirelim yazıyı : ‘’Ölümün olduğu yerde daha ciddi ne olabilir ki ! ’’ Twitter . com / hilalcetinder
