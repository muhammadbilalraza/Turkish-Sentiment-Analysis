Çılgın , Aptal , Aşk !
Ne kadar da yerinde bir film adı !
Dünyada yedi milyara yakın insan yaşıyor .
Düşleyelim şimdi : Tek tek sorsak aşkın tanımını ?
Bu kavramın tamamen yabancısı olanlardan başlayıp giderek tepelere tırmansak ve zirvelere , aşkı ( seviyi ) belki de en yüce anlamıyla gönüllere yerleştiren Yunus Emre'ye ya da Shakespeare'in komplike metinlerine ulaşmaya çok varken , günümüz dünyasında üst - orta sınıf Batılıların dünyasına bir baksak .
Gerçekten de , aşkın çılgın ve aptal hallerine tanık olacağız .
Hele bir de Hollywood'un yeni komedi arayışları içinde ! 
İnternet başında her tür görüntü içine sızıp cinselliğin ‘Gayya kuyusu'na düşmüşken ve kadın ve erkek vücutlarının tüm noktalarını keşfederken , ‘bir gençlik aşkıyla tüm bir hayatı geçirmek ' fikrini kim takar ?
Ve kim inanır , tek bir kadın yani karısından başka hiç kimseyle seks yapmadan orta yaşa ulaştığını söyleyen birine ?
Fakat inanın .
Cal , öyle biriydi işte .
15 yaşından bu yana Emily ile birlikteydi .
Evlendiler , çocukları oldu .
O kadar yakındılar ki , ‘uzaklaşmak kaçınılmazdı ' .
Bir gece 44 yaşındaki Emily , Cal'e onu aldattığını ve boşanmak istediğini söyledi .
Devreye ikisinin de orta yaş bunalımları girdi .
Süreç başladı .
Aşk işte bu kadar tuhaf bir şeydi .
Bir an ; evet bir anda bitebiliyordu .
Ama yanılıyorsunuz .
Öyle değil . 
Senaryo yazarı Dan Fogelman , ilginçtir , Arabalar ( Cars ) , Bolt , Karmakarışık ( Tangled ) gibi Disney animasyonlarının yazarlarından .
Bir krizin ortasındaki çiftin ve onların etrafında yer alan genç kuşaklardan karakterlerin bu bunalımdan etkilenirlerken aşka dair farklı deneyimler yaşamalarını belirli sınırlar içinde kalarak anlatmaya özen göstermiş .
Sanmayın ki , oldukça edepsiz ve yere sağlam basan bir Judd Apatow filmindesiniz .
Sürecin sonunda , ortalama mesajlarla , ‘biteviye aşk ' galip . 
Seyirci olarak kazancımız , bazı sahnelerde tavan yapan kahkahalarımız .
Bu bir karşıtlar ve tesadüflerin yarattığı durumlarla yol alan sürprizli bir güldürü çünkü . 
Bir kaza sonucu eşcinsel olduğunun farkına varan evli erkeğin , hapishanede tanıştığı genç adamla aşkını konu alan I Love You Phillip Morris'den sonra bu ikinci yönetmenliklerinde ‘durum komedisi'nin trafiğini neredeyse aksaksız yöneten Glenn Ficarra & John Requa ikilisi , ellerindeki kuvvetli oyuncu kadrosunu doğru zamanlamalarla kullanmışlar .
Cal ve Emily'de mesela : Bay The Office Steve Carell'ın dramatik performansını , Julianne Moore'un karşısında ezdirmemişler .
Ya da , Cal'in ‘gözünü açan ' zıt karakter , nefes kesici genç çapkın adam Jacob ile onun asla inanmadığı aşkın vücut bulmuş hali Hannah'da , hızla yükselen Ryan Gosling ile Easy A'den bu yana ‘âşık olduğumuz ' Emma Stone'un , izleyeni etki altına alan tarzlarını kıvılcımlı şekilde birleştirmişler . 
Ve ‘older man ' merakını aşk zannedip Cal'e tutulan 17 yaşındaki çocuk bakıcısı Jessica'da yepyeni bir yüz olan Analeigh Tipton .
Jessica'dan sadece dört yaş küçük olup onun ‘ruh ikizi ' olduğunu tüm okula ilan eden Cal'in oğlu Robbie'de Jonah Bobo : İkisi de , aşkın yeni yetme cephesinde , komediye ciddi katkılarda bulunuyorlar .
Aynen , Marisa Tomei ve Kevin Bacon'ın küçük ve ‘lezzetli ' katkıları gibi . 
Kuşkusuz ne aşk formülleri , ne de ‘ideal aşk ' diye bir şey var .
Zaten aşk , çok mutlu olunsa da , sadece ve sadece ‘onu bir gün kaybetme korkusu ' yüzünden huzursuz edici ve korku verici değil mi ? 
İşte ara sıra da olsa , ‘aptalca ve çılgınca ' gelse de , duygusal gülümsemelere , kahkahalara ihtiyacımız var .
Yazının başında ‘bir düşlesek ' demiştik , her insana aşkı sorsak .
Aşka en maraz ve uhrevi ruh halleriyle ulaşmaya çalışan erenlere ve sanatçılara doğru ilerlerken , kısaca soluklanıp hafiflemek isteyenler için bir durak Çılgın Aptal Aşk ( Crazy , Stupid , Love ) . 
twitter : aliulviuyanik
