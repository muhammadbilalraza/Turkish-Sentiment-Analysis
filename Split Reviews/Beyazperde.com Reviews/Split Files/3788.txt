Türk korku ve gerilim sinemasının belki de en büyük sıkıntısı ya yerel , kültürel öğelerle gereğinden fazla beslenmesi , ya da kendisini fazla ciddiye almasıdır .
Hollywood’un bu janra ait sonsuz örneklerinde ( pek tabii başarılı olanlardan bahsediyorum ) kolay kolay rast gelemeyeceğimiz bu sakil ciddiyet maalesef ki yerli sinemanın en büyük yaralarından bir tanesi .
Özellikle de korku ve gerilim gibi farklı bakış açısı isteyen , gerektiğinde sadece beyin kimyasına hitap eden filmlerde , olmayacağı oldurmak için sınırsız bir çaba göstermemiz , yakalandığımız en beter tuzaklardan .
Şayet elinizdeki malzeme yeterince güçlüyse , sağlam temellere oturtulmuş ve yenilikçi öğeler taşıyors , a işi ciddiye almaktan başka şansınız yoktur .
Peki ya kullanacağınız hikaye , karakterleriniz , olay örgüsü on yıllardır temcit pilavı misali önünüze sunulanlardan farklı değilse ?
İşte o zaman önünüzde çok daha geniş bir olasılıklar denizi vardır .
Arzu ettiğiniz gibi içeriğinizi eğip bükebilir , oyun hamuru gibi şekillendirebilirsiniz .
Bundan vazgeçip işi inatla “sağlam kazığa bağlamak” isterseniz , o vakit derin sulara açılmışsınızdır .
Türk – Belçika ortak yapımı Gizli Yüzler filmi de ne yazık ki kendisini fazlasıyla ciddiye alan , haddinden fazla kendine güvenen bir yapım .
Belçika’da yaşayan Türk karakterler etrafında dönen hikaye seyircisini ele geçirmek için o kadar büyük hamleler yapıyor , o kadar “gerilimli olmaya” çabalıyor ki , izleyici olarak kendinizi akışın bir parçası değil de , hastasını inceleyen bir doktor gibi buluyorsunuz .
Filmin hikayesine gelecek olursak ; kocasından ayrılmış , küçük kızından ayrı düşmüş bi’çare Zeynep , en yakın arkadaşı Deniz ile ortak yaşayacakları bir eve taşınırlar .
Zeynep eski kocası Fikret’ten , kızı Pınar’ı görmek için izin ister , başarılı olamaz .
Psikiyatristi ile olan seanslara devam eder , kendine yeni meşgaleler edinir .
Aklı bir türlü kızı Pınar’dan uzaklaşamaz .
Fikret’in yeni eşinin , Pınar’a kötü davrandığını da fark eden Zeynep kızını kurtarmak için çabalamaya başlar .
Bu esnada evde baş gösteren garip olaylar işin tuzu biberi olur .
Basit bir dram kalıbını garip bir doğa üstü temayla süslemeye çalışan Gizli Yüzler , sözde sürprizini daha en baştan açık ediyor .
Sunması gereken ekmek kırıntılarını , bir bütün somun olarak karşınıza koyan yönetmen Sümeya Kökten , iyi niyetli ve samimi projesinde pek de muvaffak olamıyor .
Bir türlü anlam veremediğiniz ve zırt pırt karşınıza çıkan duman efekti , geriye sarıp duran kurgu , Zeynep’in sürprizi bağıra çağıra açık eden sinir bozucu tavırları , yabancı bir oyuncuya yapılan Türkçe dublaj ve belki en en önemlisi hiç durmayan müzik kuşağı gibi enteresan seçimler hem seyirciyi uzaklaştırıyor , hem de inanılırlığı ortadan kaldırıyor .
Oyunculuk babında da istenileni veremeyen Gizli Yüzler’in öne çıkan ismi ise sinema filmleri haricinde TV serilerinden de hatırlayacağımız Yeşim Ceren Bozoğlu oluyor .
Türkçe dublajına rağmen ben de buradayım diyen Francois Vincentelli de yapımın bir diğer artısı .
Ortada kesinlikle iyi niyetle yola çıkılan , farklı şeyler denemeyi düşünen ancak kendisini haddinden fazla ciddiye alarak ağır aksak ilerleyen sıradan bir TV filmi örneği var .
Burçin Aygün burcinaygun@gmail.com
