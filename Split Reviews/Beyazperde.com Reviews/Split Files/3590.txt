Tehlikeli Oyun ( Die Welle ) ile nazizmin , dönemin değil olgunlaşmamış insanoğlunun bir zaafı olduğunu başarıyla ortaya koyan Dennis Gansel'in henüz Hollywood'lu yapımcıların ilgisini çekmemiş olması ilginç .
Tabii bu yönde gelen tekliflere sırtını dönüyor da olabilir , mümkündür .
Ama eğer bugüne kadar davet edilmemişse , Geceler Bizim'den sonra ünlü Hollywood stüdyolarından iş alacağına kesin gözüyle bakabiliriz .
Cool , stilize ve seksi bir film Geceler Bizim .
Fakat bütün güzellikleri plastik ; gerisi orijinal olmayan , yüzeysel bir senaryo .
Yine de bu ' müzik videosu ' gözüyle büyük bütçeli bir aksiyon işi alabilir Gansel .
İtiraf edelim , Geceler Bizim çok iyi başlıyor .
Paris'ten Berlin'e giden özel bir uçaktayız .
Pilotlar ve yolcuların büyük bir bölümü son nefeslerini vererek kanlı boyunlarını bükmüşler .
Bir köşede üç güzel kadın var ve az önce tükettikleri taze kanın verdiği rehavet içindeler .
Şöyle bir silkinip kalkıyorlar ve düşmekte olan uçaktan Berlin'e atlıyorlar .
Eh , yeni vampir furyasında görmediğimiz ve hatta görmeyi beklemeyeceğimiz türde bir sekans .
Ve tabii bir de Berlin .
Gökyüzünden Berlin'e ve hatta kentin gotik yeraltı mekanlarına iniyorlar .
Henüz başta tanıştığımız bu hanımefendiler , sadece kadınlardan oluşan vampir neslinin az sayıdaki üyelerinden .
Erkeklerin nesli tükenmiş , vampirliğin tadını sadece dişi vampirler sürmeye başlamıştır .
Bu ' hızlı yaşa , sonsuza kadar genç kal ' üçlüsü iyi yaşamayı seviyor .
Pahalı otellerde kalmalar , çalıntı lüks arabalarla yarışlar , geceleri alışveriş merkezlerinden pahalı markaların ürünlerini toplamalar .
Önce aralarına gözlerine kestirdikleri , işi küçük çaplı hırsızlık olan bir sokak kızını alıyorlar .
Fakat kızın peşindeki polis , hafiften duygusal sebeplerle bu kızı yakalamayı saplantı haline getirince , bizim zengin vampirler kulübü de çatırdamaya başlıyor .
Vampir sineması ciddi bir mesele ve düşündüğümüzden daha fazla alt türü var : Lezbiyen vampir filmleri , gotik vampir filmleri , komik vampir filmleri .
Son yıllarda bir de romantik vampir filmleri eklendi bu listeye .
Isırmaya çekinen romantik ve duyarlı vampirler , bu ölümsüz korku mitinin içini boşalttı biraz .
Bu nedenle tüm zaaflarına rağmen insan Geceler Bizim'e sahip çıkmak ve oyunu ona vermek istiyor .
İzlediğimiz yapım kafalardaki bir serinin ilk filmi olabilir , ve doğrusu izlediklerimiz daha çok bir açılış filmine yakışır türde .
Kahramanların karşılaşmasını yani çeşitli olaylar sonucunda bizim romantik hırsız - polisin kavuşmasını izliyoruz .
İkisinin beraber hareket edeceği bir ikinci film ilginç de olabilir doğrusu .
Dennis Gansel'in iyi yazılmamış bir senaryoyu iyi çekmeye çalıştığını ama ortaya tatmin edici bir film çıkmadığını söyleyebiliriz .
Akılda kalıcı yönleri , kulübün en ilginç kadını , zamanında sessiz filmlerde rol almış ve kafa olarak da biraz o çağda kalmış olan Charlotte ve filmin ana mekanı olan arzu şehri Berlin .
Alexanderplatz metro istasyonu gibi beylik yerlerde çekimler yapılmış ve kenti az çok bilenler için sürprizler bunlarla da bitmiyor .
