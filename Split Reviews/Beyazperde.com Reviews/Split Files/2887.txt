Reha Erdem’in orta kuşak Türk sinemasında artısıyla eksisiyle en çok konuşulan isimlerden biri olduğu gerçeği su götürmez .
Simgesel anlatımın alamet - i farikası olduğu filmlerini “Reha Erdem takıntılıyım ben , ne çekse izlerim” diyen de var , auteur sinemasına temkinli yaklaşan da .
Bu Cuma Başka Sinema ile vizyona çıkacak sekizinci filmi Şarkı Söyleyen Kadınlar ise , Erdem’in fanatiklerini dahi ikileme düşürebilir cinsten ! 
Öncelikle karşımızda seyirciyi giriş , gelişme ve sonuç evrelerinde farklı duygu durumlarına sürükleyen bir yapım var .
İzole edilme sürecinde , nerdeyse boş bir ada karşılıyor seyirciyi ilk önce .
Üstelik İstanbulluların gayet aşinası olduğu Büyükada burası .
Fakat mekânla bağ kurmakta sıkıntı çekmeyeceğini sanan seyirciyi bambaşka bir ‘ada’ yorumuyla baş başa bırakıyor Erdem .
Ada sakinlerinin varsayımsal bir deprem uyarısıyla tahliye edilişi , geride kalanlar ve terk edilenler öykünün yaratacağı tekinsizlik atmosferini baştan güçlendiriyor . 
Yönetmenin hemen hemen her işinde , bir şekilde köşe başını tutan ‘doğa’ , Şarkı Söyleyen Kadınlar’da , bu kıyamet öncesi sessizlik ile tam anlamıyla başrolü üstleniyor .
Sadece salgınla atların telef olması  değil ,   kadınların ‘mecnun’ edasıyla söylediği şarkılar ya da finale doğru Adem’in bilfiil yakarışı da , doğanın ve doğal süreçlerin bir uzantısı olarak okunmaya müsait .
Bu anlamda da Reha Erdem filmografisinde en çok  Kosmos’a yakın duruyor film ve seyirciyi çarpıcı bir giriş bölümüyle içine almayı başarıyor . 
Film özetle adanın bu resmi terk edilişiyle birlikte , geride kalan bir avuç insanın zoraki varoluşlarını ve ‘mecburiyetsiz bir arada oluşlarını’ anlatıyor diyebiliriz .
Zira hakkında standart açıklama yazmaya pek de elverişli bir film değil perdedeki .
Bu noktadan itibaren , oradan oraya sürüklendiğiniz , kimi detaylarına / planlarına hayran kalabileceğiniz , kimi zamansa anlamlandırmakta güçlük çekeceğiniz , birbiriyle hem bağlantılı hem bağımsız olaylar silsilesini içeren , uzunca bir gelişme bölümü bekliyor seyirciyi .
Bu anlamda filmin seyirciden beklentisi belki de seyircinin yönetmenden beklentisinden daha fazla .
Evet , anlamanız ve kendinizde ifade karşılığını bulmanız için sizden emek beklentisi var bu filmin .
Sonuçta , kadınların iyiliği , saflığı , doğayı temsil ettiği ve onunla barışık yaşadığı bir düzen içerisinde , erkek var oluşunun ‘tabii kötülüğünü’ ve bu kötülüğe karşın kadının halen masumiyetini muhafaza edebileceğini iddia ediyor Erdem ve belli ki seyircinin bunu görebilmesini içten içe istiyor . 
Filmin oyunculuklarındaysa Adem’i canlandıran Philip Arditti gerçekten rolünün hakkını veren bir performans ortaya koyuyor .
Kötüyse kötü , ermişse ermiş , yönetmen kendisinden ne istediyse perdeye yansıtmayı bilmiş .
Binnur Kaya canlandırdığı saf ve sevimli Esma karakteriyle ‘biraz tekrara mı düştü acaba’ diye sorsak da , rol kendisine o kadar biçilmiş kaftan ki , seyirciyi kendi saffına çekmeyi başarıyor .
20’li yıllarda Elit İşcan , Türkü Turan gibi başarılı genç oyuncularla çalışmış olan Erdem’in , Deniz Hasgüler’in tutuk oyunculuğunda ayak diremesi ise düşündürücü . 
Bu noktada bir parantez açıp yakın dönemde ‘Sultan Süleyman’ olarak seyirci hafızasında yer eden Halit Ergenç’in seslendirme yaptığı bölümlere de değinmek gerek .
Reha Erdem hikâye akışı içerisine anlam bütünlüğüne uyduğuna inanarak farklı dinsel metinlerden kolajlar serpiştirmiş .
Ben şahsen bu üsluptan rahatsız olmadım ; ama bir dış anlatıcının hele de zor akan bir hikayede ‘öğretici’ bir pozisyon ve ruhani bir sesle aralara girmesi , ürkütücü değil desek yalan olur .
Öte yandan yönetmenin ülkenin içinde bulunduğu siyasi konjonktüre yaklaşma hedefiyle böyle hamlelere giriştiğine dair yazılan çizilenler de , en amiyane tabirle boş laftan öteye geçmez . 
Teknik açıdan görüntü yönetmenliğinde uzun yıllardır Florent Herry ile çalışmanın avantajlarını yaşayan Erdem , kurgu masasını yine kimseye bırakmazken , ses tasarımını Jîn’de de beraber çalıştığı Herve Guyaderg ile yürütmüş .
Filmin pek çok planını bütünleyen ses efektlerinin hikayeyi ve seyirciyi yönlendirmedeki payı yadsınamaz . 
Yönetmen filmin ön gösterimi sonrası gelen bir soruya karşılık , “Filmlerimi anlamlandırmaya çalışmayın , simgesel manalar yüklemeyin” demiş olsa da , bol bol alegorik göndermeye haiz bir film var yine karşımızda .
Teknik açıdan sorunsuz , hikayesi seyirciyi zorlayıcı düzeyde emek isteyen , şarkıları hafif “kafa yapan” bir film Şarkı Söyleyen Kadınlar .
Reha Erdem filmografisi açısından akışına bırakılarak seyredilesi …
İzleyin , kararı kendiniz verin derim . 
Not : Şahsi tercihlerimde Kosmos , bence Erdem’in her açıdan hala en iyi filmidir .
