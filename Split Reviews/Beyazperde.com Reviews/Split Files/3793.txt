Geçtiğimiz yıl İstanbul Film Festivali’nin Alacakaranlık Kuşağı’nda gösterilen Ölümün Alfabesi ( The ABCs of Death )  adlı filmde yer alan 26 ölümden birinin ( I is for Ingrown ) yönetmeni olan Meksikalı Jorge Michel Grau'nun 2010 yapımı filminin yeniden çevrimi olan Kan Kokusu ( We Are What We Are ) ’nu Film Ekimi’nde izleme şansı bulmuştum .
Bu kez yönetmen koltuğunda Jim Mickle’ın oturduğu Kan Kokusu , ilk olarak Sundance’te , ardından da Cannes’da “Yönetmenlerin On Beş Günü” seçkisinde gösterilmişti . 
İlk filmden farklı olarak aile fertlerinin değiştiği yeniden çevrimde , annelerinin şüpheli ölümünün ardından despot babaları ve küçük kardeşleriyle baş başa kalan iki kız kardeşin , Parker aile geleneğini sürdürmek zorunda oldukları gerçeği ile tanışıyoruz .
Bu geleneğin ne olduğu ve kızları neden bu kadar tedirgin ettiği konusu bir süre gizemini korusa da , çok geçmeden Parkerlar’ın ritüellerinin ne olduğunu anlıyoruz .
Herkesten uzakta bir hayat süren Parker Ailesi’nin korkunç sırrı , fırtına nedeniyle taşan nehir sebebiyle ifşa olunca , ipuçları da birbirini kovalıyor ve o andan itibaren tüylerimiz diken diken filme devam ediyoruz . 
Her iki filmi de izlemiş biri olarak , ilk filmin orijinalliğini bir kenara koymak gerekirse , Kan Kokusu’nun oldukça başarılı bir yeniden çevrim olduğunu söyleyebilirim .
Hikayenin değişen ayrıntıları , bulunan ipuçlarının detayları daha ince bir düşüncenin sonucu olarak yansıyor perdeye , aynı şekilde filmin sonu da benim için ilkinden çok daha tatmin ve hatta şok edici .
Burada devreye elbette yönetmen Jim Mickle’ın tercihleri giriyor .
Zira Mickle bir önceki filmi Vampir Cehennemi ( Stake Land ) ile de türün meraklılarının beğenisi kazanmış ve kendi özgün post - apokaliptik dünyasını başarı ile kurmuştu .
Kan Kokusu’nda elindeki hikayeyi olabildiğince yoğurarak kendi kıvamına getiren yönetmen , Haneke’den etkilendiğini de gizlemiyor .
Zira “bir Haneke tedirginliği” dediğim o diken üstündeki dakikalardan Kan Kokusu’nda da hatırı sayılır sayıda var . 
Filmin oyuncu kadrosu da gayet başarılı tercihlerden oluşuyor .
İki kız kardeşi oynayan Ambyr Childers ve Julia Garner’ın yüzlerinden akan masumiyetleri , filmin sonuna gelindiğinde şokun dozunun artmasına büyük yardımcı .
Aynı şekilde katı kuralları ile ailesini yöneten babayı oynayan Bill Sage de , Tanrı’dan geldiğine inandığı buyruğun zalimliğindeki gölgesiyle oldukça başarılı bir oyun sergiliyor . 
Aslına bakarsanız , filmin sürprizini bozmamak adına hikayenin can alıcı ayrıntısına değinmeden yazmak hayli zor .
Yine de Parkerlar’ın sırrını ifşa etmeye hiç niyetim yok .
Hatta filmi , fragmanına bile bakmadan izlemenizi öneririm .
Tabii orijinal Kan Kokusu ( Somos Lo Que Hay ) ' nu izleyenlerin böyle bir şansı olmayacak ama güzel haber , farklı bir sonun onları beklediği .
Kısacası ilk olarak re - make fikrine sıcak bakmayan ve bu film için teklifi geri çeviren Jim Mickle , ilk filmin sadece çıkış noktasını alarak , adeta yeni bir film yaratıyor ve bu konuda da gayet başarılı oluyor .
Kan Kokusu , haftanın tedirgin edici tek alternatifi .
