Kült filmi Koş Lola Koş ( Lola rennt ) gibi uluslararası bir ' hit'e dönüşen Koku : Bir Katilin Hikayesi ( Perfume : The Story of a Murderer ) ' nin ardından pek manidar Uluslararası ( The International ) filmine imza atan Tom Tykwer'in Üç ( Drei ) ile Almanya'ya geri dönmesi heyecan verici .
Bir sonraki adımı nerede ve nasıl olur bilinmez ama , onun Almanya dönemine hayran olanlar için gayet şık bir hareket oldu bu .
Üç , tematik anlamda olmasa da , ' yaratıcı ' yönetmenlik anlamında yönetmenin ilk dönem filmlerine yakın duruyor aslında .
Tykwer ağır ağır şekillenen bir aşk üçgenini anlatırken , şaşırtıcı stilize denemeler yapıyor .
Ekran bölmeler , ilginç paralel kurgular bu olgun gözüken filme genç bir hava veriyor .
Belki Koş Lola Koş'un yönetmeni gençlik günlerinin hayal gücü dolu denemelerini özlemeye başlamıştır kim bilir ?
Ama iyi bir şey mi bilemedik !
Üç , yirmi yıldır beraber olan bir çifti tanıtıyor öncelikle bize .
Hikayelerini dinleyip sonra ilişkilerini yakından görme imkanı buluyoruz .
Her ikisinin de sanatla ilişkili işleri var ve rahat , zevkli bir yaşam sürüyorlar .
Öte yandan beraberliklerinin bir heyecanı kalmamış gibi .
Önce kadın uzaklaşıyor adamdan , bir konferansta tanıştığı yakışıklı ve çekici bir adamla ilişkiye giriyor .
Üstelik o kadar kaptırıyor ki kendini bu ilişkiye , hayat arkadaşının geçirdiği önemli bir operasyondan bile geç haberi oluyor .
İkinci bölümde , operasyon sonrası eski enerjisini kazanmaya çalışan adamın biseksüel bir adamla olan yakınlaşmasını izliyoruz .
Aralarındaki cinsel çekim zamanla bir tutkuya dönüşüyor .
Fakat ortada ilginç bir durum var , bizim çözülmesini izlediğimiz ilişkinin her iki tarafı da , farkında olmadan aynı adamla ilişkiye girmiş .
Başta da söylediğimiz gibi bu çarpıcı gözüken hikayenin aslında en güçlü yanı yaratıcı yönetmenlik denemeleri .
Tom Tykwer bize üst üste iki ilişki anlatırken , çiftlerin yakınlaşmasını koşmadan , gerçekçi bir şekilde gösteriyor .
Ama kurgu oyunları ve ilginç çekim denemeleriyle ritmi yükseltmeye de çalışıyor .
Bu anlamda sonunu merak ettiren , sürprizli bir film Üç .
Ama sembolik bir son nokta seçerek hayal kırıklığı yaratıyor .
Tıpkı stil denemelerinin filmin ağır anlatımını bozduğu gibi , final de içi boş çarpıcı bir imaj gibi geliyor .
Üç , Tom Tykwer'in Almanya'da çektiği en iyi film olmadığı gibi , en iyiler arasında da değil .
Yönetmen aslında farklı türler ve anlatımlar deneyen François Ozon'un izinden gidiyor burada .
Ozon stilize bir gerilim filmi de çekebiliyor , olgun bir dram da .
Fakat bu farklı türlerin metodlarını karıştırmıyor .
Kumun Altında ( Sous le sable ) ' yı izlerken ritmi yükseltecek denemeler yapmıyor .
Belki Tykwer'in de gençlik hastalıklarını bırakıp biraz karakterlerin derinlere inmesi bu filmi daha güçlü yapabilirdi .
O zaman eminiz o ' son ' onun da içine sinmezdi .
