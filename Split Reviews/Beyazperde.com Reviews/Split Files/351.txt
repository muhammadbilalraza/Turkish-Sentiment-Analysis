Martin Scorsese'nin , Amerikan sinemasının gelmiş geçmiş en büyük yönetmenlerinden biri olduğu tartışmasız bir gerçek .
Taksi Şöförü ( Taxi Driver ) , Kızgın Boğa ( Raging Bull ) , Sıkı Dostlar ( Goodfellas ) gibi başyapıtları yaratmış olan yönetmenin bugüne kadar bir Oscar heykelciği ile onurlandırılmamış olması bir uktedir sinemaseverlerin gönlünde .
Bu yüzden de son dönemde Scorsese'nin yapım aşamasındaki her filmine potansiyel Oscar galibi olarak bakılır hale gelmişti .
Yönetmenin kendisi benzeri bir beklentiyi taşıyor mu bilemeyiz tabii ama ' 90lı yılların başlarından beri sanki bu ödülü kazanmak amacıyla tasarlanmışa benzeyen birçok film yaptı kendisi .
Ve belki de bu yüzden söz konusu filmlerin çoğu başarısız işler olarak kaldılar ve bu yılan hikayesine son noktayı koyamadılar .
Sıkı Dostlar'dan beri beklenen adaylık , iki yıl önce New York Çeteleri ( Gangs Of New York ) ile geldi .
Scorsese bu projeyi 20 yıllık hayali olarak tanımlıyordu .
Fakat , belki de projeye bu kadar heyecanla yaklaşmasından olacak , ortaya çıkan sonuç beklentilerin oldukça altındaydı .
Törenden bir kez daha eli boş dönen Scorsese , şansını bu kez de safkan bir yapımcı filminde denemeye karar verdi .
Leonardo Di Caprio'nun ayağa kaldırdığı ve ilk etapta Michael Mann'ın çekmesi planlanan Göklerin Hakimi ( The Aviator ) , Scorsese'yi bir kez daha Akademi radarına soktu .
Bu kez kazanır mı kazanamaz mı hep birlikte göreceğiz .
Ama esas önemli soru , Scorsese'ye Oscar'ı getirecek film bu mu olmalı ?
Göklerin Hakimi , iyi kotarılmış bir büyük yapım .
Ama Martin Scorsese'nin karakteristik özelliklerini yansıtmaktan oldukça uzak .
Her zaman biçimciliğiyle tanınan bir yönetmenin , bu kadar sıradan bir iş çıkarmış olmasına şaşırmamak mümkün değil .
Scorsese'yi eli yüzü düzgün bir film çıkardığı için takdir mi etmeliyiz yani ?
Kaldı ki bu işin kusursuzluğu da tartışmaya açık .
Filmin özellikle ilk kısımlarındaki bazı kurgu problemleri ve seçimleri rahatsız edici .
Olayların geçtiği farklı dönemlerin sinemasındaki hakim renkleri kullanmak , özellikle Technicolor sisteminin görsel yapısını yakalamak için yapım sonrası sürecinde gerçekleştirilen dijital renk düzeltme işlemi ise amacına ulaşmaktan ziyade bilgisayar varlığını fazlaca hissettiren bir yapaylığa neden oluyor .
Büyüyememiş , saplantılı bir petrol zengininin umursayamadığımız öyküsü bizi sadece görkemli prodüksiyon koşullarıyla etkiliyor ama filme bir ruh sağlayamıyor .
Her ne kadar güç bir rolün altından başarıyla kalksa da ele alınan süreç boyunca hiç yaşlanmayan , zaten hala bir çocuktan fazlası gibi de gözükmeyen Leonardo Di Caprio ; yine teknik olarak kusursuz bir performans verse de Katherine Hepburn olduğuna bizi inandıramayan Cate Blanchett ; ve zaten hiçbir noktada Ava Gardner rolünün içini ne fiziki açıdan ne de bir oyuncu olarak doldurması mümkün olmayan Kate Beckinsale de filmin genelindeki eksiklik hissi içinde yerlerini alıyorlar .
Bütün bu saydıklarım , Göklerin Hakimi'nin Akademi Ödülü'nü kazanması için bir engel olmayabilir .
Aslında tipik bir Oscar yapımı var karşımızda ve Scorsese'yi bir kez daha o salondan eli boş gönderip küçük düşürmeye kimsenin gönlü razı olmayacaktır .
Ama bunun bir telafi , bir kariyer ödülü olacağını da kabul etmek gerek .
Çünkü karşımızdaki , aday filmler içinde kesinlikle en iyisi değil .
Ancak şunu tekrarlamak isterim ; bu yine de iyi kotarılmış bir Hollywood filmi .
Geniş kitleler için ilgi çekici olabilecek yeterli malzemeyi taşımıyorsa da , özellikle karakterinin psikolojik rahatsızlığını ve bunun yaşamına etkisini etkili bir şekilde yansıtıyor .
Filmin en başarılı kısımları da bunlar zaten ; Hughes ile uçaklardan ziyade , Hughes ile yanında taşıdığı sabun veya üzerinde parmak izi olan bardak veya kapının deliğinden odaya dolan tütün kokusu arasındaki ilişkiler .
Scorsese , işte bu detaylarda ustalığını hatırlatmayı başarabiliyor bize . '
Oscar'ı nihayet kazanacak mı yoksa Clint Eastwood'a mı kaptıracak ? ' tartışmalarının sürdüğü şu günlerde , zaten bütün amacı bu ödülü kazanmak ve yönetmenine kazandırmak olan bu büyük yapımla ilgili söylenebilecek şeyler de ister istemez bu konu üzerine oluyor .
Scorsese'nin heykelciğini kazanıp rahatlamasını ve yeniden daha küçük , yaratıcı filmlere dönmesini gerçekten istiyorum .
Sanırım , rahatsızlığım şuradan kaynaklanıyor : Martin Scorsese , sadece New York Çeteleri'nden daha iyi bir film ortaya çıkardığı için değil ; Kızgın Boğa ya da Sıkı Dostlar gibi filmlerini de aşabildiği ( veya en azından onların düzeyini yakalayabildiği ) noktada ödülü kazanmalı .
Aksi takdirde , sinema tarihinde Stanley Kubrick , Alfred Hitchcock , Robert Altman gibi başka Oscarsız ustalar da var .
Ve bu onların değerinden hiçbir şey eksiltmiyor .
