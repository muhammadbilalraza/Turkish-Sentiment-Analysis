“Kirli Para” ( The Drop )  filmini , Filmekimi’nde seyretme nedenim , canımız ciğerimiz , erken yitirdiğimiz James Gandolfini’nin rol aldığı son film olmasıydı , kesinlikle …
O artık beyazperdede yeteneğini , deneyimini sergileyemeyecek , biz sinemaseverler için ne büyük bir kayıp !
Filme dönecek olursak , bu bir suç örgüsü , suçlu öyküsü , ancak asıl itici gücü senaryo değil , oyunculuk performansları …   İlk uzun metraj kurmaca filmi “Boğa” ( Bullhead ) ile Oscar’a aday olan Michaël R. Roskam , ikinci filmi Kirli Para’da , senaryoyu , sinemaya da uyarlanan , Gizemli Nehir , Kızımı Kurtarın , Zindan Adası gibi sarsıcı ve akılda kalıcı romanlar yazan Dennis Lehane’a bırakmış .
Haliyle Roskam - Lehane ortaklığından beklentimiz büyüktü .
Gerim gerim gerecek , hatta çarpacak , tokatlayacak bir suç destanı seyretmek istiyorduk , ancak bu arzumuza kavuşamadık .
Ne yazık ki …
Hikâye yer yer yalpalayınca , filmin omurgası senaryo , zafiyet gösterince , tüm yükü , Tom Hardy , Noomi Rapace , James Gandolfini ve Matthias Schoenaerts sırtlamak zorunda kalıyorlar .
Gandolfini’nin müthiş performansına , arada parlayan ama hala tam anlamıyla patlama yapamayan Tom Hardy ve dikkatimizi ziyadesiyle celbeden Matthias Schoenaerts ikilisi eşlik ediyor ve kesinlikle sırıtmıyorlar , hatta resmen coşuyorlar .
Ancak sevdiğimiz , değer verdiğimiz aktris Noomi Rapace , aktörler döktürürken , bariz geride kalıyor , eklenti gibi duruyor .
Yönetmeni de , bu kadar kolay harcamayayım , gerek atmosfer yaratma , gerekse oyuncu yönetimi olsun , takdiri , ziyadesiyle hak ediyor , gelecek var bende diyor .
Çürüme , yozlaşma ve para varsa , elbette masumiyet yara alır .
Eskiden şöyleydi , bugün böyle oldu , hayli bildik bir söylemdir , ancak suç bile zamanla daha da kirlenir .
Nerede eski gangsterler demeyeceğim , mafya bile dönüşüyor artık , sadece bunu ekleyeceğim .
Işığın , rüyanın , cazibenin merkezi ABD’nin , karanlık ve pis yüzünü , yani kapitalizmin gerçek yüzünü , görmek , göstermek gerek .
Amerikan Rüyası , pek çok insanın kâbusu , göçmen sorunu , dramın öteki adı …
Belçikalı bir yönetmen , ABD’de film çeker ve Çeçen mafyasını anlatır , dünya küçücük bir yer artık , her koyun , kendi bacağından asılır .
Barmenimiz Bob , sakin ve yalnız bir adamdır , büyük kuzen Marv’ın işlettiği barda çalışır , iki akraba , tatlı sert takışır .
Bob’un sıradan yaşamı , çöpte hırpalanmış köpek yavrusunu bulmasıyla değişmeye başlar .
Köpek sayesinde , komşusu Nadia ile tanışır ve yakınlaşırlar .
Sonra köpeğin sahibi , Nadia’nın eski sevgili , mafya üyesi , kötü eleman Eric de , öyküye katılır .
Öte yandan bar , Çeçen mafyasının kontrolündedir , haliyle kirli para trafiği vardır , büyük işler dönmektedir .
Bob , tüm bunları görmezden gelir , lakin suçluluk da hisseder , sonra soygun , tüm hesapları ortaya saçar , düğümler tek tük çözülür .
Kahramanımız artık , yaşamak için , hayatta kalmak için , dönüşmek zorundadır .  Polisiye türüne yeni bir şey katmayan , klişelerle ilerleyen , çok da şaşırtmayan bir film bu , yine de suç - dram - gerilim aşkına ve Gandolfini abimiz hatırına , seyretmeye değer .
