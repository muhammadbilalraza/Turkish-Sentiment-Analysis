Stephen King !
Korku ve gerilim edebiyatı dediğimiz zaman , akan suları durduran , türün geçtiğimiz yüzyıldaki en sağlam örneklerini tek başına çıkartmayı başaran ve onlarca yıldır bizleri her türlü ters köşe yapmayı başaran ismi .
30 yılı aşkın bir sürede 7 kitaplık efsane seri Kara Kule'yi kaleme alan , ülkemizde de sansürsüz versiyonu satıştan olan IT romanıyla nesillere palyaço korkusu aşılayan ve sinema dünyasının ne yazıktır ki , ağırlıklı olarak vasat ürünlerine denk gelen ismi .
Rose Red Konağı gibi mini diziler ya da Yeşil Yol ile Shawshank Redemption gibi efsaneleşmiş film uyarlamalarını saymazsak , bizleri üzen bir yazar Stephen King .
Pek tabii bu " yarı yolda bırakılma " durumu King'in kendisinden çok , ilgili eseri beyazperdeye uyarlayan sinemacıların eseri .
Şu günlerde yazarın hayranlarının delicesine beklediği Kara Kule ve IT film uyarlamalarının çekimleri bir yandan devam ederken , diğer yandan ise edebiyatçının sevilen başka romanları katledilmeye devam ediliyor .
Düş Kapanı gibi hayalkırıklığı yaratan sinema projelerinin yolundan giden ve fanatikleri ciddi biçimde üzen yavan uyarlamalar , görünen o ki bir süre daha devam edecek .
Sağlam senaryo ve akıllı yönetmenlerin ellerinde yükselen güçlü King uyarlamaları tarihteki yerini korurken , nedendir bilinmez , senaryolarına yazarın da katkıda bulunduğu pek çok " sıkı hikaye ve roman " yerlerde sürünüyor .
Bunlardan bir tanesi de , bu hafta seyirci ile buluşan Frekans filmi .
Cell adıyla yayınlanan ve genellikle olumlu yorumlar alan 2006 tarihli romanın beyazperdedeki hali olan Frekans , bahsini ettiğim acı veren Stephen King " saçmalatmalarından " bir tanesi .
Bir başka deyişle , sağlam bir edebi eserin , yine ruhuna aykırı bir şekilde kameraya alınmış örneği .
Yapımın başındaki isim de , serinin en yavan bölümlerinden birine imza atan , Paranormal Activity 2'nin yönetmeni Tod Williams .
Akıllı telefonlar , tabletler ve sosyal medya mecraları üzerinden haddinden fazla " yakınlaşan " insanlığa dair ürkütücü bir felaket tablosu sunan hikaye , bilinmeyen bir sebeple aklını kaçıran , şiddete yönelen kitleleri gözler önüne seriyor .
Edebiyatçının bundan 10 yıl önceden öngördüğü bu " iç içelik " , yani ( neredeyse ) herkesin her bir haltımızı bilmesi üzerinen yola çıkan hikaye , birbiri ile alakası olmayan bir grubun hayatta kalma çabasından ibaret .
Romanda yer alan metaforlar , dehşetin özünü yüze çarpan mesajlar , yerini defalarce tanık olduğumuz kaç kurtul kovalamacasına bırakıyor .
Bir King uyarlamasında 3. kez yer alan John Cusack'ın canlandırdığı Clay adlı karakteri merkezine alıyor .
Yine daha önce , romancının başka film projelerinde gördüğümüz Samuel L. Jackson ise , havalimanı görevlisi Tom olarak karşımıza çıkıyor .
Ödemeli bir telefondan eski karısı ve çocuğu ile irtibata geçen Clay , bir anda çıldıran , hem kendine hem de çevresindekilere zarar veren insanlar karşısında şok oluyor .
Kendisine bir bıçakla saldıran şef , kafasını duvarlara vuran bir kadın ve diğer aklını kaçıranlardan kurtulmaya çalışan kahramanımız , yanına Tom'u da alıyor .
Eski eşi ve çocuğuna ulaşmayı kafasına koyan dostumuza daha sonra komşu kızı Alice ( Isabelle Fuhrman ) ve genç öğrenci Jordan ( Owen Teague ) katılıyor .
Açılış sekansı ile epeyce merak uyandıran , hatta gerilmenizi de sağlayan Frekans , bu noktadan sonra hızla irtifa kaybediyor .
Dört karakter , tek bir hedefe kitleniyor , maceraları boyunca adam akıllı sorular sormak yerine , bir güvenli noktadan diğerine koşturuyor .
Olan bitenin asıl sebebini pek irdelemeyen Clay , Tom , Alice ve Jordan , kıyamete birinci elden tanıklık etmelerine rağmen duruşlarını bozmuyorlar !
Eh , tabii seyirci olarak bizler de hızla uzaklaşmaya başlıyoruz dörtlümüzden .
Zira empati kurmak için elimize verilen doğru düzgün bir done yok .
Onlar için endişelenemiyor , korkmuyor hatta umursayamıyoruz bile .
Cep telefonları üzerinden gelen sinyal , insanlığın aklını bulandıran frekans bu gibi nedenlerden arka planda kalıyor .
Ne , neden , nasıl diyemeden , film cevapsız bırakarak kapanışını yapıyor .
Oysa ki , yazının başında söylediğimiz gibi , ortada çok sağlam bir eleştiri , hatta uyarı var .
Teknolojinin yanlış kullanımı yüzünden artık hepimiz aşağı yukarı aynı şeyleri düşünen , aynı tepkileri veren , kendi muhakeme yetisi olmayan yürüyen ölüler oluyoruz .
Birkaç tık sayesinde tüm kirli çamaşırlarımız ortaya dökülebiliyor , sadece bize kalması gerekenler " topluluğun ortak malı " na dönüşüyor , hepimiz aynı şeyi görüyor , aynı şeyi söylüyoruz .
Tek bir sinyal , tek bir frekans .
Stephen King'in roman uyarlaması Frekans ise , tüm bu önemli başlıkları yok sayıyor , sıradan , ezberlenmiş ve artık sıkmış formüllerle şaşırtmaya çalışıyor .
Not : John Cusack gibi yetenekli bir aktörün , neden inatla böyle projeleri tercih ettiği ayrı bir merak konusu .
Samuel L. Jackson'ı saymıyorum bile ! burcinaygun@gmail.com
