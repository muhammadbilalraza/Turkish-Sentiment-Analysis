Masamune Shirow'un yarattığı Ghost in the Shell serisi mangasıyla büyük beğeni toplayan bir sanat ürünü .
Ardından animatör Mamoru Oshii'nin 1995 tarihli anime filmi ile ünü iyice artan manga serisi bir kez daha beyazperdede .
Bu kez hem Amerikalı bir oyuncu başrolüyle , hem de manganın özünü tamamen sarsarak . 
 
Mangayı 2017'de beyazperdeye uyarlama projesi ilk duyurulduğunda elbette ki büyük bir heyecan oluştu .
Zira manga ve animasyon uyarlaması o kadar iyiydi ki , senelerce hayranlarını kendine bağlı tutabilmişti .
Ancak başrolde Hollywood'un gözde yıldızı , Marvel'ın Kara Dul'u Scarlett Johansson'ın boy göstereceği açıklandığında hem serinin hayranlarından hem de sinemaseverlerden ciddi tepkiler geldi .
Zira Japon mangasının başrolüne Amerikalı bir Hollywood ikonunun yerleştirilmesi oldukça ticari bir konuydu .
Hollywood'un beyaz oyunculara gösterdiği kayırma konusunda ünlü senarist Max Landis bile açıklama yaptı ve Johansson'ın bu rolü almasının tek sebebinin Lucy filmiyle kazandığı başarı olduğunu iddia etti .
Johansson'ın başrolü kapması uzun bir süre Hollywood'ta çalkantılar yaratmaya devam etti . 
Filmin ilk tanıtım videoları dönmeye başladığında Hollywood beyaz oyuncu kontenjanının bolluğu bir kez daha gündeme gelse de artık film için geri sayım başlamıştı ve beklentiler tamamen muallaktı .
Nihayet söz konusu film sinemalarımızda da dönmeye başladı . 
 
Kabuktaki Hayalet'le ilgili söylenmesi gereken belki de en önemli şey filmden beklentinin animeden beklentiyle aynı olmaması gerektiği .
Anime türünün kendine has gerçekliği yıkan sınırlarına alışkınız .
Ancak Kabuktaki Hayalet'in anime versiyonunun seviyesine ulaşabilmek için zorladığı bu sınırlar , filmi bir hayli kısıtlamış .
Serinin baş kahramanı Binbaşı , animeden tanıdığımız kadınla aynı kadın değil .
Batou alıştığımız sağ kol değil .
Bu durumu açıklamak için filmi ikiye ayırarak incelemek en doğrusu olacaktır . 
 
Tıpkı bir başka manga uyarlaması olan Attack on Titan'da olduğu gibi filmin ilk bölümü animeyle birebir bağlantılı .
Binbaşı'nı ve 9. birimi tanıyoruz , aralarındaki güçlü ancak görünmez duvarlara sahip ilişkiyi öğreniyoruz .
Binbaşı'nın yaşadığı dünyaya uyum sağlamakta yaşadığı psikolojik zorlukları ve aidiyet hissini bir parça olsun yakalayabilmek için kendi benliği ile savaş halinde olduğunu görüyoruz .
Animenin bütün güçlü yanlarını avucunda tutan , etkili bir ilk  yarı bu .
Binbaşı'nın dost demeye en çok yaklaştığı kişi olan Batou ile arasındaki ilişki animeye göre biraz yumuşatılmış olsa da , ilişki dinamikleri açısından gerçekçi .
Siber suçlara karşı savaşan 9. birimin peşine düştüğü adam ise Kuze .
Karakterin gizemi başarılı bir şekilde verilmiş .
Kim olduğunu , nerede olduğunu ve derdinin ne olduğunu merak ettiriyor .
Kuze'nin izini süren Binbaşı'nı adım adım takip ediyoruz . 
 
Ancak ne oluyorsa filmin ikinci yarısında oluyor ve zirveye çıkmakta olan bir hız treninin yavaş yavaş zirveye yükselmesi sırasında alınan hazza benzer o ilk yarı , ikinci yarıyla birlikte aniden frenleri parçalanan , kontrolden çıkan bir trene dönüşüyor .
Filmin ilk yarısındaki felsefi altyapı adeta eriyip gidiyor .
Aksiyon ön plana çıkıyor , Binbaşı'nın , Batou'nun , Kuze'nin karakterleri ve kim oldukları değil , aksiyon sahnelerinin en güzel nasıl yedirilebileceği önem kazanıyor .
Filmin ikinci yarısı boyunca animeden aldığınız hazzın yarısını bile alabileceğiniz bir nokta bulunmuyor . 
 
Peki neden böyle ?
Neden Hollywood başarıyı garantilemiş bir animeyi alıp aksiyon bombardımanı yaşatan bir Hollywood balonuna çeviriyor ?
Görsellik ve efektlere verilmiş muazzam emeğin yanında neden senaryo , diyaloglar ve altyapı bu kadar zayıflaşıyor ?
Tıpkı bir terazinin kollarına paylaştırılır gibi aradaki ince denge kayboluyor ve filmin derinliği uçup gidiyor . 
 
Filme dair söylenebilecek olumlu noktalardan bahsedersek , biraz önce saydığımız gibi görsel efektler ve kadrajlar muazzam .
Geleceğin bol reklamlı , bol hologramlı , kalabalık dünyası da başarılı bir şekilde yansıtılıyor .  Jenerik kesinlikle muazzam , onu da arada belirtelim .
Müzik kullanımı animenin orijinal parçalarını almasının yanı sıra da başarılı denebilir .
Oyunculuklar göze batan ya da göz kamaştıran performanslar değil .
Filmden çıktıktan sonra akılda kalan bir mimik ya da yüz ifadesi yok .
Ancak eksik olan altyapı ne yazık ki bunlarla karşılanmıyor .  İnsanın içindeki yabancılaşma , özünden kopma ve koparılmak zorunda bırakılmayı başarıyla bir bilim kurgu macerasına dönüştüren anime filmin üzerine tek bir taş koyamadığı gibi , onun da gerisinde kalıyor yeni nesil Kabuktaki Hayalet .
Binbaşı'nın kimliğini keşfetme aşamasında yaşadığı , boş bir hafızayla uyanıp yeniden hayata ayak uydurmaya çalıştığı , adeta ikinci bir buluğ çağı olarak adlandırılabilecek olan o yapayalnız , hassas evre , bol aksiyon , az diyalog ve zora girilince animeden alınan birebir sahnelerin arasında kaybolup gidiyor .  Animenin yakaladığı mükemmel dengeyi yakalayamamış olan Kabuktaki Hayalet aksiyon severlere keyifli dakikalar geçirtecek olsa da , kesinlikle orijinalinin " ruhunu " taşımıyor .
Bu nedenle de ortaya vizyon seyircisini memnun edecek , ancak animeyi izlemiş olanlara hayal kırıklığına uğratacak bir iş çıkıyor .
