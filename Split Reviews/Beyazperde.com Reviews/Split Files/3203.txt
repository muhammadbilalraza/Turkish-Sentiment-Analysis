Tan Tolga Demirci ( TTD ) , farklı türlerde serbest bir şekilde gezinen kısa filmleriyle kendi tarzını oluşturmayı başardı .
Bu anlamda yerli kısa filmciler içinde sinemasını yaratan az sayıdaki isimden biri olarak kabul edilebilir .
Filmleri deneysel kategorisinde de değerlendirilse , bir öyküye dayandığı için dramatik kategorisine de girse , yeni şeyler denemeyi seven takıntılı bir sinemacıyı ortaya koyar .
Kendi seslendirdiği metinleri ile zaaflarının ve takıntılarının derinlerine dalar ve çoğu zaman kendisini kadınları gözetlerken bulur .
Kimileri onun Andre Breton ve Alejandro Jodorowsky gibi isimlere olan aşırı bağlılığını gülünç ve demode bulsa da , o gerçeküstücülükten ilham alan çarpıcı ve ironik imgelerle dolu bir düzine kısa filme imza attı ve ' uzun film ' yapmaya hak kazandı .
Şüphesiz bir kısa filmcinin ilk uzun metrajını çekme şansına sahip olması , kısa film dünyası adına önemli bir gelişme .
Çekilen filmlerden çok festival ve yarışmanın yapıldığı , hemen her birinde aynı filmlerin gösterildiği , kısa filmin ne olduğu konusunda kafası karışık ünlülerin jürilere davet edildiği ve ödüllerin daima tartışma yarattığı bu garip dünya , ucundan kıyısından da olsa sinema sektörünü beslemeye başladı .
Fakat öyle gözüküyor ki , kısa filmlerle yetişen yönetmenlerin uzun metrajın biçimine değil ama piyasanın koşullarına uyum sağlaması çok da kolay olmayacak .
En azından Tan Tolga Demirci’nin kısa metrajlı filmlerinin gerisine düşen Gomeda’sı bize bunu çağrıştırdı .
Gomeda’nın senaryosunda da TTD’nin imzası gözüküyor .
Bu durum izleyeceğimiz filme dair beklentileri yükselttiği için olsa gerek , film daha ilk dakikalarda hayal kırıklığı yaratmaya başlıyor .
Bir kere , beş kişilik bir çadır grubunun ' uzaklarda ' çeşitli sıkıntılar yaşaması ve bu öykünün ' sürpriz ' ( aslında çok tanıdık ) bir finalle sonlandırılması son dönem korku sinemasının en garantili formüllerinden birisi .
Bu anlamda , tıpkı Dabbe ve Araf’ın uzakdoğu korku filmlerinin klişelerine yaslanması gibi , Gomeda da hazır bir formülle yola çıkıyor .
Üstelik biz yönetmenin bu klasik öyküyü bambaşka bir şekle sokmasını beklerken , öykünün bile hakkını veremeyen bir yapıyla karşılaşıyoruz .
Fakat Gomeda’yı bütün günahlarına rağmen zaman zaman ilginçleştiren bölümler de yok değil .
Bir kere film çok hoş , çok çarpıcı ' kısa filmlerden ' oluşuyor .
Bu sıradan iskeletin içine yerleştirilen ' canlı iç organlar ' en çok mağara sahnelerinde karşımıza çıkıyor .
Gomeda’nın sıkıcı ve ilginç diyalogları arasında gidip gelen , bir türlü derinleşemeyen ve inandırıcı olamayan kahramanları mağaralarda gezinirken gerçeküstücü bir galeriyle karşılaşıyoruz .
Sanat yönetmeni Kaan Güreşçi’nin yaratıcılığını konuşturduğu bu bölümler , yönetmenin de film boyunca gizlenen hayalgücünü ortaya çıkarıyor .
Yönetmenin korku filmlerinde ölen kadınların intikamını almayı amaçladığı ' anti
- Tetsuo ' iğdiş sahnesi ise şüphesiz en çarpıcı olanları .
Tabii , kimi kaygılar üzerine şekillendirilmiş bir öykü içine yerleştirilmiş bu TTD bölümleri filmi kurtarmaya yetmiyor .
Filmin başrol oyuncusu bile rolünden kopup anlamsız ve aksiyonsuz bir şekilde izleyici ile birlikte mağaraları dolaşmaya başladığında , film işlevini yitirmiş oluyor ve ister istemez bütün filmin amacının bu galeriyi göstermek olduğunu düşünüyoruz .
Korku ve türevlerini yeni yeni deneyen ve iş yapan formüllere rağbet eden bir sektörden çıkan bir ' fantastik - gerilim ' filminin ' içermesi gerektiği düşünülen ' kimi klişelerle , TTD sinemasına özgü bazı hoşluklar arasındaki çatışma filmi etkisizleştiriyor .
Bu nedenle filmin son sahneyle anlam kazanan cinsellik , doğum ve ölüm göndermeleri ciddi çözümlemeler beklese de , sahnelere geri dönmek ve üzerine düşünmek çok zorunlu gelmiyor .
Sinema duygusu , tuhaf anları ve diyalogları ile kalbimizi kazanan Polis’in yönetmeni gibi , Tan Tolga Demirci’nin de yeni filmlerini beklemek gerekiyor .
Onur Ünlü , üzerindeki uzakdoğu etkisinden sıyrılıp bizim sinemamızla yakınlaştığı zaman nasıl daha iyi işlere imza atacaksa , TTD de , ' senarist ve yönetmen Tan Tolga Demirci ' başlığının altını doldurduğunda büyüyecek .
Yoksa , canlılığını yitirmiş bir bedene takılan canlı organların ne kadar işlevi olabilir ki ?
İlginç gözükmek dışında !
