TRT zamanlarından bir günü hatırlayın ; Pazar günü banyonuzu yapar yapmaz oturduğunuz aile kahvaltısı sırasında izlediğiniz " Pazar sineması " nda gösterilen türden birleştirici ve cesaret verici öyküleri izlemeyi özlediniz mi ?
Bu hafta tam da buna denk düşecek bir filmimiz var : Şampiyon / Secretariat .
Disney filmlerini kimin yönettiğinin çok bir önemi yoktur .
Bu stüdyodan çıkan tüm filmler , neredeyse hepsinden aynı tadı almamızı sağlayan bir çeşit aroma içerir .
Açıkçası Disney filmleriyle büyümüş biri olarak benim buna pek bir itirazım yok .
Şampiyon da böyle bir film .
Bize dünyanın en iyi yarış atı sayılan ( burası biraz tartışmalı aslında , Man o'War adlı atın daha büyük bir efsanesi olduğunu düşünenler var ) Big Red'in , yani yarışlardaki adı ile Secretariat'ın , imkânsız bir yarışı , hala kırılamayan bir rekor süreyle kazanması ekseninde gelişen ve sahibesinin değişimini de içeren öyküsünü , kendi gücüne inanma , zayıflara şans verme , dürüstlük , azim gibi erdemleri yücelterek anlatıyor .
Secretariat'ın öyküsünün dramatik sınırları belli aslında .
Ortada Rockyvari bir azim öyküsü yok , o Seabiscuit örneğinde olduğu gibi sıradan bir at değil .
Şampiyon atalara sahip ve Amerika'nın güçlü at yetiştiricisi çiftliklerinden birinde doğuyor .
Yani kaderinde yarışmak var .
Ne kadar zorlarsanız zorlayın buradan çok büyük bir yükseliş hikâyesi çıkaramazsınız gibi duruyor değil mi ?
Ama öyle değil işte .
Bir yandan da çok farklı bir at Secreteriat .
Kalbi normal bir yarış atının 2.5 katı büyüklüğünde olduğundan , sonradan açılan lokomotifler gibi en sonda başladığı yarışları bile fark atarak kazanıyor ve kendisi gibi inatçı olan sahibesi Penny Chenery ( Diane Lane ) ' nin liberal görüşleri sayesinde 70'lerin özgürlük rüzgarından da beslenerek toplumsal bir fenomene dönüşüyor , adına pullar çıkarılıyor , Time dergisine kapak oluyor , heykeli dikiliyor .
Hal böyle olunca da , Secretariat'ın hikâyesi zanaatına düşkün yönetmen Randal Wallace'ın ellerinde 2 saatlik keyifli bir seyirliğe dönüşüyor .
Yarışlarda kullanılan yeni kamera teknikleri de seyredeni neredeyse jokeylerden biri haline getirecek kadar adrenalin arttırıcı .
Filmin tek sıkıntısı , eldeki malzemenin çokluğundan dolayı özellikle Penny Chenery'nin aile içi meselelerine odaklanmayı zaman zaman unutması oluyor .
Gerçi yine bir senaryo kıvraklığı ile çok anlayışlı bireyler olarak tasvir edilen Chenery ailesi üyeleri de Secretariat'ın şampiyonlukları ile kendilerinden geçip fazlaca sorun çıkarmıyorlar .
En önemsiz rollerde yer alanların dahi Hollywood standartlarına uygun , temiz bir oyunculuk çıkardığı filmin en keyifli anlarında ise Color Me Kubrick'deki oyununa çok yakın düşen performansı ile John Malkovich var .
Kendi doğasından kaynaklanan delişmenliği ile , çalıştırıcı Lucien Laurin'i , filmin önemli bir karakteri haline getirmeyi başarıyor .
Özenle yazılmış , çekilmiş ve oynanmış bir film olarak Şampiyon bir başyapıt olamasa bile her zaman keyifle izlenecek türden filmler arasındaki yerini alıyor .
Büyük perdeye de yakışıyor .
Sinemada izleyince keyfi çoğalan filmlerden .
80'ler " Pazar Sineması " çocuklarına özellikle tavsiye ederim .
Twitter : murattolga / murattolga@gmail.comNot : Secretariat efsanesini başlatan , atın en yakın rakibine 35 boy fark atarak ve hala kırılamayan bir derece ile kazandığı Belmont Stakes ( 1973 ) yarışını bu linkten izleyebilirsiniz :
