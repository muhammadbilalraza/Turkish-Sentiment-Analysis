Kadrosuyla göz dolduran Danışman ( The Counselor ) filmi vizyona girdiğinde beyazperde olarak en zengin kadrolu yapımlar temalı bir dosya hazırlamıştık . “İçinde bir biz yokuz ! ” esprisiyle yayına aldığımız o çalışmada kadrosu yıldız oyuncularla bezeli filmleri listelemiş olsak da , her banko kadronun bir başyapıt demek olmadığı da ortaya çıkmıştı .
Bayram hafta sonunda vizyonda seyircisiyle buluşan Yok Artık da posterindeki simalarla son 2 aydır beklenti çıtasını en tepeye taşıdı .
Cehennem Melekleri’nden Yenilmezler ( The Avengers )  ‘e kadar sorduğumuz soru ise hala geçerli : Kadro efsane de film , film olmuş mu ?
Televizyon dizilerindeki sevimli ve başarılı karakter tiplemeleri ile kendisini sevdiren Caner Özyurtlu , Hayalet Dayı’nın bir sene sonrasında çektiği yeni filmiyle yerli komedi sektöründe yerini sağlamlaştırmak istiyor belli ki .
Beraber rol aldığı Ulan İstanbul dizisindeki oyuncu arkadaşlarını yanına alarak ilerleyen Özyurtlu’nun çabası takdire şayan ama sinema dili olarak kat etmesi gereken bin kilometre yol var önünde .
Yok Artık’ın en çok konuşulan yönü olan Erkan Kolçak Köstendil ,  Ceren Moray ,  Çağlar Çorumlu , Şebnem Bozoklu , Murat Akkoyunlu , Serkan Keskin , Algı Eke ve Demet Evgar isimleri ile donanmış oyuncu kadrosu maalesef filmin yegâne elle tutulur yani .
Köstendil’in canlandırdığı taksici Fikret’in müşterilerine , çevresine ve biricik karısına anlatmasıyla dinlediğimiz hikâyeler bütününden oluşan senaryo yapısı , her biri ortalama 15-20 dakika suren skeçlerden oluşuyor .
Kendi içinde kullanılan kimi orijinal esprilerle , skeçler bazında yer yer güldürmeyi basarsa da 99 dakikalık süresiyle uyumlu ve akıcı bir bütün olmaktan çok uzakta bir yapıma dönüşüyor .
Filmin çatı senaryosu o kadar zayıf ki oyunculuğu ve orijinalliği hakikaten sağlam bazı hikâyecikler - örneğin Şebnem Bozoklu’nun ehliyet sınavı öyküsü - bu üstünkörü tutum nedeniyle çatır çutur harcanıyor .
Yerli televizyon ve sinemanın , özellikle komedi türü açısından , bu kadar sağlam oyunculuklarını bir araya getirerek ancak bu kadar acemice bir iş çıkartılabilirdi .
Karikatür camiasının benim de severek takip ettiğim bir ismi olan Serkan Altuniğne imzasını taşıyan senaryonun eksiklerini , ne Özyurtlu'nun cameo'su ne de güncel basına ya da Hollywood filmlerine yapılan göndermeler , şakalar kurtarmaya yetmiyor .
Filmin tek cazip yönü olan oyuncu kadrosuna geldiğimizde , başrol Köstendil’i bir tarafa ayırırsak rollerinde kendilerinden beklenenin hakkını veriyor .
Özellikle demin zikrettiğimiz Şebnem Bozoklu’ya artı olarak Serkan Keskin ve Algı Eke de nefis iş çıkartıyorlar .
Eke’nin şimdiye kadar ki tüm rollerinin zirvesi diyebiliriz rahatlıkla .
Tüm hikâyeleri dinlediğimiz esas adam Köstendil ise geçen hafta vizyona giren Kara Bela filmindeki telefoncu Güven rolüne çok benzer bir performans ile seyirci karşına çıkıyor .
Öyle ki iki filmi yakın zamanlama ile seyredecek izleyicinin bu performansları ve rolleri birbirine karıştırması işten bile değil .
Umarız ki ilerleyen dönemlerde kendisini hırsız , küçük esnaf ve işportacı haricindeki bir karakterde de izleriz .
Göz dolduran oyuncu kadrosunun yanı sıra filmin görüntü ve sanat yönetiminin dört dörtlük olduğunu eklemek gerek .
Teknik anlamda özellikle girişteki hava çekimleri , canlı renk kullanımı ve kostüm tercihleri işinin ehli bir ekiple kotarılmış ; Sezar’ın hakkı Sezar’a .
Uzun lafın kısası , “Bayramda yapacak daha iyi bir alternatifim yok” diyorsanız yerli komediler furyasında Yok Artık vizyonda .
Çıkışta “bu kadroyla yok artık bu kadarı da ! ” derseniz bizden söylemesi .
