Çekilen filmin türü ne olursa olsun , ister korku - gerilim , ister dram Türkiye sinemasının “ülkemizde teknik imkânlar yeteri kadar gelişmiş değil“ şeklinde bir argümanı kalmadı artık .
Buna daha önceki birkaç yazımda da değindiğimi hatırlıyorum ;  özel efektler ve post prodüksiyon teknolojisinde Avrupa’da neyse bizde de o !   Hal böyle olunca elinizdeki zekice yazılmış bir metin , iyi kurgulanmış bir senaryo ve düzgün oyuncularınız varsa yerli korku sinemamıza yeni bir film kazandırmak işten bile değil !
Öyle ki türün gişede de yüzleri güldürdüğünü düşünürsek , 2 haftada bir yeni bir korku filmiyle yüzleşmemiz de artık normal hale geldi .  İşte bu Cuma vizyona giren Hannas : Karanlıkta Saklanan filmi de yerli korku sinemamızın yoğun trafiğinde , kendisine yer arayan bir yapım .   Kendi kulvarındaki pek çok benzer film gibi içinde yaşadığımız toplumun aşinası olduğu korku kaynaklarından besleniyor Hannas ; cinlerden !
İslam dininin kutsal kabul ettiği Kuran’ın pek çok ayetinde varlığından bahsedilen Cinler , korku sinemamızın temel yapı taşı haline geldi diyebiliriz ; ki bence bunda bir mahsur da yok .  Belki her senaryonun temasında yer almasından seyirciye gına geldi ama madem “yerli malı , yurdun malı işler yapın” diyorsak sinemacılara cinlerin , muskaların , yazmaların , büyülerin filmlerin temel yapı taşı olmasına da bozulmamak lazım .
Yeter ki başarılı bir biçimde senaryoya yedirilip , mutaassıp kanalların 0-5 yaş seviyesi için çektirdiği diziler kıvamında , önümüze sinema filmi diye sunulmasın .
Yönetmen koltuğuna geçen Kamil Aydın da bu durumun az çok farkında olacak ki Hannas’ın eli yüzü düzgün bir proje olması için uğraş vermiş .   Doğaüstü bir varlığın , muska benzeri bir yazıt ile korumaya aldığı bir gömü , “hazine avcısı” iki kafadar abi - kardeş tarafından keşfedilir .
Durumun vahametini  ilk kazma vuruşlarında fark eden uyanıklar , yanlarına bir de cinci hoca alıp , gömüyü çıkartırken kendilerini de emniyete alırlar .
Ama gömünün ‘esas’ sahibinin affı yoktur ve musallat olacak başka bir kurban olarak kız kardeş Elif’i seçer !
Öte yandan , girişken ve mesleğinde heyecanlı bir genç olan psikiyatrist Mert , işe başladığı özel psikiyatri kliniğinde bir yandan hastalarını anlamaya çalışırken , diğer yandan hastanenin ‘kendi içerisindeki düzenine uyum’ sağlamaya çalışır .
Neferi olduğu bilime olan sağlam inancı ise delirdiği için kliniğe getirilen Elif’in anlattıkları ve yaşadıklarıyla sorgulanacaktır .
Bu kısa konu özetiyle , filmin merkezine alsa da salt cinlere saplanıp kalmadığını , yüzlerce yıldır süre gelen bilim ve din çatışmasını da kendi yöntemleriyle tekrar masaya yatırdığını söyleyebiliriz .
Özellikle akıl hastanesi cephesinin filmin psikolojik gerilimine hizmet ettiğini belirtmek gerek .
Hastane sahibi ve başhekim Kasım Bey’i ( Murat Ercanlı ) psikoloji biliminin kati bir askeri olarak çizen film , Kasım Bey’e atfettiği bazı replikleriyle de toplum dışına itilen , deli gömleği giydirilen insanların ucube değil sadece genelden farklı olduğunu ifade ediyor .
Kasım Bey’in katı tutumu karşısına Mert’in şüpheciliğini koyan senaryo yapısı , her iki tarafın da , hem bilimsel hem ruhani olanın da aynı düzlemde kabul edilebileceğini iddia ediyor .  Tabii bir adım daha öteye giderek bilime , “senin de çözemeyeceğin şeyler var” dediğini de eklemek gerek .
Zaten filmin jenerikteki finali de bu duyguyu besler biçimde tasarlarmış .
Gerilim sahneleri – örneğin cinin Elif’in bedenini ele geçirdiği planlar - teknik anlamda genel olarak iyi  kotarılan filmin oyunculuklarında ise başrol Hazal Şenel harika bir performans ortaya koyuyor .
Sinemada ilk uzun metrajlı rolüne soyunan Furkan Kızılay ise uzun yıllar sürdürdüğü dizi oyunculuğundan tam olarak sıyrılamamış olsa da , gelecek için umut vaat eden bir oyunculuk çizgisine sahip .
Filmin Hazal Şenel ile en başarılı kastı Emin Gümüşkaya karakterinin rolü sınırlı olsa da akılda kalıcı bir etkiye sahip .
Uzun lafın kısası , yaz sıcakları bastırmadan bir doz yerli korku - psikolojik gerilim almak isteyenlere Hannas : Karanlıkta Saklanan  95 dakikalık farklı bir seyirlik sunuyor .
