Komedi oyuncularının kendi yazdıkları senaryolarla kendilerine biçtikleri roller üzerinden filmler çekilmeye devam ediyor .
Yani komedi oyuncuları oynayacakları filmin senaryosunu da yazarak nasıl bir tipleme canlandırmak istediklerine karar veriyorlar .
Karşılaştığımız bazı örnekler bu yöntemin doğruluğunu kanıtlar nitelikte .   En son başarılı bir film olan Vavien filminin senaryosunu yazan Engin Günaydın bu kez ‘zengin kız fakir erkek’ aşkını komedi eksenli anlatmayı tercih etmiş .
Fakir erkeğin burada Yeşilçam kalıplarında minibüs şoförlüğünden dizi senaristliğine terfi ettiğine dikkat çekelim !
Kız aynı kalıplarda zengin ve sıcak !
Film imkansız aşk üzerinden gidiyor , yani şöyle ki çok güzel ve zengin Ayşıl isimli kız , artık yaşlandığını , göbekli olduğunu ve biraz da hayatın sonuna geldiğini düşünen Selim’e aşık oluyor .
Bu aşka ne Selim ne de seyirci inanamıyor !
Film neredeyse sonuna kadar bu aşkın gerçek olduğuna bizi inandırmaya çalışıyor .
Bu aşk ısrarı üzerinden kurulan film klasik ‘anne’ tutumlarına da sıkı sıkıya tutunuyor ki o da filme çokça malzeme katmış .
Aslında son dönem sinemamızın çokça beslendiği şeylerden birisi de komedi .
Çokça çekiliyor ve bazıları gerçekten de kötü filmler çöplüğüne aday .
Ama içinde zeka pırıltıları barındıran , yarattığı tiplemeyle seyircinin ilgisini diri tutan ve nokta atışları yapan filmler zaten öne çıkıyor .
Tabii samimiyet de ön planda bu noktada .
Samimiyet çoğu filmde bel altı espriler , küfürler , dalga geçme ve aşağılama olarak algılanıyor .
Yani seyirci bunlara güldüğü zaman çok samimi ve doğru bir iş yapmış olarak algılıyor ekipler kendilerini .
Bu tam bir yanılgı , garip bir şartlı refleks hali bu …
Ama zeki , şaşırtıcı ve düşünülmüş espriler seyirciyi her zaman daha memnun eder , işte İçimdeki Ses de bu parıltıları barındıran filmlerden .
İç ses olayının iyi bir mizah malzemesi olduğunu düşünüyorum , dışarıya verdiğimiz sesle iç sesin çatışması iyi bir ivme yaratıyor .
Film bunu başlarda iyi ve çok kullanmasına rağmen sonlara doğru azalıyor , hatta sonlara doğru filmin de ivmesi biraz azalıyor .
Çünkü duygusal gelgitler konusunda biraz tekrara düştüğünü söylemek mümkün .
Ama tekrarları pırıltılı ve rimelli bir yüz ifadesiyle ( Selim’in kirpik takıntısı ) silen film seyircisini komedi anlamında tatmin edecek bir yapım .
Aslında son dönem filmlerde sinema sektörünün kendisini de işin içine katması , sektör çalışanlarını kimi zaman övüp kimi zaman yermesi de ilgi çekici .
Burada Selim karakterinin kendi halinde bir senarist olması , naif kalması , sektördeki ‘kurtları’ daha fazla ön plana çıkarmış .
Özelliklere oyunculara yapılan eleştiriler ki tam bir içe dönük hesaplaşma hali içeriyor .
Zengin kız Ayşıl karakterinin çok sempatik olması da filmin artısı .
Çünkü bu durum seyirciyi masalsı bir dünyaya sokmuş ve Selim’in rüyası modunda ilerlemesini sağlamış gibi filmin .
Yani güzel ve zengin kız , fakir ve ‘çirkin’ aşkına fazlasıyla hayret edici bir noktadan bakarak hep oldu olacak noktasıyla seyirciyi bir anlamda diken üstünde tutmayı başarmış .
Tabii karakter dönüşümü de parlak fikir ama annelerin termal gezisi gerçekten de iyiydi !
Engin Günaydın İçimdeki Ses’le samimi bir hikaye kurmuş ve senaryosunu ilk filmini çeken Çağrı Bayrak’a teslim etmiş .
Güzel , samimi görüntüler eşliğinde izlediğimiz filmde kurulan karakterlerin çatışması perdeye güzel yansımış .
Engin Günaydın , Füsun Demirel ve Leyla Lydia Tuğutlu enerjisinden gayet güzel bir film çıkmış . twitter . com / BanuBozdemir
