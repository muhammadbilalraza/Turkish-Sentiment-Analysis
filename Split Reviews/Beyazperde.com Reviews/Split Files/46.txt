Son yıllarda beyazperdenin gişe garantili edebi trendlerinden biri de , genç okuyuculara hitap eden ve ana karakterleri de , hedef kitlesinin yaş aralığında olan fantastik – bilimkurgu çeşitlemeleri …
Harry Potter serisi sayesinde büyük bir ivme kazanan bu eğilimin ; Suzanne Colins imzalı Açlık Oyunları külliyatının uyarlamaları ile yakaladığı eleştirel ve maddi başarı sayesinde , “en az risk taşıyan sinemasal yönelimlerden biri” haline gelmesi aslında hiç de sürpriz sayılmaz !
Yine de Orson Scott Card’ın leziz bilimkurgu serisinden perdeye taşınan Ender's Game : Uzay Oyunları  uyarlamasının beklenmedik bir şekilde gişede iki seksen çakılması , aslında bu taze sinemasal trendin bile ayaklarının yere tam anlamıyla sağlam basamadığını göstermiş oldu bizlere .
Neyse ki akabinde Veronica Roth’un Uyumsuz güzellemesi perdeyi ziyaret ederek , yapımcılara türün maddi ve manevi avantajlarını bir kere daha hatırlatmakta gecikmedi !
Ailenin şimdilik yeni üyesiyse James Dashner’ın genç okuyuculara yönelik üçlemesinden sinemasal arenaya zıplayan Labirent : Ölümcül Kaçış !
Dashner’ın inşa ettiği öykü , emsallerinin daha önceden aşındırmış olduğu türe öyle aman aman bir yenilik getirmese de , temiz sayılabilecek bir bilimkurgu öyküsüne ev sahipliği yapıyor .
Ama Labirent : Ölümcül Kaçış’ın benzerlerinden çok önemli bir farkı var !
O da öyküyü çözme aşamasında , ana karakterin iç sesini bir anlatıcı olarak kullanmak yerine öyküyü , neredeyse izleyiciyle soru – cevap şeklinde ilerleyen bir sohbete dönüştürmesi .
İlk saniyeden itibaren takipçilere sorular sorduran ve bu soruları da teker teker açıklığa kavuşturan , pürüzsüz bir akışı var hikâyenin .
Her şey “kahramanımız” Thomas’ın bir asansör aracılığıyla bilinçsiz bir halde geldiği – ya da getirildiği Kayran adında bir bölgede gözlerini açmasıyla başlıyor .
Geçmişine dair hiçbir şey hatırlamayan Thomas , tıpkı Kayran bölgesindeki diğer kaderdaşları gibi neden buraya gönderildiği sorusuyla cebelleşirken , bölgenin etrafını çepeçevre saran Labirent gerçeğiyle yüzleşiyor .
Sadece “koşucuların” girebildiği bu labirentin ise hem içinde hem dışında bazı kurallar var .
Karlan’a gelen ilk kişi olan Alby’den bu yana zaman içerisinde şekillenmiş kurallar bunlar ve tahmin edeceğini gibi Thomas gelip de ortalığı karıştırana kadar kimsenin sorgulama zahmetine girmeden kabullendiği kurallar aynı zamanda …
Sonrası mı ?
Tipik “seçilmiş kişi” klişeleri , asilikten ve asaletten taviz vermeyen Thomas’ın yasak diye karşısına dikilen her şeyi didiklemesi , bu yasakların aslında o kadar da “tehlikeli” olmadığını keşfetme süreci ve nihayetinde hem kendisinden hem de diğer Kayran sakinlerinden büyük bir öz veriyle gizlenen o karanlık gerçekle yüzleşmesi , kronolojik bir sırayla izleyiciye servis ediliyor filmde .
Sürprizsiz , risksiz ama kabul etmek gerekir ki buna rağmen albenili …
Dashner’ın öyküsü , özellikle Lost gibi bir seriye 6 yıldan fazla bir süreyi hibe etmiş izleyiciye fazlasıyla aşina gelecektir .
Yazarın referans noktalarından birinin William Golding’in alametifarikası Sineklerin Tanrısı olması , hiç de sürpriz sayılmaz zaten !
Hatta daha kaba bir tabirle Dashner’ın öyküsünü , Golding’in yarattığı efsanenin daha fazla makyajlanarak , bilimkurgu janrına yönlendirilmiş hali olarak bile değerlendirebiliriz .
Labirent : Ölümcül Kaçış’ın çok yeni fikirlere ev sahipliği yaptığını söyleyemeyiz belki ama türün oldukça temiz bir örneği olduğunun altını gönül rahatlığıyla çizebiliriz .
Dashner’ın üç kitaba yayılan serisinin ilk halkası olan film ; öykü evrenini tanıtma konusunda da oldukça basit ama işlek adımlar atıyor .
Nihayetinde , takipçilerinin kafasını bulandırmayacak kadar lineer bir öyküye ev sahipliği yapmasına rağmen , bu basitlik film için hiçbir zaman dezavantaj haline gelmiyor .
Sözün özüne gelecek olursak eğer , tıpkı son yıllarda karşımıza çıkan pek çok türdeşi gibi Labirent : Ölümcül Kaçış da , türün klişeleriyle barışık izleyiciler için iki saatlik lezzetli bir “genç işi” bilimkurgu örneği vadediyor .
Film , her ne kadar görsel efekt tezgahında pişen Wes Ball’ın bu ilk yönetmenlik denemesinde sınıfı geçmesini sağlasa da ; devam halkasında atılacak olan daha cesur adımlarla kolektif hafızalarda uzun vadeli yer edinecek bir üçlemenin doğması işten bile değil !
Fatih Yürür
