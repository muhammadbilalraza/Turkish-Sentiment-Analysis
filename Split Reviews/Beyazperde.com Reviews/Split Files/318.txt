ABD hükümetinin Hawai’de yeraltında inşa ettiği “kirli operasyonlar” merkezinden yüzünde bir gülümsemeyle ayrılıyor genç adam .
Dışarıya doğru yürürken güneş vuruyor yüzüne .
Aydınlanıyor .
Karanlıktan aydınlığa geçiş yapıyor .
Doğru bir şey yaptığını hissettiği için mutlu oluyor .
Oliver Stone , yakın tarihin en önemli figürlerinden Edward Snowden’ın portresini böyle çiziyor .
Ülkesine hizmet etmek için yanıp tutuşan bir gencin askeri eğitim sırasında geçirdiği sakatlık sonrası masa başına mahkum oluşuyla başlıyor hikaye .
CIA ve onun altındaki sayısız gizli teşkilatta bilgisayar uzmanı olarak çalışıyor .
Sonra eskisinden çok daha güçlü “Big Brother”la tanışıyor . “Ulusal güvenlik” gerekçesiyle milyarlarca insanın iletişiminin ilerleyen teknoloji sayesinde kolayca gözetlendiğini hatta kaydedildiğini öğreniyor .
Önceleri bocalıyor .
Bu durumdan özel hayatı da etkileniyor .
Bir randevu sitesi sayesinde tanıştığı liberal görüşlü sevgilisi Lindsay ile ilişkisinde gel - git’ler başlıyor .
Ama Edward tam bir vatansever .
Ülkesinin üzerine kurulu olduğunu düşündüğü prensibe sonuna kadar bağlı : özgürlük .
Bu ilkenin düşmanı olan teröristlerle savaştığını düşünmeye kendini zorlarken en çok gizli dinlemenin ülkesi ABD’de yapıldığını fark ediyor .
Olayın terörle mücadele olmaktan çıkıp suistimal edilmeye çalışıldığını anlıyor ve harekete geçiyor .
Politik taşlamalarını ne ölçüde dramatize edebildiğini bildiğimiz Oscarlı sinemacı Oliver Stone , yaklaşık 9 yıllık bir süreçte olup biteni , kendi standartlarının altında bir kurgu ile seyirciye aktarıyor . “JFK”i izleyenler , Stone’un olay akışını ustaca kurmasının yanısıra , asıl olayın oluş biçimini defalarca ve farklı açılardan sürekli geriye dönüşlerle nasıl anlattığını hatırlayacaktır .
O tüm karmaşıklığına rağmen basit gibi görünen çünkü usta işi olan senaryoda Stone , baş karakterlerindeki korkulara , psikolojik dönüşümlere de gayet güzel yer açabilmişti . “Snowden”a dönecek olursak , bu kez işi daha basite indirgemiş sanki .
Ülkesinin sırlarını ifşa ettiği için kaçak bir casus durumuna düşen idealist gencin travmasını , geçirdiği dönüşümü yansıtmakta Joseph Gordon - Lewitt tek başına bırakılmış gibi .
Ne iş arkadaşlarıyla ne de sevgilisiyle girdiği diyaloglarda buna rastlanıyor .
Kaldı ki onu keşfedip işinde yükselmesini sağlayan CIA yöneticisi Corbin O’Brian , en kritik repliklere imza atıyor .
Britanyalı oyuncu Rhys Ifans’ın şivesini tamamen yok ederek gösterdiği inandırıcı performans bir yana , kendisinin bir sahnede “dev ekrandan” minicik Ed Snowden’a seslendiği sahne bile başlı başına bir George Orwell göndermesi .
Bu deneyimli CIA yöneticisi , Snowden’ın dönüşümünde görmemiz gereken “şey”i bir cümleyle geçiştiriveriyor : “İnsanlar güvenliklerine gizliliklerinden daha fazla önem veriyor ! “ Snowden “buna halkın kendisi karar vermeli” diyebiliyor sadece .
Oysa bu diyalog , “gerçek” Edward Snowden’ın sahne aldığı final bölümündeki o uzun tirat’ta ancak asıl yerini bulabiliyor .
Snowden , insanları , öncelikle de kendi halkını eğitmek için böylesine sert bir eylemde bulunduğunu anlatıyor .
Oysa 2 saat 15 dakikalık bir süre , Snowden’ın o noktaya nasıl geldiğini anlatmaya yeterli olmalı .
21. yüzyılın en önemli karakterlerinden biri olan Snowden’ın bu süreçte yaşadıklarını anlatan ödüllü belgesel “Citizenfour”u izleyenler , Oliver Stone’un filmindeki eksiklikleri ya da dramatik fazlalıkları hemen fark edecektir .
Ama sinemanın doğası gereği hareketler olduğunu düşünecek olursak Stone ve kendisinin de yer aldığı senaryo ekibinin iyi bir iş çıkardığını kabul etmeliyiz .
Sorun , yukarıda sözünü ettiğimiz belgesel ile kıyaslarsak çok daha fazla hareket alanı bulunan bir yarı - kurmaca filmde ana karakterin işlenişinde yatıyor .
İdealist bir gencin devlet kurumları karşısında ideallerinin çöküşünü vurgulama anlamında olay örgüsü kopukluklarla dolu .
Snowden’ın her gizli programı öğrendiğinde “vay canına” demesinin ötesinde bir “şey”in eksikliğinden söz ediyorum .
Güzel aktris Shailene Woodley’in oynadığı Lindsay karakterine ayrılan onca süre de , bu psikolojik dönüşümü yansıtmakta yetersiz kalıyor .
Çünkü Snowden’ın onu tehlikeye atmamak için fazla şey anlatmaktan imtina etmesi , seyirci açısından o sürekli vurguladığımız psikolojik dönüşümün vurgulanacağı esaslı sahneler içerebilirdi .
Öyle ki , Snowden’la Hong Kong’da bir otel odasında tarihin akışını değiştirecek bir iş yapan deneyimli gazeteciler bile figüran olmaktan öteye gidemiyor .
Tom Wilkinson ve Melissa Leo gibi ustalarla Zachary Quinto’dan oluşan üçlü , “Citizenfour”daki gerçek ekibin yerini bir türlü alamıyor .
Filmin bir yerinde kısa bir rolle karşımıza çıkan “ünlü aktör” ise anlatının ciddi dokusunu gevşetmekten öteye gidemiyor .
Sonuç olarak dramatik yapısındaki tüm aksaklıklarına rağmen iyi yanları ağır basan bir yapıt “Snowden” .
Olumsuz yanlarını daha çok vurgulamamızın nedeni , “neden daha iyi değil” şeklindeki küçük hayalkırıklığımız olabilir sadece .
Yoksa , dünyaya doğru mesaj veren bir adamın yaşadığı sıkıntıları anlatan önemli bir film kuşkusuz .
Oliver Stone’un en iyi işi değil belki ama Snowden’ın yaptığı zaten kendi başına 21. yüzyılın en iyi işlerinden biri .
