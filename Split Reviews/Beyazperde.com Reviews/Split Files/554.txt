Not : Seni Seviyorum , ilk bakışta göründüğü gibi aynı aşk hikayesini farklı şekillerde defalarca anlatan alışıldık romantik komedilerden değil .
Richard LaGravenese'ın senaryo yazarlığını ve yönetmenliğini üstlendiği film , izleyenlere beklediklerinden fazlasını veren olağanüstü romantik bir yapım .
Genellikle ' romantik ' kelimesinin peşine takılan ' komedi ' tanımıysa bu filme pek uymuyor .
Eğer kendinizi kapıp , koyuverirseniz " Not : Seni Seviyorum " un başından sonuna dek hüngür hüngür ağlamanız mümkün .
Nitekim kamera kullanımından ve oyuncu yönetiminden de anlaşıldığı üzere Richard LaGravenese'ın yapmaya çalıştığı da tam olarak bu ; Sinema dilini izleyicilerin duygularını harekete geçirecek şekilde kullanarak , onlara gerçek anlamda dokunmak .
Anlayacağınız hikayesindeki duygu yoğunluğunu görsel diliyle daha da yoğunlaştıran ve izleyiciyle süresi boyunca iletişimini kesmeyen " Not : Seni Seviyorum , " uzun zamandır vizyona giren en başarılı romantik film .
Hilary Swank - Gerard Butler ikilisinin bu başarıdaki payı büyük .
Hem görsel hem de duygusal olarak son derece uyumlu bir tablo yaratan çiftin film boyunca hiç dinmeyen etkileşimleri oldukça heyecan verici .
Hilary Swank ve Gerard Butler'ın etkili performansları sadece öykünün hüzünlü havasını değil , karakterlerin birbirlerine kuvvetli bir tutkuyla bağlı olduklarını da sonuna dek hissettirir nitelikte .
Öte yandan Richard LaGravenese'ın etkin kamera kullanımı sayesinde her iki oyuncunun performansının da özellikle ön plana çıkarıldığını söyleyebiliriz .
Oyuncularına sonuna dek güvenen LaGravenese'in sık sık yakın plan çekimlere odaklanması ve oyuncuların yüzlerinde oluşan en ufak bir mimiği kaçırmaması filmin duygu yoğunluğunu sonuna dek besleyen bir tutum .
" Not : Seni Seviyorum " u sözlere gerek duymadan sadece görüntüleriyle derdini anlatabilen başarılı bir yapıma dönüştüren de yönetmenin yukarıda bahsettiğimiz dinamik kamera kullanımı .
LaGravenese'ın kimi olayları birebir göstermeden sadece bir kostüm ya da ufak bir gülümsemeyle ima etmesinin izleyicileri bütünüyle öykünün içine davet ettiğini de söyleyebiliriz .
Bu davetin filmin seyredenler üzerindeki etkisini kat be kat arttığı da açıkça hissedilmekte .
Diğer yandan bizleri filmin başkarakteri Holly ile açıkça özdeşleştiren bu tutumun omuzlarımıza büyük bir yük bindirdiği de açık .
Zira sevdiği adamı henüz kaybetmiş bir kadın karakterle empati kurmak onun acısını hemen içimizde sanki bizimmiş gibi sahiplenmek anlamına da geliyor .
LaGravenese'in tertipli ve kontrollü bir yönetmen olması ve bir sonraki adımımızı bizden önce bilmesi bu noktada oldukça işimize yarıyor .
En daraldığımız anlarda kendimizi İrlanda'nın uçsuz bucaksız çayırlarında ya da yüzümüzü gülümsetecek sahnelere vesile olan bir karaoke barında bulabiliyoruz örneğin .
Yönetmen bu yolla nefes almamıza imkan tanıyor .
Film , LaGravenese kontrollü kurgusu sayesinde anlattığı öyküyü acıklıya kaçmadan sadece romantik düzeyde tutabilmekte .
Başarısı da bundan kaynaklanıyor .
Bununla birlikte , " Not : Seni Seviyorum , " öyküsünün en başında ektiği tohumlara , son sahnelerinde filiz verdiren başarılı bir bütünlüğe sahip .
Filmin sonlarına doğru kimi ayrıntıların üzerinden fazla hızlı geçildiğini itiraf etmek gerek .
Ancak bu durumun filmin genel niteliğini sarsacak kadar rahatsız edici olduğu söylenemez .
" Not : Seni Seviyorum " un birbirinden renkli yan karakterlerle beslenen sürükleyici hikayesi , ufak bir ritim bozukluğuyla sarsılamayacak kadar kuvvetli .
Lisa Kudrow , Gina Gershon ve Kathy Bates'in filmin gidişatına apayrı bir ses getiren renkli performanslarının da öykünün bütünlüğüne olan katkısı büyük .
Filmde , sağı solu belli olmayan , patavatsız Daniel rolünde izlediğimiz Harry Connick Jr . ise en hüzünlü sahnelerde nefes almamızı sağlayan eğlenceli performansı ile filmin vazgeçilmezlerinden .
Bizleri " Buffy The Vampire Slayer " ın Spike'ı James Marsters ile buluşturan Richard LaGravenese'e ayrıca minnet borçluyuz .
LaGravenese , küçücük bir değişiklikle en klişe anlatım biçimlerinin bile özgün bir nitelik kazanabileceğini başarıyla kanıtlayan bir yönetmen .
Holly'nin yas tutma sürecini merkezine alan film bu yolla , hem alışıldık hem de orijinal bir simaya kavuşmakta .
İçerisinde yadırgayacakları herhangi bir görüntü ile karşılaşmadan filme bağlanan izleyiciler , kısa sürede anlatılan öyküde görünenden çok daha derin bir ifade biçimi olduğunu fark ediyorlar .
Bu farkındalık sayesinde alışıldık bir romantik ' komedi ' imajından sıyrılan film , izleyicilerine uzun zamandır vizyon salonlarında rastlamadıkları romantik bir deneyim sunmakta .
Bir yanıyla Kasımda Aşk Başkadır'ı hatırlatan " Not : Seni Seviyorum , " her yönüyle izlenmeye değer bir film .
Tercihini romantizmden yapanların oldukça memnun kalacaklarına dair garanti verebilirim .
