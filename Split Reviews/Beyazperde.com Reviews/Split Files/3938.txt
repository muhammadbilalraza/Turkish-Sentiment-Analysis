Emile Ajar'ın Onca Yoksulluk Varken'ini okuduğum günden beri Momo'nun , Madame Rosa'nın cansız bedeninin yanında günlerce uyuması , onu güzelleştirmek için makyajını yapması , üzerine parfümler sıkması aklımdan çıkmıyor .
O zamanlar , sevgi bu olsa gerek dediğimi hatırlıyorum .
Birini sevmenin tanımı , onun cansızlığına inat ederek onu hayatta tutmaya çalışmak olmalı .
Bugün aynı sahneye tekrar baktığımdaysa Momo'nun , Madame Rosa'nın ölümünü mü , yoksa kendi yalnızlığını mı ritüelleştirdiğini anlayamıyorum .
Sanırım bilerek ya da bilmeyerek her iki duyguyu da yüceltiyordu davranışlarıyla .
Madame Rosa'yı zihninde canlı tutabilmek , ona yüklediği hayali özelliklerin kaybolup gitmesine izin vermemek için cesedinin başında nöbet tutuyordu .
Onu uğurlamak için bir merasim yaptığını sansa da , bu merasimin amacı , aslında öleni uğurlamak değil , onu ait olmadığı yanılsama bir dünyanın , pek de masum olmayan bir çocuk oyununun içine çekmekti galiba .
Modern bir western olarak sınıflandırabileceğimiz 3 Defin de , bizleri duygusal olarak benzer derinlikte bir uğurlama merasimine götürüyor .
Film , dağlık ve kurak bir arazide , Melquiades Estrada'nın ölü bulunması ile açılıyor .
Arkadaşı , Melquiades Estrada'ya yoğun bir sevgiyle bağlı olan Pete Perkins , katili bulmak için kapsamlı bir araştırma yürütüyor .
Pete'in bu araştırma boyunca harcadığı çabaları ve çektiği acıları izledikçe bütün öykünün sevgi ve bağlılık duygusunu yüceltmek için kurulmuş olduğunu sanıyoruz .
Pete Perkins , katil Mike Norton'u bulduğundaysa , şiddetli ve eziyet dolu bir kaçırma süreci başlıyor .
Mezardan çıkarılan Melquiades Estrada'nın ölü bedeni , bu işkence yüklü kaçırma olayıyla birleşmesi , duygusallıktan ve sadakatten uzak , insanlık dışı bir yolculuğun habercisi oluyor .
Biizler de , öykünün sevgi ve bağlılık duygusu üzerine vurgu yaparak devam edeceğini düşünerek yanıldığımızı zannediyoruz .
Fakat 3 Defin'in şahane kurgulanmış senaryosu , başarılı yönetmeni ve oyuncu kadrosu bir araya geldiklerinde , hikayede varolan fiziksel ve psikolojik şiddete rağmen film , insancıl ve neredeyse romantik bir öyküye dönüşebiliyor .
Gidişatı , bir olay örgüsünden çok , karakterlerin belirli durumlar karşısında verdikleri tepkilere dayanan 3 Defin , aslında tamamen karakterlerin tekelinde .
Bu nedenle de , karakterler neredeyse canlı birer birey gibi varolmak ve senaryoyu yazan kişiye , filmin nereye gideceğini söylemek zorundalar .
Eğer ki , yazan kişi tarafından iyi tanınmazlarsa da , kişiliklerindeki en ufak bir açıkla bile bütün filmin gidişatını bir anda mahvedebilecek güçteler .
Guillermo Arriaga'nın kaleminden çıkan Pete Perkins ve Mike Norton da , bu nedenle itinayla çizilmişler .
Melquiades Estrada ise filmin gidişatına etki etmemek için bilerek bir hayali kahramana dönüşmüş .
Arriaga , kimin nerede ne diyeceğinden , ne düşüneceğinden öylesine emin ki , film , en kontrolsüz olay esnasında bile yolunu kaybedip çığırından çıkmıyor .
Bu durum da , izleyiciye filmin içinde olup biten her şeyin büyük bir gücün kontrolü altında olduğu hissiyle beraber muhteşem bir güven aşılıyor .
Bu güvenlik duygusu , filmin devamında neler olacağını tahmin edemesek bile , bizleri hiçbir zaman istemediğimiz bir yere götürmeyeceğinden emin olmamıza ve kendimizi filme öylece bırakıvermemize sebep oluyor .
Filmin işini bilen , emin ellerde ilerlediğini hissediyoruz .
Bu da , 3 Defin'i , tamamı dağlık arazilerde geçen görsel öykünün bütün durağanlığına rağmen merak uyandırıcı ve sürükleyici yapıyor .
Bütün bunların yanı sıra , filmin içinde duyguların bastırılması ve istemsizce su yüzüne çıkması ile ilgili öylesine güzel bir çatışma var ki , tek başına bile filmi izlenmeye değer kılabilir .
Öncelikle filmin içindeki bütün karakterler , başta Pete Perkins ve Mike Norton olmak üzere , ilk dakikalarda , erkekliklerine toz kondurmamak istercesine , duygularını ört pas etmeye niyetlenen , " Bütün zayıf yanlarımı nereye gizlesem de , kimseler farkına varmasa . " diyen bir tavır içindeler .
Lakin filmin ilerleyen dakikalarında , Arriaga'nın kurgusu sayesinde öyle anlamlı zamanlarda seyirci karşısına çıkıyorlar ki , zayıf ve duygusal yanlarını gizlemeleri imkansızlaşıyor .
Belki hikaye gerçekliğinde , onların bu melankolik yüzlerini kimseler görmüyor .
Tommy Lee Jones'un kamerası da , kurguya benzer bir ritimde hareket ederek , birbirinden başarılı kamera açıları ve yakın planlarla karakterlerin iç dünyalarını izleyenlere sunuyor .
Böylece seyirci , sanki karakterlerin kendi başlarına kaldıkları özel anlara , herkesten gizlemeye çalıştıkları yüz mimiklerine , baskın yapmış oluyor .
İlk başlarda sözünü ettiğimiz duygusallıktan uzak şiddete yakın manzara darmadağın oluyor .
Karakterlerin birbirleriyle süregelen çatışmalarına , bir de iç çatışmaları ekleniyor .
Böylelikle filmin sürükleyiciliğini ellerinde tutan karakterler , daha da renkleniyor .
Keza , başlangıcında son derece erkeksi bulduğumuz 3 Defin , ilerleyen dakikalarda , bütün tekinsizliğine karşın sıcak ve insancıl bir havaya bürünüyor .
3 Defin , kaybedilenin acısını , Momo'nun Madame Rosa'nın cansız bedenine bağlandığı gibi artık kendilerine ait olmayan bir geçmişe sıkı sıkıya bağlanarak telafi etmeye çalışan , yanılsamaların içine çekilip , kendi yarattıkları romantik bir kader anlayışının içinde daireler çizen karakterleriyle muhteşem bir anlam derinliğine sahip .
Tommy Lee Jones ve Barry Pepper'ın , tam anlamıyla Pete Perkins ve Mike Norton'a dönüştükleri performanslarıyla akıllara kazınacak , son zamanların en duygu yüklü filmlerinden biri bana kalırsa .
