Sinema okullarında neredeyse her dönem popüler olan ' geyik ' konuları vardır .
Bazı yönetmen adayları henüz öğrenciyken ilk uzun metrajlı filmlerini yapmış olmak için anlamsız bir mücadele verirler .
Özellikle dijital teknolojinin uzun metrajlı home movie’lere olanak verdiğinden beri gereksiz ' benimki seninkinden büyük ' yarışından galip çıkanların sayısı artmaya başladı .
Tabii bu filmlerin tamamına yakını vizyona girme veya festivallerde gösterilme şansı bulamıyor ve bir gençlik hatası olarak arşivlerde yerini alıyor .
Şüphesiz bir de pornografik film çekme hadisesi vardır .
Kameraya , kurguya az çok hakim olan sinema öğrencilerinin geleceği düşünüp umutsuzluğa düştükleri anda imdatlarına tuhaf bir ' porno film çekmek lazım ' formülü yetişir .
Fakat Türkiye’de yeraltı çekimleri dışında bir porno film endüstrisinin olmadığı da göz önüne alınırsa bu formüllerin içki mezesi olmaktan başka bir amacı olmadığı ortaya çıkar .
Bu arada kimi öğrencilerin deneysel kısa filmlerinde bir takım ' found footage ' görüntüleri müzik eşliğinde kurguladıklarını da hatırlatalım .
Deneysel sinemacı Sabri Kaliç’in böyle bir projeyle okulunu ayağa kaldırdığı söylenir mesela .
Şeker Kız Candy gibi sevimsiz bir isme ve itici bir afişe sahip olan filmimiz sinema okullarına özgü bazı evrensel mevzuları senaryoya gayet keyifli bir şekilde yerleştirmeyi başarıyor , fakat İngiliz gerçekçiliğinden uzaklaşıp yaratıcılıkla alakası olmayan belden aşağı esprilere sığındıkça profesyonel çekilmiş bir öğrenci filmi olmaktan kurtulamıyor .
Filmin Murat Şeker’in 2 Süper Film Birden’ini anımsatan öyküsünde iki sinema öğrencisi , entelektüel sinema eğitmenlerinin ve doğu avrupalı okul arkadaşlarının aşağılamalarına rağmen konvansiyonel bir sinema filmi yapmanın hayalini kuruyorlar .
Potansiyel bir yapımcının ünlü bir porno aktrisini filme dahil etme şartını yerine getirdikten sonra da konulu porno projesine dönüşen filmleri üzerinde çalışmaya başlıyorlar .
Şeker Kız Candy’nin sinemaya bakışı filmin ' film olsun da nasıl olursa olsun ' mantığındaki taze yönetmenlerinden çok farklı değil .
Sinema eğitiminin sinema tarihinin dehlizlerinde kaybolmuş tuhaf eğitmenler tarafından verildiğini düşünen , sanat sineması hastası doğu avrupalı öğrencileri de cinsel yönden aç yeniyetmeler olarak gösteren film , porno film yapımcılarıyla sinema okululunun buluşmasının müthiş bir fikir olduğuna inanıyor .
Bu buluşmadan çıkan ' deneysel ' çalışmanın ise porno sinemasına yeni bir soluk getireceğine inancı tam .
Sinema okullarının öğrencileri tarihi siyah beyaz filmlerle zehirlediğini düşünen ve sonuna kadar alaylılığı savunan ' piyasacı ' kesimin bu filmdeki anti - entelektüel aşağılamardan keyif alacağına şüphe yok .
Fakat eğer siz de öyle düşünmüyorsanız , iki kafadarın porno film çekmeyi neden bu kadar çabuk kabullendiğini sorgulayabilirsiniz bizim gibi .
Üstelik sinema eğitimi alan bir insan için ' yetişkin ' sektörünün en büyük ödülünü almanın ne gibi bir anlamı olabilir , o da açık değil .
Dediğimiz gibi bu film daha çok , ne olursa olsun film çekmeyi kafaya koyan ve bunun için her şeyi göze alan saplantılı bir hırsı temsil ediyor .
Nedense söz konusu olan film yapmak olduğunda filmi yapmanın kendisi başlı başlına yeterli bir niteliğe dönüşüyor , bizde de durum sanırım biraz böyle .
Candy için , fazla kurcalamaya gerek yok , bel altından beslenen öylesine bir komedi filmi demek de mümkün aslında .
Sanıldığı gibi erotik yönleri yok ama cinsel göndermeleri sinema tarihine yapılan göndermelerden hiç de az değil .
Sinema göndermeleri demişken başta Annie Hall olmak üzere Woody Allen filmlerine yapılan göndermeler de Candy’nin oyalayıcı yönleri arasında .
Sinema öğrencilerinin parti filmi gibi düşünülebilecek Şeker Kız Candy her ne kadar sulu Amerikan gençlik filmlerinin izinden gitmeyi tercih etse de , senaryoda saf kan İngiliz yazarların parmağı var .
İşin ilginç yanı yine İngiliz sinemacılardan yakın zamanda Dark Side Of Porn adını taşıyan son derece ilgi çekici bir belgesel izlemiştik .
Channel 4 yapımı olan ve toplam dokuz bölümden oluşan belgesel porno filmciliğin bilinmeyen yönlerini ortaya koyuyordu .
Los Angeles’taki dev stüdyolardan İngiltere’deki amatör çekimlere uzanıyor ve o dünyanın karanlık , insanlık dışı , istismara dayalı yüzünü gösteriyordu .
' Yetişkin filmleri ' sektörünün karanlık yüzünü hatırlayınca Candy’nin çocuksu hafifliğini ve gerçeklerden uzak hayalciliğini ciddiye almanın imkanı yok .
İki sinema öğrencisi çeşitli badireler atlattıktan sonra film yapmayı başarıyor , o kadar .
Aferin demek , bu tehlikeli hırsı övmek pek mümkün değil .
