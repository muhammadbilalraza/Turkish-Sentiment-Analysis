BKM Film’in Netflix için çektiği yerli film Kin , 8 Ekim Cuma günü itibariyle yayına girdi .
BKM Film’in üzerindeki bariz CJ ENT etkisini hissettiğimiz yapım , aslında 2015 yapımı bir Güney Kore filmi olan Chronicles of Evil’dan ( orijinal adı : Ak - ui yeon - dae - gi ) uyarlama .
Yönetmen Woon - hak Baek’in bu filmini seyretmedim ama uzak doğu insanının dürüstlük ve adalet konularına biz Ortadoğululardan daha düşkün olduğunu düşünürsek , dramatik etkisinin daha yüksek olduğunu tahmin edebiliriz .
Filmin coğrafyamıza uyarlama senaryosu Yılmaz Erdoğan’ın imzasını taşıyor ; başroldeki baş komiser Harun’da da kendisini izliyoruz .
Filmin yönetmen koltuğunda ise dizi ve televizyon tecrübesiyle tanıdığımız Türkan Derya oturuyor .
Yılmaz Erdoğan ve Ahmet Mümtaz Taylan dışındaki diğer oyuncular Cem Yiğit Üzümoğlu , Duygu Sarışın ,  Rüzgar Aksoy ve Elif Gizem Aykul gibi genç kuşaktan isimler .
Filmi bütünlüklü olarak değerlendirdiğimizde , aslında karşımızda iyi işleyebilecek bir intikam hikayesi ve katil bulmacası var .
İyi işlendiğinde polisiye türünü gerilim boyutuna da çekebilecek , seyircide merak duygusunu dibine kadar körükleyebilecek bir yapı bu .
Dürüstlük timsali olan bir başkomiser tam terfi öncesi elini kana buluyor ve ertesi sabah şehrin göbeğinde bir adımı vinçe asılı olarak buluyoruz .
Filmin çatışmasını yazarken bile insanın ağzı sulanıyorken , böylesine verimli ve katmanlı olabilecek hikayeyi nasıl omurgasına vura vura öldürmüşler anlamak mümkün değil doğrusu !
Zira ‘Kin’ filmi Yılmaz Erdoğan’a Koreli yapımcılar ve Netflix tarafından sırf dijital işi olsun diye siparişle yazdırılmış ve sanki - kusuruma bakmasınlar - ama ikide birde işine karışmışlar , herhangi bir sanatsal bağımsızlık tanımamışlar hissi yaratıyor .
Zira kendisinin geçmişten gelen orijinal işlerini de gayet iyi biliyoruz .
Sineması dram komedisi ağırlıklı olsa da bir yazın insanı olduğunu biliyoruz Erdoğan’ın en temelinde .
Nihayetinde bu kadar eksiklik ve mantık hatası dolu uyarlama bir senaryonun kendisinin kaleminden çıkmış olması büyük hayal kırıklığı yaratıyor .
Hani ‘senaryoda bu açıklar yoktu , daha derli topluydu ama bazı sahneleri kurguda atmak zorunda kaldık’ vb. dense , yine kurtarmıyor maalesef .
Çünkü polisiye olmasıyla övündüğünüz tür zaten suçluların ya da genel olarak ‘kötü adamların’ suç silsilesi içerisinde yer alan mantık hatalarını bulup , doğruları ortaya çıkartıp , esas meseleyi hakkıyla çözdüğünüzde seyirciye seyir keyfi verecek bir iş .
Sürekli çözülmeye muhtaç açıklar bırakıp , yalan yanlış ilerlediğinizde seyircinin ilgisini de kaybediyorsunuz bir müddet sonra .
Bu anlamda maalesef henüz senaryo aşamasında ve de onun kamera önüne uyarlanmasında kaybeden bir yapım var karşımızda . 
Başrolü de üstlenen Yılmaz Erdoğan , nedense Harun başkomiseri de bir ‘bitse de gitsek’ havasında oynuyor .
Birkaç sahne dışında o kadar temposu düşük ve tutuk ki , ekrana bakarken kendisini soruşturmadan almak istiyorsunuz adeta !
Emniyet mensubu canlandırmaya oldukça alışkın ve yatkın olan Ahmet Mümtaz Taylan emniyet müdürünü cepten oynuyor , zaten karakter de çok üzerine bir şey katmasına gerek olmayan bir katmanda duruyor .
Filmin en çok öne çıkan genç oyuncusu ise başka bir Netflix yapımı olan Rise of Empires : Ottoman adlı mini tarih serisinde Sultan II. Mehmet olarak izlediğimiz Cem Yiğit Üzümoğlu .
Hikaye açısından oldukça kritik bir karakter olan Tuncay’ı canlandıran Üzümoğlu filmin başından sonuna kadar tutarlı bir oyunculuk ortaya koyarak yegane ‘twist’i de ortaya koyuyor .
Filmin görüntü yönetimi ve renk paleti seçiminde kasten donuk ve boğucu bir ton kullanılmış gibi .
Cinayetleri ve emniyet amirliğini merkeze alan hikaye de pek şaşırtıcı değil fakat düşük tempoyu itici hale de getirmiyor maalesef .
Oysa açılıştan hemen sonra gelen ve kadehlerin tokuşturulduğu o samimi meyhane sahnesiyle ne kadar umut dolu başlamıştı her şey …
Sonuç olarak Koreli sinemasından uyarlanan ‘Kin’ yıllar sonra gelen adalet arayışı , pişmanlık , vicdan muhasebesi , mesleğe ihanet gibi temelde pek çok tema barındırsa da yaşadığı sorunlar nedeniyle bunları irdelemeye bir türlü giremeyen bir film ve çok yüzeysel bir polisiye örneği olarak dijitaldeki yerini alıyor .
Hafta sonu can sıkıntısından , ne izleyeceğinizi bilemez bir haldeyken bir şans verebilir üzerine de tadı damağınızda kalsın diye 65. kez Se7en açabilirsiniz .
İyi seyirler !
