90’ların ortasında gelen iki elin parmaklarını geçmeyecek birkaç hatırı sayılır filmin ardından 20’li yılların başından itibaren silkelenip , toparlanmaya başlayan , nihayet son 10 yılda film üretimi ve kalitesi açısından çıtayı yükselten yerli sinemamız bilindiği üzere sanat filmi / gişe film bazlı , yanlış bir bölünme üzerinden ilerlerken , sinemaya film üreten eski / yeni kuşaklar da gişede tutacak formül arayışlarına girdiler .
Aslında bu dili ilk çözen yeni nesil isim Çağan Irmak idi .
Yeşilçam’ın Neşeli Günler’den gelen aile samimiyetini , yaşanmış hikayelerin gerçekçiliği üzerine kurguladığı , kendisinden bir şeyler katmaktan çekinmediği senaryolarla Irmak , halkın gönlünü 12’den vurmayı pek çok filminde başardı .
Melodramın bu coğrafyada halen iyi iş yaptığını söylemek için kâhin olmaya gerek yok ; yarım sezon boyunca televizyonda tutan / tutmayan işleri karşılaştırmak bile belli formüller çıkartmak açısından yeterli .
Sezar’ın hakkı Sezar’a –müzik türünü seversiniz sevmesiniz orası ayrı
- Özcan Deniz ses rengini iyi kullanabilen bir müzisyen .
Oyunculuk yeteneğini ise ilk olarak yine bir Çağan Irmak mührü taşıyan Asmalı Konak dizisinde test eden Deniz’in önü açılmış , Neredesin Firuze’deki efsane ekibin onu da yükselttiği başarılı Ferhat rolünden sonra bir süre daha farklı projelerde oyunculukta pişmişti .
2011’de Ya Sonra ile başladığı senarist - yönetmen - başrol oyuncusu üçgenine eklediği dördüncü halka olan İkinci Şans , Özcan Deniz’in her anlamda en iyi kıvamda pişmiş ve önümüze servis edilmiş işi diyebiliriz rahatlıkla .
Yani iki koca giriş paragrafının özeti şu ; Özcan Deniz , 5 yılda 5 film ile bu işi çözmüş !
Darısı hikayesi boş sulu komediden medet uman tüm senarist - yönetmen ekiplere diyerek , tutan formülün mayasına göz atalım : Teşbihte hata olmaz , Deniz’in senaryosu 2008’de tanıştığımız ‘ıssız adam Alper’i alıp bir güzel sorguya çekmiş sanki ; günahlarıyla sevaplarıyla , Özcan Deniz kendi karakteri Cemal’e “bak koçum rol modelin bu herif olursa , ömür boyu kendinle debeleneceksin” demiş gibi , geçmiş filmlerindeki erkek karakterlerinde gözümüze ve gönlümüze batan maçoluğu tırpanladıkça tırpanlamış ; iyi yontmuş anlayacağız .
Yontarken de karakterin altını doldurmayı , seyircinin beklediği , eleştirmenin mumla aradığı karakter derinliğini es geçmemek için elinden geleni yapmış .
Alaylı bir yönetmen - senarist olarak çıtayı iyi noktaya taşımış .
Şahsen kadın karakterlerin güçlü ve yolundan sapmaz biçimde yazıldığı , kadını hak ettiği biçimde yücelten senaryolara günümüzde eskisinden daha çok ihtiyacımız var ; İkinci Şans Nurgül Yeşilçay’ın canlandırdığı Yasemin’e bu gücü hikâye sınırları içerisinde elinden geldiğince vermiş .
Öte yandan iyi televizyon takipçilerinin Yasemin karakterini , Paramparça dizisindeki Gülseren karakterine oldukça benzettiğini , Yeşilçay'ın bu karakterizasyondan kurtulamadığını dile getirdiklerini de ekleyelim .  Bu noktada oyunculuklara değinmek gerekirse Özcan Deniz , Nurgül Yeşilçay ile Asmalı Konak’tan gelen kimyasını yeniden canlandırmış .
İkiliyi perdede özellikle kavga ederken seyretmek oldukça keyifli .
Ama yetişkinler bir tarafa , hayatımıza Vine komiklikleri ile giren , kısa zamanda televizyona ve sinemaya zıplayan Mesut Can Tomay gerçekten yetenekli bir genç .
Her rolünde kendi üzerine katarak ve onu küçümseyenlere rağmen yeteneğini ispatlayarak giden Tomay , elbet bir gün fiziki görünümü nedeniyle kendisine yazılan “hangi kız bana bakar ki aga ? ” klişe repliklerini de kırıp geçecektir .
Yolun açık olsun sempatik ve yakışıklı çocuk .
Yazının sınırları İkinci Şansı’n temiz sinematografisine ve müzik kullanımına dar geldi belki ama kulağı iyi seyirci müziklerden de keyif alarak çıkacaktır şüphesiz .
Hele ki Sezen Aksu’nun Biliyorsun’u salonda hıçkırıkların duyulduğu sahne olabilir !
İşte formülün bir doğru noktası daha ; bu millet Sezen sever , hele ki doğru yerde , doğru hikayeyle kullanılan Sezen , filmin gişesini alır götürür !
Bizden hatırlatması .
Uzun lafın kısası , güneşin altında anlatılacak yeni bir şey kalmamış olsa da , mesele artık ' nasıl anlattığınız'da düğümleniyor ; nefretle başlayan klişe bir aşk hikayesi de diyebilirsiniz İkinci Şans için ; finali yetersiz de diyebilirsiniz ; ama sinema filmi değil diyemezsiniz !
Karakterlerini ve hikayesini geride bırakmadan ilerleyen İkinci Şans , sinemada taze bir şansı hak ediyor .
