Hafta sonunda " kolay izlenir " ya da " iyi hissettiren " bir film istiyorsanız , vizyonda buna aday bir tane var : Oyun Bozan .
Peki " kolay izlenir " ya da " iyi hissettiren " ne demek ?
Kime göre kolay ya da iyi ?
Öncelikle bu film bir Disney komedisi .
Kan yok , seks yok .
Olaylar gayet formüle uygun bir biçimde akıp gidiyor , onlarca yıllık sistem hayrettir yine tıkır tıkır işliyor .
Mantık aramamanız gereken bir senaryo , birbirine bağlanmış skeçlerden oluşan bir komedi yapısı , başrollerdeyse dev bir adam ile küçük kız ( ı ) .
Amerikan usulü güreş ringlerinin The Rock lakaplı eski şampiyonu Dwayne Johnson , " akrep kral " dan çok daha sevimli karakterleri canlandırabileceğini bize Be Cool'da göstermişti .
Şimdi , Johnson'ın o filmdeki sırıtışını ve mizah anlayışını ikiyle çarpın !
Karşınızda kendisinden bile daha dev egosu bulunan , Amerikan futbolunun Kral'ı , Joe Kingman !
Kral dememiz boşa değil , adamımız - tıpkı gerçek hayatta Johnson'ın olduğu gibi - sıkı bir Elvis hayranı .
Tapınağı andıran lüks dairesinde egosu ve köpeğiyle yaşayan Joe , sık sık ziyaretine gelen güzel kadınlar , top sahasındaki hüneriyle elde ettiği hayranlarla gayet " kalabalık " bir hayat sürmekte .
Ne var ki , bir gün kapıyı açtığında karşısında buluverdiği 8 yaşındaki Peyton , ona hayattaki yerini sordurtacak bir afacandır .
Dahası bu minimal dimağ , Joe'nun varlığından haberi bile olmadığı biricik kızıdır .
Disney ahlakçılığı ne kadar sıkıcı olsa da bu filmde sizi sıkmayacak bir dolu sahne mevcut .
Joe'nun görülmemiş aptallıktaki takım arkadaşından tutun , kızı için dev cüssesine entari giyip bale sahnesinde zıplamasına , " huy değiştiren koca adam " olayından , kaslı dev ile sevimli cüce tezatlığının vurgulandığı durum komedisine , sizi 110 dakikalık sürenin en az yarısında tebessüm bekliyor olabilir .
Hayatta gerçek mutluluğun , " başıma gelen en güzel şey sensin " diyebilmekten geçtiğine dair daha önce kimsenin aklına gelmeyen ( ? ) bir sevecenliği barındıran filmimiz , bu haliyle " Babalar Günü " haftasında vizyona girmesi gerekirmiş gibi durmakta .
Sevimli yüzüne rağmen aşırı bilgiçliğiyle daraltan Peyton'ı dünya tatlısı Maddison Pettis oynamış .
Fettan menajer rolünde Kyra Sedgwick ve bale öğretmeni olarak güzeller güzeli Roselyn Sanchez gibi kadroya derinlik katan isimler de var .
Dwayne Johnson , daha önce Stallone ya da Schwarzenegger'in denediği gibi , komedi sosu içinde kaslarını eritebilir mi bilinmez , ama ona komedinin Akrep Kral filmlerinden daha çok yakıştığı bir gerçek .
