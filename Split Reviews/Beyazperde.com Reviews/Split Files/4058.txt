29. Uluslararası İstanbul Film Festivali’nin ’Yıllara Meydan Okuyanlar’ bölümünde gösterilen Yabani Otlar’ın kamera arkasında , her dönemde ’avangard’ olmayı becermiş , sinemayı sadece bir sanat olarak değil , denemelere açık ( uçlu ) bir sanat olarak gören Alain Resnais var .
87 yaşında olmasına rağmen yaşını ( filmde ) göstermeyen bir Alain Resnais .
Belki biraz daha yavaş ( monotonluk anlamında değil ) , kişisel ve nostaljik öğeler barındıran bir film izleyeceğini düşünüyor insan Yabani Otlar’ın karşısına geçtiğinde .
Fakat ihtiyar Resnais , cesur , şakacı ve inatla denemeye devam ediyor .
Bir başkasına karşı saplantılı bir bakış geliştiren , duyguları nedeniyle hayatının yoldan çıkmasına engel olamayan , yavaş yavaş dağılan karakterleri anlatan filmlere karşı özel bir ilgim vardır .
Filme ağırlığını koyan duygunun sadece aşk olması gerekmez ; nefret veya kıskançlık da olabilir .
Ki söz konusu saplantı olduğunda , kişinin beslediği duygular renkten renge bürünüyor .
Yabani Otlar’da garip bir tutkunun öznesi olan iki kişi var .
Genç karısıyla beraber yaşayan , geçmişi karanlık Georges ve yaşına rağmen kızıl saçlarıyla hayata meydan okuyan Marguerite .
Bir hırsız kadının cüzdanını çalıp adamın arabasının kıyısına bırakınca , ikisi arasında rastlantısal bir bağ gelişiyor .
Georges cüzdanı bulduktan sonra içindeki kartları inceliyor ve kendisi gibi amatör uçaklarla uçmaya meraklı olan Marguerite’yi keşfediyor .
Sonrası rutin başlıyor önce .
Adam cüzdanı polise , polis kadına ulaştırıyor .
Kadın teşekkür etmek için adamı arayınca ; adam yüzünden , uçuşlarından etkilendiği bu kadından bir teşekkürden fazlasını istiyor .
Tanışmalarının bir rastlantı olmadığına inanıyor gibi .
Kadın yüz yüze görüşme teklifini reddedince , aşk gelişiyor ve adam teklifsizce kadının hayatına giriyor .
Bu tutku , sadece polisi değil , kadın ve erkeğin yakınlarını da ilgilendirmeye başlıyor .
Sonra uçaklar giriyor işin içine ve uçuşlar birleştirici bir role sahip oluyor .
İhtiyar Resnais filminin böyle sıradan bir kurmaca gibi anlatılmasına bozulurdu herhalde .
Çünkü hikaye basit gözükse de , karakterler basit değil ve onların önceden kestirilemeyen ruh çalkalanmaları filmin hikayesini ve türünü karmaşık hale getiriyor .
Başta gerilim , sonra komedi ve kara komedi , biraz serüven ve Resnais gerçeküstücü bir darbeyle koyuyor son noktayı .
Bazı filmleri iki kez izlemek lazım , final değiştiriyor çünkü izlenen filmi .
Resnais’nin olgun bir tutku hikayesi gibi başlayan filminin altında gerçeküstücü bir şaka gizli ve tadına ancak ikinci izleyişte varabilirsiniz .
Resnais insan eylemlerinin ardındaki ( genellikle ciddi kurmacalarda unutulan ) bilinmezliği yüzümüze vuruyor .
Film kahramanları tek boyutlu olduğunda , hepimiz onların ne yapacaklarını biliriz .
Halbuki Yabani Otlar’da kaçan kovalanıyor ve kaçan ve kovalayan sık sık yer değiştiriyor .
Bir noktada aslında herkesin yerinde durduğunu hissediyorsunuz .
Herkes ve her şey kafaların içinde yer değiştiriyor aslında .
Güçlü duygular insanların bilinmezlerle dolu derinliklerini ortaya çıkarıyor .
