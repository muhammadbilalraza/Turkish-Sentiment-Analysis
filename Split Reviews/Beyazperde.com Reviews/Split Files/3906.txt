Berlin Film Festivali , BAFTA ve Altın Küre Ödülleri derken " Seni O Kadar Çok Sevdim Ki " en sonunda , ülkemizde de vizyona girme imkanına kavuştu .
2003 yılında yayınlanan " Grey Souls " isimli roman ile büyük yankı uyandıran edebiyat profesörü Philippe Claudel'in ilk yönetmenlik denemesi olan film , başarılı sinema dili ve sürükleyici hikayesi ile takdir topluyor .
" Seni O Kadar Çok Sevdim Ki , " sigara içen bir kadının yakın plan görüntüsüyle açılıyor .
Kadının sigara içme süreci ile jeneriğin iç içe geçtiği filmde , açılış sahnesinde gördüğümüz esrarengiz kadın karakteri uzun uzun incelememize asla izin verilmiyor .
Sigarasından her nefes çekişinde araya giren jenerik , kadının görüntüsünü bölerek , başkarakteri tanıma sürecimizi sekteye uğratıyor .
Aslına bakarsanız , bu açılış sahnesi başlı başına " Seni O Kadar Çok Sevdim Ki " nin anlatımını özetleyen bir niteliğe sahip .
Niye mi ?
Çünkü her şeyden önce , filmin ilk yirmi dakikasını , açılış sahnesinde gördüğümüz başkarakter Juliette'in niçin ortadan kaybolduğunu ve evine yerleştiği kadınla arasındaki ilişkinin düzeyini anlamaya çalışmakla geçiriyoruz .
İlerleyen dakikalarda , Juliette ile ilgili aklımızda beliren sorular yavaş yavaş cevaplanmaya başlansa da , filmin başlangıcında yaratılan gizemi hiç bir zaman tam anlamıyla çözemiyoruz .
Sonuç olarak , film , açılış sahnesinde Juliette'in görüntüsünü jenerik ile parçalarken başkarakteri yakından incelmemize nasıl izin vermiyorsa , gidişat süresince Juliette hakkında sınırsız bilgiye sahip olmamızı da daima engelliyor .
Philippe Claudel'in filmi bu yolla bizi , on beş senesini hapishanede geçirdiğini öğrendiğimiz Juliette'in geçmişi ile ilgili tahmin yürütmek zorunda bırakıyor .
Film süresince izlediğimiz iyi giyimli , kibar ve görgülü kadının nasıl olup da kendini hapishanede bulduğunu keşfetmeye çalışarak geçirdiğimiz bu tahmin süreci , ister istemez bilinçaltımızda yatan tüm önyargıların ve toplumdan dışlanan tüm ' ötekilerin ' su yüzüne çıkmasına neden oluyor .
Böylelikle , Claudel tercih ettiği bu anlatım şekliyle " Seni O Kadar Çok Sevdim Ki " ye eleştirel bir boyut katarken , aynı zamanda izleyenlerin merakını ve heyecanını da hep ayakta tutuyor .
Bununla birlikte , Juliette'in geçmişini soru işaretleriyle donatan " Seni O Kadar Çok Sevdim Ki , " başkarakterinin her an patlayabilecek bir bomba olarak algılanmasına da yol açıyor .
Genel olarak son derece sakin ve dingin bir ritme sahip olan film , Juliette üzerinden yaratılan gerilimli atmosfer sayesinde temposunu artırırken , zaman zaman çelişkili bir ruh haline bürünmemize sebep oluyor .
Juliette'e sempati duymakla , ondan nefret etmek arasında gidip , geldiğimiz gidişat içerisinde , hem kendi düşüncelerimizle , hem farklı karakterlerin bakış açıları üzerinden yansıtılan toplumsal ön yargılarla mücadele ederek garip bir duygu yoğunluğuna kapılıyoruz .
Film süresince hissettiğimiz bu çelişkili ruh hali her şeyden önce başkarakter Juliette'i hem Lea ve Luc'un aile yaşantısının , hem toplumsal düzenin , hem de kendi özdeşleşme sürecimizin neresine oturtacağımıza bir türlü karar veremememizden kaynaklanıyor .
Juliette'in hapishaneden çıktıktan sonra kendisini hiçbir yere , hiç kimseye ve hiçbir zaman dilimine ait hissedememesinin filmin her katmanına nasıl derli toplu ve planlı bir şekilde yayıldığı da bu kararsızlıkla ortaya çıkıyor .
Tüm bunlar , " Seni O Kadar Çok Sevdim Ki " nin bir bütün olarak ne kadar iyi tasarlandığını da kanıtlanıyor esasında .
Juliette'in hapishanede geçirdiği zaman dilimiyle , içine gömüldüğü yas sürecini birbirine eş değer tutan film , dile getirdiği yan öyküleri ve özenle seçtiği ayrıntıları dikkatle birbirine bağlıyor .
Kristin Scott Thomas'ın donuk , sessiz ve kendinden emin performansının , yönetmenin yaratmaya çalıştığı muğlak atmosferle birebir örtüşmesi ise " Seni O Kadar Çok Sevdim Ki " nin bütünselliğini koruyarak her yönüyle etkileyici ve başarılı bir filme dönüşmesine olanak tanıyor .
Son derece yoğun , sarsıcı ve düşündürücü bir film olarak tanımlayabileceğimiz " Seni O Kadar Çok Sevdim Ki , " sessiz ve derinden ilerleyen dramatik filmlerden hoşlananların beğenisini kazanacak nitelikli bir yapım .
Kaçırmamakta fayda var .
