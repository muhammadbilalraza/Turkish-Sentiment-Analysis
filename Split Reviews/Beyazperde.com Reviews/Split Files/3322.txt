" Bitik Şehir ( Broken City ) " , adını da koyarak , New York gibi dünyanın en önemli merkezi sayılabilecek bir kentin belediye başkanı da olsanız , yıllara ve kurnazlıkların kıvrımlarına yayılan yalanınızın , mutlaka bir gün gerçeğe toslayacağını vurguluyor .
Ana akım ABD sineması , seyircilerine bu güvenceyi umutsuzluğun yaygın olduğu yetmişli yıllarda da , daha sonra da daima vermiştir .
Aksi , umutsuzluğun yaygınlaşmasını körüklemek olurdu zaten .
Ancak , lütfen dikkat , bu ülke sinemasının eleştiremediği , dokunamadığı , hatta acımasızca vuramadığı hiçbir sıfat , makam , kişi ve olay olamaz !
İşte tam da bu nedenle , açık bir toplum , güçlü bir ülke ve demokrasi konusunda da ileri düzeyde ; çünkü yozlaşmışlıklarını , çürümüşlüklerini , pisliklerini , başkalarından önce kendi sanatçıları ortalığa saçıp üzerine gidiyor ( bakınız : Michael Moore ) . 
Bu filmden çıkarken birkaç yazar arkadaşımla yaptığımız mütalaada , gösterimi devam etmekte olan " Entrika ( Arbitrage ) " ve " Bitik Şehir " de değinilen konuların , aslında günümüz Türkiye'si için nasıl da canlı ve geçerli olduğunu konuştuk .
Bu filmlerde , evrensel hukuk kurallarının üstünlüğüne yapılan göndermelerin ve güçlü adamların halk yararına görünen işbirliklerinin perde arkasında nasıl büyük oyunların - getirim paylaşımlarının - döndüğüne dair saptamaların , Türkiye'de sinema yapanların üzerine gitmesi gereken meseleler olduğu konusunda hemfikir olduk .
Fakat sonra , farklı usullerle korkutulup sindirilmiş ve kısırlaştırılmış sanat ortamını düşünüp , bu hayalimizi sonlandırdık .
Şimdilik " Bitik Şehir " gibi filmlerde anlatılanları  " sanki bizlere temas ediyormuş gibi " algılamaya çalışacağız . 
Filmin sloganı şu : " Tek bir delil seni yok edebilir " .
Bu delili ise , New York Belediye Başkanı Nicholas Hostetler'ın ( Russell Crowe ) , kendisini aldattığından emin olduğu karısı Cathleen'in ( Catherine Zeta - Jones ) buluştuğu adamın kim olduğunu belgelemesi için tuttuğu özel dedektif Billy Taggart ( Mark Wahlberg ) buluyor !
Yani , bir yargısız infaz yaptığı için istifa ettirilmiş eski polis memuru Billy , belediye başkanlığı seçimlerine sekiz gün kala içine girdiği bu işin içinde başka bir entrika olduğu anlayıp , Hostetler'ı karşısına alarak , onun aleyhine olan delilin peşine düşüyor .
Ancak Billy , öldürdüğü genç adamın kefaretini ödememiştir ; ipleri de başkanın elindedir ! 
Fark edilebileceği üzere , aslında tipik fakat ' güncelleştirilmiş ' bir dedektiflik öyküsü ve bu tür her hikâye gibi gerilimini sürprizlerle oluşturuyor .
Doğaldır ki , senaryo belli kalıplarla yapılandırılmış .
Mesela , siyah beyaz dönemden başlayarak sinemada çok kullanılmış Billy türü başkarakterlerin bazı özellikleri yinelenmiş : Eski bir hesabı kapatamamış dedektifler gibi Billy de beş parasız ve - bildiniz - yanında cevval , zeki , içten içe patronuna âşık , fedakâr bir genç kadın çalışıyor .
Klişelerin yanı sıra , sosyal sos olarak da , yaşadıkları mahalleden neredeyse sürülmeleri planı yapılan alt sınıflara dair kısa bir bakış söz konusu .
Hostetler ile genç , heyecanlı , deneyimsiz rakibi Jack Valliant ( Barry Pepper ) arasında cereyan eden stratejik seçim mücadelesi , entrikanın çevresine örülmüş ağı sıkılaştırıyor . 
Sonuç olarak , gerçeğin kapatıldığı yerden ortaya çıkma huyu olduğu için , aynen " Uçuş - Flight " da olduğu gibi " Bitik Şehir " de gerçeğin izini sürüyor ; fakat delili bulan Billy'yi de kendi gerçeği yani kefaretiyle karşılaştırarak adaletin gerçekleşmesini sekteye uğratmıyor .
Eski kokan , hatta ' biraz bayat ' bir film olsa da , oyuncuların karakterlerinden içeriye girip sıkıca giyinmeleri ve bir de Allen Hughes'un ( onu kardeşi Albert'la birlikte yönettiği filmlerden tanıdık ; Karın deşen Jack öyküsü " Cehennemden Gelen ( From Hell ) " gibi ) kurduğu ritmin teklememesi sayesinde rahat seyrediliyor .
