Rus sineması dendiğinde çoğumuzun aklına ilk olarak fazlasıyla uzun ve sessiz sahnelerle bezenmiş ağır edebiyat uyarlamaları gelir nedense .
Dokunmadan da tutkuyla sevebilen acı dolu karakterlerin , karlı Moskova sokaklarında geçen metaforlarla süslü melankolik hikayeleri bizlere Rus sinemasını çağrıştırır .
Yönetmen Timur Bekmambetov ? un iyi ve kötü arasında yaşanmış mitik bir savaşın günümüzdeki etkilerini anlattığı Gece Nöbeti ( 2004 ) ise , Rus Sineması'nın insanlar üzerinde bıraktığı izlenimi yıkmak için çekilmiş adeta .
Ülkesinde vizyona girdiği an hasılat rekorları kıran , Matrix Üçlemesi ( 19-2003 ) ve Yüzüklerin Efendisi ( 2001-2003 ) ile karşılaştırılan Gece Nöbeti , gerçekte olduğundan , fazla abartılmış bir film belki de .
Rus Sineması'na popüler ve hareket dolu bambaşka bir bakış açısı getiren filmin , bütçesi , görsel efektleri ve zekice yapılmış montajıyla gerçekten Amerikan sineması ile yarışabilecek konumda olduğu bir gerçek .
Ancak karşılaştırıldığı filmlerdeki mitolojik anlamları ve kurgusal dehayı sırtlayabilecek kadar güçlü bir yapım olmadığı da apaçık ortada .
İnsanları , başka bir boyutta hüküm sürebilen ve süremeyen , diğer boyutu görebilenleri de gece ve gündüz nöbetçileri olarak sınıflara ayıran film , ne iyilerin tam iyi ne de kötülerin tam kötü olduğu bir ortamda geçiyor .
Felsefi bir bakış açısıyla çok hoş denebilecek olan bu özellik , sinemasal ortamda görsel bir anlam karmaşasına sebep oluyor .
Bu problemi çözmek içinse iyiler ve kötüler arasına en azından görsel anlamda keskin bir çizgi çizilmek isteniyor .
Ve kötülerden oluştuğu söylenen gündüz nöbetçilerinin bildiğimiz vampir ırkı olduğu ortaya çıkıyor .
Bir anda bir vampir mitine dönüşen film Bıçağın İki Yüzü ( 1998 ) tadında bir avcı - avlanan hikayesi olup çıkıyor .
Bu vampir mitinin yanı sıra film boyunca iki ayrı hikayeyle de karşılaşıyoruz .
Bunlardan biri lanetli bir bakirenin korkunç bir fırtınaya yol açacağına dair ortada dolaşan söylentilerden ibaret .
Bir diğer hikaye ise seçilmiş bir çocuğun iyiler ve kötüler arasındaki güç dengesini bozacağına dair bir kehanet üzerine kurulu .
Ancak ortada dolaşan bu üç hikaye de birbirleri ile sıkı bağlar içinde değiller .
Bu nedenle de filmi izlerken dünyayı tehdit eden bir tehlike ile karşı karşıyaymışız gibi kuvvetli bir duygu hissedemiyoruz .
Film bize daha çok gece nöbetçilerinin bir gün içinde başlarından geçen olayları , barışı korumak için nasıl zorlandıklarını , gece boyunca ne gibi badireler atlattıklarını anlatıyormuş gibi geliyor .
Olaylar bir film kurgusuna yakışır şekilde gelişmiyor .
Daha çok bir sonraki macera haftaya izlenimini veren bir televizyon dizisini andırıyor .
Bu yönden de birçok sahnesinde atıfta bulunduğu Buffy The Vampire Slayer ( 1997-2003 ) ’a fazlaca yakın duruyor .
Gece Nöbeti’ni Buffy ile bu kadar benzer yapan bir başka öge ise , dünyayı tehdit eden bütün olayların aynı mekan içinde gerçekleşiyor olması .
Dünyanın başka yerlerinde de bu tip olayların yaşandığına dair hiçbir ip ucu göremiyoruz film boyunca .
Cehennem Ağzı'nın , koskoca dünyanın herhangi bir yerinde olabilecekken Sunnydale gibi küçücük bir kasabanın altında olması gibi hem seçilmiş kişi ve hem de fırtınaya neden olan lanetli bakire Rusya'da .
Ancak bu durum Buffy The Vampire Slayer’de ne kadar anlamlıysa Gece Nöbeti’nde o kadar anlamsız .
Çünkü Buffy'de anlatılmaya çalışılan sıradan bir kasaba hayatına sahip , fazla zeki olmayan liseli bir kızın bile içindeki gücü keşfedip , kötülüklerle savaşabileceği .
Ancak bu farklı yaklaşımı Gece Nöbeti’nde bulmak çok zor .
Bu yüzden de arka arkaya patlak veren bunca olayın aynı çatı altında gerçekleşmesi sadece bir Amerikan klişesi olarak izleyenleri rahatsız ediyor .
İyi ve kötüyü karşı karşıya getiren , aralarındaki güç dengesinden bahseden ve bir kehanetle bunun bozulacağına inanan bir filmin mitolojik bir alt yapısı olmadığına inanmak çok zor .
Bu alt yapı aksiyonvari bir kurgunun temelinde yer alıyor da olsa beraberinde getireceği felsefi çağrışımlar da göz ardı edilemez .
Gece Nöbeti , yüksek bütçesi ve başarılı görsel efektleri arasında bu ayrıntıyı göz ardı etmiş bir film .
Çeşitli sembollerle hikayenin bu yönünü yansıtmaya çabalıyor ve birden fazla kere izlendiğinde bir şeyleri yerli yerine oturtuyor olsa da bir filmi esas başarılı kılan , seyirciyi ilk vuruşta çarpması ve onu tekrar izleyip farklı anlamlar peşinde koşmaya çağırması .
Altında Rus imzası bulunan bir filmden hikayenin daha derinine inmesi ve daha düzenli bir anlatıma sahip olması beklenirken sadece içi boş bir görsel gösteriş ile karşılaşmak tam bir hayal kırıklığı .
