Günümüz popüler animasyon camiasında , vizyona giren hemen hemen her animasyon filmin yeni bir teknikle süslenmesini zorunlu kılan bir teknoloji yarışı sürüp gidiyor sanki .
1930'lu yıllara uzanan geçmişiyle böyle bir dünyada var olmaya çalışan Walt Disney'in imajı , bana göre bu rekabet ortamında kendisine pek de yardımcı olmuyordu .
Benim gözümde Walt Disney , yeni animasyon teknikleriyle arası pek de sıkı fıkı olmayan , olgun ve yaşlı bir adam imajına sahipti .
Disney'in , çoğu insanın kafasında oluşan bu ' yaşlı ' imajını ortadan kaldırmasının en basit yolu , son yılların en genç görünümlü , en teknolojik animasyon şirketi Pixar'ı satın almasıydı belki de .
Bu hafta vizyona giren Robinson Ailesi de , imaj tazelemeye niyetlenen Disney'in , geçmişi geride bırakarak , kuvvetli bir teknolojik alt yapıyla yepyeni bir geleceğe soyunduğunu belli eden kalkınma projelerinden biri olsa gerek .
Zira film , aynı Disney şirketi gibi geçmişle gelecek arasında mekik dokuyan bir dahinin ' teknolojik ' yolculuğunu konu ediniyor .
Robinson Ailesi , izleyenleri son dönem animasyon filmlerinin çoğunda olduğu gibi kurnaz esprileriyle değil , enteresan karakterleri ve hareketli sahneleriyle kendisine bağlayan bir film .
Afişinden de anlaşılacağı gibi birbirinden ilginç çok sayıda karakteri aynı öykünün etrafında toplamaya çalışan Robinson Ailesi , bu şekilde sürükleyicilik kazanıyor .
Her biri kendisine ait uzun metraj bir filme konu olabilecek kadar merak uyandırıcı bu karakterler , filmin güldürü açığını kapatan zekice tasarlanmış birer espri niteliğindeler .
Öte yandan bir mekanda çok fazla takılıp kalmadan , hemen başka bir mekana atlayan filmin , oldukça enerjik bir yapısı var .
Kameranın bir mekanda takılıp kaldığı anlarda bile kadraj içinde hemen bir hareket yaratılıyor ve böylece filmin enerjisi hiç tükenmiyor .
Bu enerjinin yardımıyla hemen hemen her karesinde size incelemek isteyeceğiniz yeni ayrıntılar sunan filmde , dikkatinizin dağılıp , aklınızın başka yerlere kayması da pek mümkün değil .
Bununla birlikte Robinson Ailesi , zengin görselliğiyle kuvvetli bir hayal gücünün ürünü olduğunu ilk sahnesinden itibaren hissettiren bir film .
Etrafımızı saran kıyamet senaryolarıyla giderek daha da izbeleşen , karanlıklaşan gelecek tasvirlerinin tersine , şekerlemeye benzeyen rengarenk gökdelenlerle süslenmiş oyun alanını andıran bir gelecek sunuyor bizlere .
Abartılı renklere boyanmış , gereğinden fazla aydınlık ve düzenli gözüken bu ilginç gelecek tasviriyle Tim Burton'ın Edward Makaseller filminde yansıttığı mahalle ortamına çok yakın bir görüntü oluşturuyor .
Gösterilen gelecek dünyanın bu aşırı aydınlık tasviri , filmin beklediğimizden çok daha kışkırtıcı ve eleştirel bir anlatıma kavuşmasını sağlamış aslında .
Film abartılı tasvirleriyle gelecek günlerde dünyanın giderek teknolojinin kontrolüne teslim edilişini gizliden gizliye başarıyla protesto etmiş bana kalırsa .
Aslına bakarsanız , gelecekte yaşayan Robinson Ailesi'nin az önce bahsettiğimiz komedi unsuru niteliğindeki absürt üyeleri de , bu eleştirel tabloyu son derece besliyorlar .
Zira filme olan bağlılığınızı bir kenara bırakıp , gösterilen aile tablosuna uzaktan baktığınızda , karşınızda gördüğünüz bütün karakterler teknolojinin ele geçirdiği , düzen tutkunu bir gelecekte yaşayan aklını yitirmiş kişileri andırıyorlar .
Yüzeyde anlattığı hikayenin düzenini bozmadan , görsel anlatımı sayesinde dile getirdiği öyküyü satır aralarında eleştirebilen özgün bir dile sahip Robinson Ailesi .
Bu nedenle de takdir edilmeyi hak ediyor .
Aslında filmin birçok farklı yan öykü ile beslenirken zaman zaman hikayesinin odağını kaybettiğini söyleyebiliriz .
Fakat görsel zenginliği ve özgün anlatımı sayesinde bu eksikliklerini ustalıkla gizleyebiliyor ve izleyicinin dikkatini her zaman kendisine çekmeyi biliyor . Walt Disney'in yenilemeye çalıştığı imajına büyük katkıda bulunacağı her halinden belli olan Robinson Ailesi'nin , " ne olursa olsun geçmişi bir kenara bırak ve geleceğe odaklan " konulu mesajı ise büyük küçük demeden her yaştan izleyicinin yüzünü güldürüp , herkese ümit aşılayacak cinsten .
Aslında bakarsanız , filmin en tatmin edici tarafı , içerisinde her izleyicinin kendi bakış açısına , kendi sinema anlayışına göre bir şeyler bulabileceği kadar çok malzeme barındırması ve izleyici ile kişisel bir ilişki kurmayı başarabilmesi .
Örneğin benim filme bu kadar sevecen yaklaşmamın en önemli sebebi bana çocukluğuma damgasını vuran Erich Kaestner'in Küçük Hafiyeler kitabını hatırlatması .
Filmdeki çatık kaşlı , uzun bıyıklı kötü karakterin , tıpkı Kaestner'in kitabındaki kötü adam gibi " melon şapkalı adam " olarak isimlendirilmesi benim yüzümü güldürmeye yetti de arttı bile .
Robinson Ailesi , zaman zaman Disney'in neredeyse gövde gösterisi yaptığı bir filme dönüşse de , farklı beklentilerle sinemaya giden her yaştan izleyiciyi memnun edebilecek kadar çok yönlü bir film bana kalırsa .
