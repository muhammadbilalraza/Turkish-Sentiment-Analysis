Hiç Olmadı filminin eleştiri yazısında çok etkilendiğimiz fantastik romanlarla özel bir ilişki kurduğumuzdan bahsetmiştim .
Zamanla bu romanların geçtiği dünyaya sadece gözlerimizi kapatarak ulaşmanın yetersizleştiğinden , fiziksel olarak o fantastik dünyanın içinde bulunma isteğinin bizi sardığından söz etmiştim .
Aslında bu sözleri söylerken aklımda hep " Yerdeniz " vardı ; bir kere havasını koklamak , Ged'in evinde balık çorbası içmek , yelkenlerini büyüyle dolduran deniz insanlarıyla yolculuk yapmak için dünyaları verebileceğim bir yer .
Bu nedenle de Ursula K. Le Guin'in beş kitaplık " Yerdeniz " hikayesinin filme çekildiğini duyunca çok heyecanlandım .
Filmin animasyon olması beni daha da heyecanlandırıyordu .
Çünkü animasyonda çizgisel olmayan dünyanın kısıtlayıcı etkilerini görmek mümkün değildi .
Birkaç sene önce Yerdeniz'i konu alan bir televizyon dizisinin ilk sezonunu izlemiştim .
Dizi öylesine kötü , atmosfer olarak Yerdeniz ile öylesine bağlantısızdı ki , üzülecek ve hayal kırıklığına uğrayacak kadar bile ciddiye almadım sanırım .
Ancak bu sefer durum farklıydı .
Yerdeniz , bir çizerin elinden çıkacak , Ursula K. Le Guin'in ayrıntılı tasvirleri o çizerin elinde şekil bulacaktı .
Dahası o çizer Miyazaki soyadını taşıyordu .
Ben de ilk başta birçok Yerdeniz hayranı gibi filmin yönetmenliğini yapacak kişinin Hayao Miyazaki değil de oğul Miyazaki olmasından rahatsızlık duydum .
Yerdeniz'i , Küçük Cadı KikiKomşum Totoro'yu çizen elin yaratmasını istedim .
Ancak ön yargılı olup , daha en başından filme karşı bir tavır takınmanın da yersiz olduğu fikrine kapıldım .
Sabırla bekledim .
Yerdeniz'i izleyeceğim akşam gelip çattığında gerçekten de kalbim yerinden çıkacak gibiydi .
Her şeyi daha da net görebilmek , hiçbir ayrıntıyı kaçırmamak , Ged'in yüzündeki en ufak bir çizgiyi , Tenar'ın en ufak bir hareketini atlamamak için kalın camlı gözlüklerimi gözüme geçirdim .
Film başladıktan birkaç dakika sonra kendimi gerçekten de evimde hissettim .
Goro Miyazaki , Yerdeniz'in pastoral havasını filmine başarıyla yansıtmıştı .
Ged ve Arren'in pazaryerinde alışveriş yaptığı sahnede de Yerdeniz şehirlerinin renkli havası hissediliyordu .
Fakat bazı sahnelerin içine kesik kesik sokulmaya çalışılan Yerdeniz ruhu , filmin tamamını bir türlü etkisi altına alamıyordu .
Bunda filmin öyküsünün kitaplara sadık kalmamasının büyük bir payı var .
Yerdeniz Öyküleri'nde Goro Miyazaki , Yerdeniz dörtlemesinin üçüncü ve dördüncü kitaplarında anlatılan hikayelerin en cazip , en görkemli kısımlarını alıp , bu bölümlerden karman çorman bir hikaye çıkarmaya çalışmışa benziyor .
Bu durum Yerdeniz'in doğasına tamamen aykırı bana göre .
Çünkü kişisel gelişim hikayelerine odaklanan bu dörtlemede , önemli olan tam da cazip bölümlerin arasında kalan , karakterlerin büyümek için mücadele verdiklerini gösteren , belki de hiç önemli , hareketli bir olayın yaşanmadığı o " görkemsiz " bölümler .
Bununla beraber , Goro Miyazaki'nin Yerdeniz Öyküleri'ni oluştururken ana karakterleri yeterince başarılı çizmediğini düşünmekteyim .
Ged'in fazla geri planda kaldığı , Tenar'ın Atuan Mezarları'nda başından geçen maceraları sanki hiç yaşamamış gibi sadece saf bir ev kadını kimliğine büründüğü filmde , beni en hayal kırıklığına uğratan karakter ise Tehanu oldu .
Tenar'ın ilk olarak bir kamp ateşinde cayır cayır yanarken bulduğu Tehanu'nun sevimli , güzel bir kız çocuğu olarak sunulması neredeyse karakterin bütün özelliklerini öldürmüş .
Bebekken ateşte yakılan Tehanu normalde , bir kolu neredeyse kanadı andırırcasına biçimsizleşmiş , yüzünde korkunç yara izleri taşıyan ve bu haliyle çevresinde yaşayan herkesi korkutan bir karakter .
Filmde ise son moda saç kesimiyle sevimli bir anime kızını andırıyor ve bu görünüşü onun içinde taşıdığı güçlere , ejderhalığına resmen ihanet ediyor .
Öte yandan Ursula K. Le Guin'in kendi eleştiri yazısında da belirttiği gibi Yerdeniz ırksal çeşitliliğin özellikle vurgulandığı bir kitap .
Bu nedenle Le Guin'in de dediği gibi filmde bütün karakterlerin beyaz , en fazla azıcık esmer olması Yerdeniz öykülerinin ruhuna ters düşen bir durum yaratmış .
Ben bir Yerdeniz hayranı olarak Yerdeniz Öyküleri'nden zevk alamadım .
Orada Ursula K. Le Guin'in çizdiği dünyayı , öyküyü bulamadım .
Peki , kitabı okumamış bir insan bu filmden zevk alabilir mi ?
Bana kalırsa alamaz .
Çünkü Yerdeniz dünyasının kurallarını bilmeyen birinin aslında filmi bütünüyle anlaması pek mümkün değil .
Filmin içinde ancak kitapları okumuş birinin anlayabileceği bir takım olaylar , ilişkiler olup bitiyor .
Örneğin ; birine gerçek ismini söylemenin Yerdeniz dünyasında ne gibi sonuçlar doğurabileceğini bilmeyen birinin filmde gelişen olaylar karşısında heyecanlanması , beklentiye kapılması güçleşiyor .
Anlayacağınız , Yerdeniz Öyküleri , seyirciye Yerdeniz dünyasını tanıtmadan , izleyenlerin karakterleri özümsemesine izin vermeden ortaya anlamlı bir öykü çıkarmaya çalışan bir film .
Yerdeniz hikayesinin tam ortasından konuya girip , hakkını vererek bir Yerdeniz filmi yapmanın zorluklarından bihaber gözüküyor .
Babasının izinden gitmeyi planlayan Goro Miyazaki , ilk filminde boyundan büyük işlere kalkışarak , çuvallıyor bana göre .
