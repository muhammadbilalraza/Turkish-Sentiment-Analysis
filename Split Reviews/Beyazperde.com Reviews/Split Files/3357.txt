Bu sene yarıştığı ama ödülsüz döndüğü Cannes’da izleme fırsatı bulduğum Only God Forgives , öğrendiğim kadarıyla yönetmenin Drive’dan önce projelendirmesine rağmen bazı sebeplerle Drive’dan sonra çektiği bir film olmuş .
Only God Forgives de Drive gibi izleyici kitlesini tam ortadan ikiye bölerek , ya fanatiklik derecesinde sevilen ya da hiç mi hiç sevilmeyen bir film olarak konuşulmakta Cannes’dan beri .
Zaten filmden bahsederken Drive’ı hatırlamak işten bile değil , iki filmin de Refn&Gosling birlikteliği içermesi bir yana , bu filmlerdeki benzer kitsch tonlar , estetik kaygılar , müzik , tempo gibi ortak bazı detaylar bizi ister istemez bir kıyasa itecek .
Only God Forgives , Bangkok’ta geçiyor .
Yıllar önce bir cinayete adı karışan Julian karakterini canlandırıyor Ryan Gosling .
Julian , Bangkok’ta bir sürgün hayatı yaşamak zorunda .
Kardeşi Billy ile bir boks kulübü işletiyorlar fakat arka odalarda bir uyuşturucu ağı kurmuş durumdalar .
Film bu boks kulübünden kısa ama estetik sahnelerle açılıyor , uzakdoğu dövüş sanatları filmin önemli öğelerinden .
Filmin başında karakterlerimizi şöyle bir görür gibi oluyoruz , daha sonra hızla Tom Burke’nin canlandırdığı Billy karakterini takip ediyoruz .
Billy 14 yaşındaki genç kızlarla birlikte olmak isteyen , onları hırpalayan biridir ve sonunda bir genç kızı öldürür .
Tüm bu olaylar hızlıca olur , Billy de ölür ve artık geriye bu olayın intikamının alınması meselesi kalır .
Bu iki oğlanın yalnız , iddialı , bayağı ve sorunlu “sarışın femme fatale” annesi çıkagelir ve her zaman kayırdığı oğlu Billy’nin öcünü almasını ister Julian’dan .
Fakat buradan başka bir intikam hikayesi doğacaktır zira filmde neredeyse hiç konuşmayan , hiçbir mimik kullanmayan , adeta uyurgezer gibi dolaşan hissiz Julian , sapık Billy ve ruh hastası annesi arasındaki tuhaf ilişki yaşanan herşeyi bu hale getirmiş olan , dengeleri oluşturan baş konudur belli ki .
( Yönetmen Cannes röportajında Yunan mitolojisini filminde masaya yatırmayı hep çok istediğini anlatıyor , röportajı buradan okuyabilirsiniz . ) Aslında filmden “konu” itibariyle böyle bahsedince , ortada elle tutulur bir hikaye varmış gibi gözüküyor ama inanır mısınız , izlerken hiç de öyle değil .
Bu hikayeyi , yönetmen adeta “şiddeti estetize edebileceğim bir hikaye omurgam olsun da , ben onun üzerinde istediğim gibi şık , stilize , renkli , ışıklı , karanlık , net , ilgi çekici , kışkırtıcı resimler biraraya getirebileyim , Drive’da olduğu gibi mükemmel bir elektronik müzik soundtrack’iyle temposuz ve duygusuz bu filme belirli bir tempo ve duygu katayım , gerisi önemli değil” demek için kullanmış diyebiliriz .
Genç yönetmenin minimal anlatımla olağanüstü şık , olağanüstü stil sahibi görüntüler yakalamaktaki başarısını reddetmek imkansız . “Zevkler ve renkler” diyemeyeceğimiz kadar güzel , her izleyiciyi kendine çekecek eşsiz bir deneyim gibi çoğu karesi filmin , kaldı ki , Drive’da da çok benzer bir estetik anlayışı hakimdi , orada da müzik ve şık görüntülerin dansı bazen izleyiciyi filmin ne anlattığından kopartıp , olduğu haliyle “etki”liyordu , Only God Forgives’de bu etkinin zirvesine ulaşılmış olduğunu söylemeliyim .
Gerçi şiddet öğesi filmde azımsanamayacak kadar büyük yer kaplıyor , izlemesi zor olan sahneler yok değil , “bu şıklık için teşekkürler ama ben gözlerimi başka tarafa kaydıracağım” dediğim işkence sahneleri mevcuttu .
Yine Drive ile benzeştirebileceğim bir ikinci nitelik , filmin , maalesef Türkçe’de tam karşılığı olmadığı için kullanmak zorunda olacağım “cool duruşu .
Film çürükler , şiş gözler , kan ve kırık kemiklere rağmen tertemiz planlarıyla , seçtiği renklerle , müziğiyle , şiddete rağmen sakinliği , durağanlığıyla , tek kelimeyle “cool” bir film .
Hayranlarının toz kondurmadığı , benimse “stil tamam ama ya hikaye ? ” diye yaklaştığım Drive’dan sonra Only God Forgives ile Refn bana , “öyle mi , al sana Drive’ın aşırı makyajlanmış ( çok daha şık ) ve bu kez iyice suskun senaryosuyla , adeta sürreal ( Bunuel çağrışımları yok değil ) , rüya dolu , kabus dolu , şımarıkça abartılı hali” diye cevap veriyor adeta !
Bangkok sokakları , iç mekanlardaki duvarların o kırmızı - siyah - sarı - mavi ışıklı renkleri , ses efektlerinin ve olağanüstü etkileyici müziğin görüntülere cuk oturuşu , kameranın her zaman doğru yerde oluşu , anti bir anne karakteri yaratmış Kristin Scott Thomas’ın özellikle o meşhur yemek sahnesinde ve elbette filmin bütününde kendini aşan performansı ve bu tarz alışılagelmemiş detaylar için izlemeye değer bir yapım .
Biçimsel anlamda gözünüzü doyuracağından hiç kuşkunuz olmasın .
Fakat bu kendisinin bilinçli tercihi olsa da , senaryoda “neden” diye asılı kalan sorularımızla , sadece gereğini veren ve ötesini sorgulamamıza izin vermeyen - böylelikle içleri asla dolmayan - karakterleriyle , Refn’in bu son iki filminde sinema anlamında bana hala eksik gelen birşeyler var … twitter . com / blossomel
