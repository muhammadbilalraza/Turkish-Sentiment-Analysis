Uzakdoğu sineması ; insan doğasının şiddete , anlamsızlığa ve tehlikeye olan gizli / açık düşkünlüklerini , kimi zaman algı sınırlarının altını oyarak perdeye taşıdığı gibi , aşk’a dair de ölümcül güzellikte öyküler anlatmaya devam ediyor .
Bebekler’in nefes kesici fotoğrafları , özenle düğümlenmiş kırmızı bir iple insanın nefesini kesiyor .
Zaman denen hayaletimsi kediyi ciddiye almadığımız takdirde , aşkın ölümcül yüzünü biz ölümlülere göstermekten kesinlikle rahatsızlık duymayacağını hatırlatıyor , çilekeş kahramanlarına ve bize .
Bunraku kuklacılarının bir gösterisi ile açılan Bebekler birbirine dolanmış aşk hikayeleri anlatıyor .
Kuklacıların elinde ifade bulan bebekler ise filmin en çarpıcı fotoğraflarından birine açılıyor .
Yeni filmi ile iç yıkıma dair bir şiddeti anlatan sert yönetmen Takeshi Kitano’nun yıllar önce beynine kazınmış , sarsıcı bir görüntü bu .
Birbirine uzun ve kalın bir iple bağlı , esrik bir adam ve kadın insanların arasında yürürler .
İnsanların anlamaya çalışan gözlerle baktığı bu bağlı dilenciler , bir yıldız gibi parlayan imgesini geride bırakır ve biz öykülerini en baştan izlemeye başlarız .
Daha iyi bir gelecek için ruh ikizini terk eden adam , kadının kendisini öldürmeye kalktığını duyunca , yeni bir evliliğe adım atıyor olmasına rağmen geri döner .
Fakat , kısa süreli ayrılığın bedeli , bilincini kaybetmiş bir sevgili ve tek gözlü bir ilişki olacaktır .
Kadına bir iple sıkıca bağlanan adam , bir zamanlar yok saydığı ilişkisini gözler önüne sererek , iki kişilik bir yolculuğa başlar .
Cezasının biteceği , kadının yeniden varlığını hissetireceği anın beklentisi ise zamanla körelecektir .
Geri dönüşü olamayan aşkların ilkidir bu ; tek gözü kör bir ilişkiyi sürdüren çift , yolun sonunda kendilerini kuklacının ellerine teslim ederler .
En uzağa onlar yürümüştür ve geride , birbirlerine kırmızı bir iple bağlı olarak yürüdükleri o fotoğraf kalmıştır , en güçlü imgeyi onların aşkı yaratmıştır , en azından birliktedirler .
Aşkı yitirmenin bedelini ödeyen bir başka çift ise , başka bir kaçan erkek ve kaybeden kadından oluşmaktadır .
Gençliğinde aşık olduğu adamın , daha iyi bir hayat için uzaklara gitmesine göz yuman kadın , sözünü tutarak , her cumartesi aynı bankta , hazırladığı iki kişilik yemekle adamı bekler .
Yaşlı bir Yakuza ise , bir intihar haberi kadar hüzünlü bir anımsamanın ardından , aşktan daha iyi bir hayat olmadığını çok iyi bilen kadınını bulmak için gençliğinin parkına gider ve bankta tek başına duran kadının yanına oturur .
Geç kalmanın bedeli , bir aşkı yok saymanın bedeli yaşlı çift için çok daha ağır olacaktır .
Uzun zaman sonra , korumaları olmadan , çırılçıplak , bir yolu yürümeye kalkan Yakuza , buluşmanın yemeğini yiyemeden , eski hesapların kurşunlarını yiyecektir .
En zayıf imgeyi ise onlar oluşturur ; Bebekler’in ikinci fotoğrafında adam yoktur , sadece yaşlı bir kadın , bir bankta oturmakta ve yıllar önce kendisini bırakıp giden adamı beklemektedir .
Belki de beklemeye devam etmektedir .
Son hikaye , son fotoğraf ; Kitano’nun en az sinema kadar yakından tanıdığı televizyon dünyasına ve onun yarattığı yıldızlara ait .
Genç ve güzel bir pop yıldızı , geçirdiği bir trafik kazası sonrası hayranlarının yüzüne bakamayacak bir hale gelmiştir .
Ekranlardan inerek annesiyle birlikte münzevi bir yaşama çekilen şarkıcı , yeni dünyasını daha önce uzak durması konusunda sık sık uyarılar aldığı hayranlarından biriyle paylaşmaya başlar .
Yıldızı herkesten çok sevdiğini ispatlamaya çalışan genç , artık dünyayı onunla aynı gözlerle baktığını ispatlamak için görmeyenlerin dünyasına katılır .
Fakat , yanıbaşlarından geçen birbirlerine bağlı çift gibi , onlar da geç kalmış ve bolca ödün verilmiş bir birlikteliği ancak bir kazaya kadar sürdürebilirler .
Son aşk da , kendi fotoğrafını ve imgesini bırakarak kaybolur , üçüncü fotoğraf da bir önceki gibi tek kişiliktir ; kanlar içinde yerde yatan bir beden !
Bebekler’in birbirine dolanmış , sürtünen hikayeleri fotoğraflardan ve onlardan yükselip gökyüzünde buluşan imgelerden oluşuyor .
Perdeyi açan kuklacıların gösterisindeki bebeklerin hareketleri gibi , izleyicinin kafasında birleşip bir duygu yaratmayı hedefliyor .
Kendisi dışında organize olmuş , anlamsız bir dünyaya uyum sağlamak adına , en güzel hayatları terk eden insanların kırılma noktalarını anlatıyor .
Bir haberin , anımsamanın ya da ya kazanın ardından , aşka geri dönme çabaları ise ne yazık ki , geç kalmış bir çabadan ya da özveriden öteye gidemiyor .
Pişmanlıkların ardından mevsimi geçmeye başlamış ya da geçmiş bir meyveyi ısırmaya kalktığınızda , zaman denen hayaletimsi kara kedi ayaklarınızın dibinde bitiveriyor ve ilişkilerden geriye kalan sadece aşk oluyor .
Kitano’nun resimleri , büyüleyici renklere bürünen doğa manzaraları ve onun rengarenk kostümlere bürünmüş çilekeş sakinleri arasında bir tül gibi dolaşan en güçlü renk ise melankoli .
Bebekler’in melankolik fotoğrafları nefes kesiyor !
