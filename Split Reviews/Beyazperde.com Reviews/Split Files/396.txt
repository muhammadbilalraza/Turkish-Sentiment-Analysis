Sinemanın olduğu kadar tiyatro dünyasının da gedikli isimlerinden Kenneth Branagh tarafından yönetilen , masallar diyarının belki de en bilindik hikayesine sahip serüveni Sindirella bir kez daha bizlerle birlikte .
Çocuk masalları arasında ilgi çekici teması ile yükselen , dramatik öğelerle bezeli şekliyle gerçeklikten kopmayan ve hepimizin ihtiyacı olan " umut " kavramını ziyadesiyle aşılayan Sindirella .
Disney'in dönemin en çok ses getiren animasyon yapımları arasında yer alan 1950 yapımı Cindirella projesinin ete ve kemiğe bürünmüş hali olan yeni nesil Sindirella her şeyden önce köklerine olabildiğine sadık .
Geçtiğimiz dönem izlediğimiz Malefiz uyarlamasında tercih edilen radikal hikaye değişimleri ve ayarlar , bu kez yerini klasik anlatıya bırakmış , hem o dünyanın ruhu korunmuş hem de sürprizi az bir film çıkmış ortaya .
Branagh'ın bu bilinçli tercihi sayesinde yeni kuşak bu özel masalı birincil ağızdan , en temiz haliyle dinlemiş olurken , yenilik arayan , taze bir nefes bekleyen sinema seyircisi ise üzülecek .
Malefiz'in meşhur kötülüğünü legalize etmek ve temellendirmek isteyen stüdyo bu kez yönetmenle birlikte farklı bir karar alarak cesur bir tercihte bulunmuş .
Bahsini ettiğimiz örneğin haricinde , türü ne olursa olsun , çok sayıdaki klasiğin bambaşka formlar ile karşımıza çıktığı günümüzde , eskiye bu derece yakın , bu derece bağlı bir filmle karşılaşmak açıkçası şaşırtıcı .
Demin de dile getirdiğimiz gibi bu kararın hem önemli artıları var , hem de rahatsız edici eksileri .
Yeni nesle , genç kuşağa böylesi bir evreni olabildiğince temiz bir şekilde aktaran Sindirella , eski kuşak için bir parça da olsa sıkıcı bir tecrübeye dönüşebilir .
Hikayenin tam da beklendiği gibi ilerlemesi , " neredeyse " sürprizsiz oluşu , geleneklerine bağlı olan izleyici için sevindirici olsa da , sahip olduğu muazzam oyuncu performanslarına rağmen takibi zorlu bir maceraya dönüşmüş .
Tam tamına 65 yıldır Disney'in sunumuyla bildiğimiz Sindirella böylece , sadece gerçek dünyaya taşınarak yeni bir soluk getirmiş .
Geri kalan her şey aynen beklediğiniz gibi ; yalın , büyük heyecanlardan uzak ve ümit dolu .
Filmin bu bağlamda ilerlemesinin yanı sıra yönetmenin akıllıca bir hamlesi sayesinde bu masal diyarı inandırıcılığını " büyüyü bozmadan " korumuş .
O çok bilinen krallık şatosu epikliğini korurken , olabildiğine gerçekçi tasarımı ve iç dekoruyla kısa sürede bağ kurabileceğiniz bir ağın bir parçası olmuş .
Oldukça şık , dikkat çekici ve ciddi anlamda emek harcandığı belli olan kostümler ise yine bu ağın bir bölümü olarak aşırı - masal - zehirlenmesine maruz kalmamış .
İşin oyunculuk kısmına geri dönecek olursak , tahmin edebileceğiniz gibi prodüksiyonun bu bölümdeki lokomotifi üvey anne Tremaine rolündeki ödüllü aktris Cate Blanchett olmuş .
Karakterin kötülüğünün sebebine dair pek çok dikkat çekici doneye sahip olurken , Blanchett'in usta yorumuyla perdeye bağlanıyorsunuz .
Sindirella rolündeki Lily James ise kendinden bekleneni ve senaryonun ona sunduğu fırsatları değerlendirerek geçer not almayı başarıyor .
Karakterine dair her şeyi büyük bir samimiyetle izleyicisine aksettiren James bir başka deyişle bu rol için biçilmiş kaftan konumunda .
Sindirella son dönem Disney filmleri içerisinde oldukça dikkat çekici bir yapım olarak duruyor .
Orijinallerine sadık , abartıdan uzak ancak beklenen neredeyse her şeyin tam tadında servis edildiği , özel efekt içerisinde boğulmadığınız ve A kalite oyuncu kadrosuyla mest eden , en önemlisi küçükler kadar büyükleri de tatmin edecek bir film . burcinaygun@gmail.com
