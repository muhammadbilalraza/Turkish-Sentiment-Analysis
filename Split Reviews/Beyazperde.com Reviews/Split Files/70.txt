Bundan tam 6 yıl önce hayatımıza giren ve tüm zamanların en çok hasılat elde eden animasyonu olarak , kısa sürede bir tür çılgınlığa dönüşen Frozen ( Karlar Ülkesi ) ikinci halkasıyla beyaz perdeyi ziyaret ediyor .
Türkiye’de vizyona giren yerli ve yabancı animasyonlar arasında en yüksek açılış rekorunu elde eden Frozen 2 , bakalım bu kez yolculuğunu nasıl tamamlayacak ?
2013 yılında vizyona girdikten sonra , Disney’in en sevilen animasyonları arasında çok hızlı bir çıkış yakalayan , Elsa , Anna ve Olaf gibi karakterlerin yer aldığı ürünlerle bir anda devasa bir endüstriye dönüşen , Norveç’e turlar düzenlenmesine sebep olan ve en önemlisi , “Let It Go” şarkısıyla filmi izlemeyenlere dahi adını duyuran Frozen , altı yıllık bir gecikmeyle karşımıza çıktı .
Hans Christian Andersen’in The Snow Queen isimli öyküsünden yola çıkılarak Jennifer Lee tarafından senaryolaştırılan ve Chris Buck ile Jennifer Lee’nin yönetiminde filmleştirilen Frozen , ikinci filminde de aynı kadroyla seyircisiyle buluşuyor .
Karlar Kraliçesi Elsa , kız kardeşi Anna , Sven , Kristoff ve Olaf’ın bu müzikal türündeki , etkileyici macerası kaldığı yerden devam ediyor ancak bu kez , geçmişte yaşanmış bir olayın çözülmesi üzerine kuruluyor .
Böylelikle iki filmin senaryosunu birbirine eklemleyen ve hemen herkesi tatmin edecek bir iş çıkaran ekip , yine “feminist” bir serüvenle kalplerimizi kazanmayı başarıyor . 
 
Frozen’ın bu büyük başarısı üzerine çokça konuşuldu , diğer animasyonlardan farkı nedir sorusu defalarca soruldu …
Çoğunluğun ortak kanaati , Elsa’nın hür iradesiyle karar veren , sarayında oturmak yerine macera peşinde koşan ve elbette bunu , bir erkeğin gölgesinde yapmayan , “mutlu sonu” bir evlilik veyahut bir masal klişesiyle , esas kız ve esas oğlanın bir araya gelmesiyle tanımlamayan bir hikâye ve karakter yaratması yönündeydi .
Doğruydu da , zira masallardan alışık olduğumuz üzere iyiyle kötünün kapıştığı ya da bir karakterin tekâmül süreci için bir durumla / olayla mücadele ettiği serüvenlerin sonunda hep ana karakterler , hayattaki eşlerini bulur veya söz konusu savaşı , o kişiye ulaşmak için verirler .
Frozen’da ana karakterin bir aşk hikâyesi yok .
Karşısına çıkarılmış bir figür de yok .
Hatta ilk filmdeki çok da kötücül olmayan “kötü karakteri” saymazsak , bir kötü karakter de yok .
Bilakis , yalnızca hayallerinin , ideallerinin , merakının veya korkularının peşinden koşan , bu uğurda her şeyi göze alan bir ana karakter , Kraliçe Elsa var .
Elsa’nın kız kardeşi Anna , bu aşk yoksunluğunu dengelemek ve bu karaktere de bir yolculuk verebilmek için Kristoff’la bir araya getiriliyor .
Ancak film boyunca gördüğümüz bir şey var ki Anna dahi , yeri geldiğinde sevgilisini geride bırakıp yoluna devam edebiliyor ; bir erkeğin nerede olduğunu aramak , onu beklemek gibi bir gayret içerisine girmiyor .
Tabii masal bu , Anna ne kadar özgür olursa olsun , yine son dakika bir erkek tarafından kurtarılma talihsizliğine düşüyor fakat bu halleriyle bile iki kız kardeşin karakter yapıları bize ve en önemlisi bu filmi izleyen çocuklara , karar alma yetisinin tek başına verilmesi gereken bir şey olduğunu gösteriyor , öğretiyor . 
 
Frozen’ı ben kendi adıma , salt bu özgürlükçü yapısıyla değil , aynı zamanda iki kız kardeş arasındaki bağdan ötürü de seviyorum çünkü benim de bir kız kardeşim var ve film boyunca , çocukluğumu çoktan geride bırakmış olmama rağmen kendimi bazen Elsa ile özdeşleştirdim , kardeşimi de Anna yerine koydum .
Mesafeler ne kadar uzak olursa olsun , birbirleri için mücadele eden ve birbirlerini düşünmekten hiç vazgeçmeyen bu iki kız kardeşin öyküsü , senaryo itibariyle hedef kitlesi çocuklar olmasına rağmen beni dahi etkiledi ki bu bahsettiğim özgürlük ve kardeşlik gibi mefhumların küçük sinemaseverler üzerindeki tesirini tahmin bile edemiyorum . 
Masalların öğretici yanlarını hepimiz çok severiz ; Frozen’ın öğreticiliği bugüne dek okuduğumuz , izlediğimiz masalların çok ötesinde “birey” olma kavramına vurgu yaptığı için çok değerli , çok önemli .
Pek çok kişinin aksine , Elsa’nın sözde cinsel tercihleri yüzünden bir erkek seçmediğini ya da bir aşka düşmediğini düşünmüyorum .
Bu bana kalırsa , Hollywood ve bilhassa Akademi ödülleri ile bize dayatılan yeni algının bir uzantısı ve nasıl ki ana karakter salt siyahi olduğu için sahte bir pozitif ayrımcılıkla o film öne çıkıyorsa , aynı şekilde bir kadın figür , erkeğin gölgesi altında bir serüvene girişmiyorsa , cinsel tercihleri “farklı” olarak algılanıyor , tahmin ediliyor .
Hayır , Elsa karakteri sadece birey olgusuna vurgu yapan ve bireyin karar alma mekanizmasının aşk gibi bağlayıcı duygulardan uzaklaştırarak çalıştırılması gerektiğini ifade eden bir alt yapıya sahip sadece , daha fazlası değil .
Cinsel tercihleri elbette farklı olabilirdi ve hatta biz de bunun üzerine konuşabilirdik .
Ancak ben bu hikâyede ve Elsa karakterinde olduğu söylenen söz konusu özelliğin , abartılmış , popüler ve kolaycı bir yorum / yaklaşım olduğunu düşünüyorum .  Her gördüğümüz yalnız erkek nasıl ki farklı bir cinsel tercihe sahip değilse , kendi yolculuğundaysa , Elsa da aslında basitçe kendi yolculuğunda olan , özgür bir karakter . 
Eğer bir çocuğunuz varsa ( özellikle kız çocuğu ) ve onun bir birey olarak kendi kendine ayakları üzerinde durabileceğini , her türlü güçlükle tek başına , kimsenin yardımına ihtiyaç duymadan savaşabileceğini öğrenmesini istiyorsanız , Frozen doğru seçim .
Elbette Frozen 2 , birincinin yerini dolduramayacak ve bir Let It Go çıkaramadığı için ilki kadar akılda kalıcı olmayacaktır ancak bir hikâye olarak çocuklara güçlü mesajlar vermeye devam ederek , selefinin de popülaritesiyle , hak ettiği hasılata ulaşacaktır .
