Signs ( İşaretler ) bir bilim - kurgu filmi değil ; bir Mel Gibson filmi de değil ; bir Shyamalan filmi .
Dolayısıyla tek katmanlı olarak düşünüldüğünde , değeri anlaşılamayacak büyük bir film karşımızdaki .
Zen Budizminde bir söz vardır : " Her insana cennetin kapılarını açan anahtar verilir . Aynı anahtar , cehennemin de kapılarını açar "
İnsanın hayatı boyunca karşısına bir çok işaret çıkar .
Bunlar , insan hayatını doğrudan etkilemez .
Bunu ancak insanın kalbi yapabilir .
İşaretler bu temel üzerine oturtulduğunda bir anlam kazanıyor .
Mel Gibson'ın canlandırdığı kahramanımız , 6 ay önce eşini büyük bir talihsizlik sonucu kaybeden bir eski - rahip .
Tanrı'ya inanmaktan vazgeçiyor , hatta içini nefret bürümüş vaziyette .
Film boyunca bazı olayları değerlendirerek , yeniden Tanrı'ya ulaşmasına da şahit oluyoruz filmde .
Ama , 6. His ( The Sixth Sense ) ve Ölümsüz ( The Unbreakable ) gibi filmleri yapmış büyük bir yönetmen söz konusu olunca , " şeyler " daha bir derinlik kazanıyor tabii .
Örneğin uzaylıların filme dahil edilmesi .
Üstelik doğru dürüst gösterilmiyorlar bile !
Shyamalan , " uzaylı " kavramını , filmin sonlarına kadar , " dışarıdan gelen " , " bilinmeyen " , hayatımızı nasıl etkileyeceğini merak ettiğimiz bir imge olarak kullanıyor .
Uzay gemilerinin gelişi , uzaylıların niyetinin ilk başlardaki belirsizliği hep arka planda işlenmiş .
Filmin asıl ilgilendiği uzaylı ve tesadüf arasında bağlantı kurmak .
Tesadüf denilen şeyler de beklenmedik anlarda ortaya çıkar .
Sizin dışınızda belirmiştir .
Nasıl yorumlamanız gerektiği size kalmıştır , peşinen bilinemez .
Dahası ; yorumunuz , hayatınızın sonraki aşamalarını etkileyebilir .
Shyamalan , uzaylı kavramını bu açıdan filme dahil ettiği için ; aksiyonun , ana temanın önüne geçmesini sürekli engelliyor .
Tek bir uzay gemisi göstermeden , bir uzaylı istilası yaratıyor .
Bunu yaparken de çok sevdiği Hitchcock'tan aldığı , " görülmeyenin yarattığı gerilim daha güçlüdür " dersini kullanıyor .
Tıpkı Spielberg'in de " Jaws " ta yaptığı gibi .
Uzaylıları gösterdiği sahnelerde ise sanatını konuşturuyor .
Kapalı televizyonun ekranındaki yansıma , Brezilya'dan gelen amatör kamera kaydındaki o siyah varlık , son derece ölçülü gerilim anları .
Rahip Graham ( Gibson ) ' in kazayla uzaylının parmağını kestiği sahneden bir çığlık eşliğinde cut / kesme ile kuşların yön değiştirerek uçmasına geçiş , ancak Shyamalan'ın düşünebileceği bir sinemasal an .
Shyamalan , filminde açıkça " siz hangi tür insanlardansınız ? " diye soruyor izleyiciye .
Tesadüflere mi yoksa mucizelere mi inanırsınız ?
Rahip Graham , eşinin son sözlerini , beyindeki sinir hücreleri arasındaki bir kimyasal olayla açıklıyor .
Kardeşi beyzbol oynarken tribünden söylenmiş bir söz : " Daha sıkı salla ! " .
Bir hatıra , bir yanılsama .
Graham , filmin finalinde bu sözün boşa söylenmediği hissine kapılıyor ve kardeşine , duvarda duran sopayı gösteriyor .
Dahası küçük kızının sudan hoşlanmaması da finalde işe yarıyor ve uzaylının işini oracıkta bitiriyorlar .
Kaldı ki astım hastası olan oğlu da , tıp'ta gerçekten varolan bir kasılma hareketi sonucu , uzaylının püskürttüğü gazdan etkilenmiyor .
Shyamalan çok belli ki " Her işte bir hayır vardır " sözünü masaya yatırıyor .
Graham " daha hazır değilim " dese de peşpeşe gelen mucizeler karşısında teslim oluyor .
Shyamalan bu noktada , olayları yorumlarken " saçmalamamak " gerektiğine dikkat çekmeyi de ihmal etmiyor .
Buna filmin ortalarında Graham ile kardeşi Merill ( Phoenix ) arasındaki diyalogda tanık oluyoruz .
Hani şu , " iyi ki öpmemişim , yoksa üzerime kusabilirdi " saçmalığı .
Ayrıca , bazı olayların insanlar tarafından yeterince değerlendirilmediğini de söylüyor .
Kendisinin oynadığı veteriner karakteri " Göle gidiyorum . Belki sudan korkuyorlardır " diyor .
Graham bu sözü ciddiye alıp uzaylıların sudan korkuyor olabileceği olasılığını değerlendirse , belki de hiç saldırıya uğramayacaklardı .
Tabii yine , farkedilmesi güç oyunlar da oynamış Shyamalan .
Örneğin filmin başlarında , dünya tatlısı , 6 yaşındaki Abigail Breslin'in oynadığı küçük kız Bo , babasının odasına gidip " Odamın dışında bir canavar var . Bir bardak su alabilir miyim ? " diye soruyor .
Sanki , uzaylıların sudan etkilendiğini farkında olmadan biliyormuş gibi !
Bu arada Shyamalan , yine bir çocuk oyuncuyu çok iyi yönetmiş .
Bo'da , " bu anı rüyamda görmüştüm " derken olduğu gibi , göründüğünden fazlası var sanki .
Shyamalan'ın filmindeki ana karakter Graham , " her işte bir hayır vardır " a 6 aylık bir aradan sonra inanmaya devam ediyor .
Buradan Shyamalan'ın da aynı fikirde olduğu sonucunu çıkarabiliriz .
Eğer öyleyse Hintli yönetmen olayın iki yönünü de ortaya koymuş ve kendi tercihini belli etmiş oluyor .
Spielberg'in " A. I. " da yaptığı gibi , her iki görüşe de yüz verip seyirciyi ortada bırakmıyor .
Tavrını belli ediyor .
Yok eğer o fikirde değilse , tercih sadece Rahip Graham'e aitse , sırf bu " tarihi ikilemi " ortaya başarıyla koyabildiği için bile teşekkür etmek gerek yönetmene .
Tesadüf mü , şans mı .
Kader var mı , yok mu .
Siz hangi tür insanlardansınız ?
