James Bond külliyatının 25. filmi olan , son 15 yılda karşımıza Bond olarak çıkan Daniel Craig’in ise bu rolü son kez canlandırdığı “No Time To Die” , iki yıllık bir pandemi gecikmesinin ardından , sonunda sinemalardaki yerini aldı .
True Detective ve Maniac gibi dizilerle adını duyuran Cary Joji Fukunaga’nın yönettiği film , şimdiye kadar izlediğimiz en duygusal Bond filmi olma özelliğini taşıyor ve Craig için yakışır bir vedaya imza atıyor .
Filmin oyuncu kadrosunda Daniel Craig dışında Rami Malek , Lea Seydoux , Lashana Lynch , Ralph Fiennes , Ben Whishaw , Jeffrey Wright , Christoph Waltz ,  Naomie Harris ve Ana De Armas gibi yıldızlar yer alıyor .
Film , aynı zamanda serinin en uzun filmlerinden biri olarak da kayıtlara geçti diyelim ve filme geçelim …
No Time To Die , bir Bond filminin sahip olduğu bütün özelliklere ve manevralara sahip .
Sıkı bir giriş , harika bir jenerik , her zaman sükse yapan , muhtemel Oscar adayı bir şarkı , kötü adam , dünyayı kurtarma görevi ve iyi çekilmiş sahneler .
Bunlara ek olarak , sürpriz birkaç tercih de mevcut : Bond tarihinde olmayan bir final ve Bond’un şimdiye kadar en derinden incelendiği , insani duygularının ön plana çıktığı bir senaryo .
Bu tercihlerde , Craig’e yakışır bir veda planlanması kuşkusuz önemli .
En duygusal Bond filmi , Craig’le veda etmemiz için zemin hazırlıyor ve oldukça yoğun duygular yaşayacağımız bir finale doğru bizi hazırlıyor .
Bu noktada , salt aksiyon bekleyen seyirciler istediklerini zaman zaman bulsa bile finalden memnun olmayabilir ama 15 yıldır Craig’le bir bağ kuran , görece en güzel Bond filmlerini onunla izleyen seyirciler mendillerini hazırlasınlar . 
No Time To Die , 163 dakikalık süresiyle en uzun Bond filmlerinden biri oldu .
Fukunaga’nın tutturduğu kusursuz ayar , aksiyon - drama dengesini de iyi kurması ve sonlara doğru oluşan duygusallığın bir veda olduğu için meşrulaşması , süreyi hissettirmiyor .
Fukunaga , diğer karakterlerin hepsine de gereken selamları gönderiyor ve Bond'un hepsiyle hesabını kapatmasına imkan veriyor .
Kısacası , yönetmenlik becerisi açısından da başarılı bir iş ortaya çıkıyor ama tüm bunlara rağmen , serinin en iyilerinden biri demek zor .
Bunun sebebi de başarılı olsa bile klişelerin çok olması , tahmin edilebilir bir zeminde ilerlemesi ve türün bilindik senaryo matematiğini kullanması .
Tabii , sürpriz finali hariç …
Konu , pandemi öncesinde bütün işlerini bitiren bir film için enteresan bir tesadüfe sahip .
İyi amaçlar güdülerek geliştirilen ( yönetmenin bu konuda sert eleştirileri var ) ölümcül bir silahın , kötü adamın eline geçmesi ve bu sebepten dolayı , insanların birbirine temas ederek bulaştırdıkları virüs neticesinde ölüme sebep olması .
Yıllar sonra , 2021 yapımı olarak görülecek olan film , tesadüfi olduğunu düşündüğüm bu göndermesiyle de konuşulacak .
Bunun dışında , Bond’a gerçekten bir kimlik veren ender filmlerden biri olarak görülecek .
Zira , emekliye ayrılmış , balık tutan ve sevgilisiyle planlar yapan bir Bond var .
Bond’un bir ailesi ve bir kızı olduğunu da ilk defa bu filmde görüyoruz .
Gelecek planları arasında huzur var ve bu sefer amacı dünyayı kurtarmaktan daha önemli bir şekilde kendi geleceğini kurmak , ailesiyle bir arada olabilmek .
Bond'la birlikte buna hazırlanan seyirci , finale doğru her şey bir veda filmine dönüşünce duygusal yoğunlukla salondan ayrılıyor .
Daniel Craig , benim için şimdilik en iyi Bond .
Sean Connery muhteşemdi ve serinin eski fanatiği olan izleyiciler için bu değişmez bir olgu .
Benim için de Craig’in zirvede oluşu kolay değişecek bir şey değil .
Skyfall ve Casino Royale , onunla birlikte yükseldi ve zirvedeki yerlerini aldılar .
Şimdi , onun yerine kimin geçeceği konusu var .
Belki de büyük bir sürpriz gelir ve Bond’un kızı büyüyerek yerini alır ya da bu filmde Lashana Lynch’in canlandırdığı gibi yeni bir 007 bize çoktan tanıtılmıştır .
Bunun cevabını 2022 yılında alacağız .
Daha gerçekçi ihtimaller arasında Tom Hardy ve Idris Elba gibi yıldızlar var .
Hangisi olur bilinmez ama Daniel Craig’i özleyeceğimiz aşikar .
Biraz olsun , birden fazla filmde aynı karakteri canlandırdığını görmek için Knives Out’un devam filmlerine sarılacağız .
Kısacası , ne Craig , ne de yıllardır devam eden seride Bond düşünüldüğünde ölmek için zaman yok .
