Yılın son eleştiri yazısının bir romantik komedi , üstelik beyazperdenin dalgın güzellerinden Julie Delpy’nin yönetmenliğini üstlendiği bir film için olacağını söyleselerdi , herhalde inanmazdım .
Şimdi size bu filmin düşündüğünüzden çok daha iyi bir film olduğunu söylesem , belki de siz bana inanmayacaksınız .
Madem yılın son yazısı ; biraz kritik kurallarının dışına çıkalım ve yeni yılda bu filmi neden izlemeniz gerektiğini madde madde yazalım !
Paris’te 2 Gün’ü izlemelisiniz , çünkü .
1. Paris’te geçiyor .
Üstelik şehrin gerçek meydanlarında , pazarlarında , dar basamaklı eski evlerinin toz kokan dar odalarında .
2. Marion ( Julie Delpy ) filmin başlarında Annie Hall’un Alvy Singer’ı gibi yeşil bir asker ceketi ve kemik çerçeve gözlükle karşımıza çıkıyor .
Annie Hall benzerlikleri bununla da sınırlı kalmıyor .
Delpy bir ilişkiyi kültürel çatışmaların her yönünü ortaya koyan diyaloglarla anlatma fikrini çok sevmiş .
Hatta bu filmi özetlemek için , Woody Allen bir zamanlar Zor Baba’yı aynen böyle çekerdi diyebiliriz .
3. Marion’un anne ve babasını , Delpy’nin gerçek hayattaki ailesi canlandırıyor .
4. Jack ( Adam Goldberg ) bir Amerikalı olmasına rağmen Paris’e kod kırmaya gelen vatandaşlarını Bush’a oy vermekle suçlayıp bütün film sürecek ızdıraplı bir yolculuğa göndererek cezalandırıyor .
5. Özgürlükçü Fransız aileyle ; rahat ama paranoyak , özgür ama kuralcı Amerikalı arasındaki çatışmalar görmeye değer .
Marion’un babası kaldırıma çıkan arabaları çizerek cezalandırırken , Amerikalı suçluluk duygusuyla yerin dibine geçiyor !
6. Yemek masasındaki kültür testi bölümleri harika .
Jack Kerouac’tan Jim Morrison’a karşı kültür kahramanlarının farklı kuşaklar için ne anlam ifade ettiği çok güzel yansıtılmış .
Üstelik bu filmi izleyince Morrison’ın neden sonsuza kadar ' yatmak ' için Paris’i seçtiğini daha iyi anlayacaksınız .
7. Daniel Brühl anarşist bir peri ; Alejandro Jodorowsky’nin Santa Sangre’de oynayan oğlu Adan Jodorowsky ise sanat ve kadın sevici rolüyle bir görünüp kayboluyorlar .
8. Geceleri uyumayı beceremeyen Jack bir gece bilgisayarında Fritz Lang imzalı ünlü Alman filmi M’i izliyor .
Avrupayı gezen kafası karışık bir mimar için iyi bir seçim !
9. Paris , Seni Seviyorum filminin başarılı kısa filmlere rağmen ünlü şehri fazla romantize ettiğini düşünüyorsanız ; filmde Jack’in ' Burası Paris değil .
Cehennem ! ' diye bağırdığını hatırlatalım .
Delpy iyi ve serinkanlı bir diyalog yazarı !
10. Müzik filmde önemli bir yer tutmasa da , özellikle de Jack’in aldatıldığını hissettiği anlardaki gerilimine eşlik ettiği sahnelerde çok başarılı .
Müziklere de Delphy imza atmış .
11. Bir ilişkiyi kalıcı kılmak için her zaman öpücük beklemeyip arada bir tükürükle de idare etmek lazım diyor Delpy .
Ateşli Fransız öpücüğü ile anlamsız saldırganlıklara neden olan kıskançlığın arasını bulmak gerekir diyor yani .
12. Yeni yıla bir aşk filmiyle başlamak fena bir fikir olmasa gerek .
13. Bu filmin uğursuz sayıya düşen olumsuz yönü ise iki kişi arasındaki aşkın çok fazla diyaloglara ve eylemlere indirgenmiş olması .
Bu anlamda fazla teknik ve gürültülü olduğunu itiraf etmek gerek .
Bakışlar ve sessizlikler eksik .
Belki de sorunlar o kutsal sessizliği unutmaktan kaynaklanıyor .
