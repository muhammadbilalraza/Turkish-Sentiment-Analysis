Favorim olan bir çok filmin de bu türün örnekleri olduğunu düşünürsek , sanırım en çok gerilim filmlerini izlerken keyif alıyorum .
Elbette orada da kriterlerim var , sınırları zorlayan , sürpriz sonlu , karakter derinlikli hikayelere sahip filmler öne çıkıyor .
İçeride , böyle tanımlayabileceğin bir film mi derseniz , orada bazı şüphelerim var .
Buradaki en öne çıkan problem , pek de sürprize yer vermeyen senaryo ve yönetmenin seçimleri .
Seçim derken burada , kamera açısından , oyuncu yönetiminden , bağıra bağıra geliyorum diyen jumpscare sahnelerinden bahsediyorum . 
Öncelikle yönetmen Farren Blackburn , televizyon dizilerinden gelen bir yönetmen ve Shut In de ikinci uzun metrajlı filmi .
Şimdiye kadar İngiliz televizyonları için , bir çok fantastik gizem temalı dizinin bölüm yönetmenliğini yapmış .
Bu dizi backgroundu filmde kendini oldukça hissettiriyor . 
Gelelim İçeride'nin ne anlattığına .
Klinik Psikolog Mary Portman , kocasını bir araba kazasında kaybetmesinin ardından , sonradan üvey olduğunu öğrendğimiz , kazadan kurtulan ancak felçi ve bakıma muhtaç olan oğlu Stephen ile birlikte , New England'ın kırsalında ıssız bir bölgede yaşamaktadır .
Muayenehanesi de evinin yakınında bulunan Mary'nin hayatı kazanın ardından oldukça zorlaşmıştır , zira kendi başına genç bir adamın tüm bakımını üstlenmek yeterince zordur .
Bir gün Mary'nin küçük hastalarından biri ortadan kaybolur ve küçük Tom'un kışın zorlu şartlarına dayanamayıp öldüğü düşünülür .
Tom'un ortadan kaybolmasında kendini suçlu bulan Mary , o andan itibaren zor geceler yaşamaya başlar .
Evde duyduğu sesler ve gördüğü kabuslar onu yavaş yavaş gerçeklikten uzaklaştırmaya başlar . 
Aslında kağıt üzerinde gayet derli toplu bir hikaye gibi görülen İçeride'nin senaryosu içinse aynı şeyi söylemek pek mümkün olmuyor .
Filmin ilk yarısı tam bir gizem havasında ilerlerken , görünmeyenden korkma duygusunu yaşatmaya çalışmasıyla çabasının olduğu , ancak bunun işe yaramadığı söylenebilir .
Çabuk çözülen gizemler , yerini jumpscare sahnelere bırakırken , doğaüstü başlayan film sıradan bir istila filmiymiş gibi sona eriyor .
İlk yarıda oldukça yavaş ilerleyen tempo , filmin son yarım saatine sıkıştırılmak istenince de , zorlama bir final ile karşılaşıyoruz .
Kuşkusuz filmin en can alıcı sahnesi Mary'nin banyo sahnesi .
Ancak burada da zorlama bir seksi sahne yaratma çabası çok farkediliyor ve büyüsü bozuluyor . 
Karakterlere geldiğimizde ise , filmde yer alan hiçbir karakterin geçmişine dair bir fikrimiz olmadığından , empati de yapamıyoruz .
Mary ile ölen eşi arasındaki ilişkiye ya da Mary'nin oğlu ile olan ilişkisine dair pek bir bilgimiz yok bu da bizi hikayeden uzaklaştırıyor .
Oyunculuklara değienecek olursak da , ne Naomi Watts ne de Room'da harikalar yaratan Jacob Tremblay kendilerini role verebilmiş gibi görünmüyor .
Stranger Things'in Jonathan'ı Charlie Heaton da rolünde parlama fırsatını pas geçmiş . 
Kışın sert geçtiği bir dönemi , ve dolayısıyla karı kendine fon yapan İçeride , her şeye rağmen türün meraklılarının ilgisini cezbedebilir .
