Doğa zıtlıklardan oluştuğu için mükemmeldir .
İnsanoğlunun yaradılışındaki farklılıklar ile çok renklilik de , aslında mutluluklarımıza ve vicdani sınavlarımıza açılan kapılardır .
Ancak bağnazlığın , katı geleneklerin , toplumsal şartlanmışlıkların taşlaştırdığı düşünce kalıplarını parçalamak çok zordur .
Fakat imkansız değildir .
Bazen farklı uçlarda yer alan sınıflar , aynı güç tarafından hırpalandıklarında , özgür , eşit , adaletli bir yaşam için aynı ortak paydada birleşirler ; işte o zaman önyargılar yıkılır , analitik düşünme önündeki engeller kaldırılır , ezberler bozulur ( 2013 Haziran ayında ülkemizde yaşanan Gezi Olayları iyi bir örnektir ) .
Prestijli ödüllerin sahibi tiyatro yönetmeni Matthew Warchus , sinema için çektiği ikinci filmi " Onur " da ( Pride ) , sosyolojik ve psikolojik olarak iki kutuptaki insanların etkileşimlerini anlatıyor .  Gerçek olaylara dayanan " Onur " , İngiltere Başbakanı Margaret Thatcher'ın , kömür madenlerinin kapatılması / özelleştirilmesi kapsamındaki sert tutumuna karşı , 1984-85'te Millî Madenciler Sendikası'nın düzenlediği grev döneminde geçiyor .
Egemen bakışın aşağılayıp ezmeye çalıştığı lezbiyen ve gey eylemcilerden bir grup hiç temasta olmadıkları madenciler için Londra'da para toplamaya başlarlar .
Ve gruplar arasında somut bir dayanışma için Galler , Onllwyn'de küçük bir madencilik köyündeki komite ile iletişime geçip , yola çıkarlar .
İngiliz aktör Stephen Beresford'un , BAFTA ödülü kazanan bu ilk senaryosunu katmanlı okumak mümkün .
Mesela , cinsel kimliğini keşfeden ve ailesinden saklayarak Soho'daki bir kitapçı dükkanını üs olarak kullanan eylemci gruba katılan Joe'nun ( George MacKay ) gözünden anlatılan bir hikaye : Joe'nun ilk kez aşka yelken açması , cinsel deneyimi , bir topluluğa ait hissetmesi , kendi iradesiyle kararlar vermesi , politik bir hareketin içinde yer alması ve kısıtlanmaksızın kendi olması .
Eşcinsel eylemci grubun bir anlamda beyni ve sözcüsü , genç , cesur Mark'ın ( Ben Schnetzer ) yanından seyrettiğimiz bir hikaye : Hoyratlığa karşı isyanını , " Lezbiyen ve Geyler Madencileri Destekliyor " sloganıyla , dayanışma ruhunda dindirmeye çalışması ; kimi madencilerin tepkilerine rağmen grubunu destekten vazgeçirtmemesi ve AIDS'in ortaya çıktığı bu zor dönemde , özelinde yaşadığı trajediye karşı savunmasızlığı , kırılganlığı .
Parasız geçen grev günlerinin atlatılması için yardımları yöneten komitede çalışan ve eşcinsel eylemcileri anlayışla karşılaşarak dostluklarını esirgemeyen Hefina ( Imelda Staunton ) , Cliff ( Bill Nighy ) , Dai ( Paddy Considine ) ile kalbi kocaman bir genç anne Sian'ın ( Jessica Gunning ) fark yaratan dürüstlükleriyle baktığımız hikaye : Bu zor günlerde yardımlarını gördükleri grupla sosyal olarak da kaynaşmak için attıkları adımlar , kimi arkadaşlarının ' eşcinsellerin topladıkları yardımları ' reddetmelerine karşı azimle direnmeleri ve dayanışmanın bir dönem için değil ebedi olacağına dair kararlılıkları .
" Onur " , sert gerçekliğe sıkı sıkıya sarılmış , asık suratlı , çok iri laflar eden bir film şükür ki değil .
Tarihe geçen ve zor koşullarda gerçekleşmiş dayanışmanın özünde saklı o rengarenkliliği , insancıllığı , hüzne rağmen hiç kaybedilmeyen neşeyi koruyup seyirciye aktaran .
Ceberut yönetimlere ve hayatı boyunca ikiyüzlülükten sıyrılamayanlara karşı aynı tonda yanıt vermeyen , insan gibi insanlara ait bir film : Bir LGBTİ onur yürüyüşünün sıcaklığında .
