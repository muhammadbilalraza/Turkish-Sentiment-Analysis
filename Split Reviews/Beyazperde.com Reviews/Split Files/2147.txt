“Zorlu doğa koşulları ile girişilen çetin mücadele” temalı yapımların ; konsepti bütünleyen hava koşullarına kısmen yakın mevsimlerde gösterim şansı bulması ; hiç kuşkusuz izleyicinin simülasyon arayışını bütünleyecek ilginç bir deneyim sunuyor .
Söz gelimi , Liam Neeson’ın başrolde yer aldığı The Grey ya da Baltasar Kormakur’un herkesi memnun ederek kotaramadığı Everest gibi yapımların , kış döneminde izlenmesi ve dışarıdaki soğuk ile sinema salonlarını sarmalayan kozmik soğuğu buluşturması ; seyir deneyimini biraz daha sertleştirebiliyor .
Ne var ki tam da bir Şubat seyirliği olan Arctic ; baharın tenimizi okşayıp geçtiği şu günlerin hissiyatına tezat oluşturacak bir hayatta kalma mücadelesine ev sahipliği yapıyor . 
Bu sefer doğanın gücüne meydan okuyan ya da daha doğru bir tabirle doğa ile iş birliğine gitmek zorunda kalan kahramanımız , kem bahtlı bir kazazede olan ve geçirdiği travmatik olayın öncesine dair , kendisi hakkında çok da fikir sahibi olamadığımız Overgard .
Talihsiz bir uçak kazasının ardından kuzey kutbunda mahsur kalan Overgard ; bu sonsuz buz çölünde , akla gelebilecek en primitif yöntemleri kullanarak hayatta kalmak için uğraşır .
Bu bakımdan da ; Yeni Hayat’ın Chuck Noland’ı , Pi’nin Yaşamı’nın Pi Patel’i , Ben Efsaneyim’in Robert Neville’i ya da Yerçekimi’nin Ryan Stone’u ile sıkı bir kaderdaş olduğunu söyleyebiliriz . 
Uzun metraj arenasında güreşmek için ilk defa kollarını sıvayan genç yönetmen Joe Penna , sıkı bir hayatta kalma mücadelesinin altyapısını oluşturmak adına dersini iyi çalışmış orası kesin !
Filmin özellikle ilk 15 dakikalık kısmı ; Overgard’ı çevreleyen vahşi koşulları , sert bir biçimde resmeden bir atmosfere ev sahipliği yapıyor .
Leziz görsel işçilik ve ürkütücü ses tasarımı sayesinde “Kuzey Kutbu’nun kimsesizliğine” iliştirilen kahramanımız ; pek tabi bu dünyada yerinde olmak isteyeceğimiz en son kişi !
Sadece günü kurtarmak ve yardım çağrısını duyurabilmek için kendisine bir rutin tutturan Overgard’ın , bu kör edici sonsuzluk içinde kaybolmuş gibi görünmesine rağmen , mücadeleden bir an olsun vazgeçmemesi ve yöntemleri de izleyiciyi kısa sürede filme bağlamayı başarıyor . 
Penna , bir taraftan başat hayatta kalma motifli yapımların rotasını izlerken ; diğer taraftan da “tek karakterli” post apokaliptik filmlerin geleneğinden ve estetiğinden de faydalanmayı ihmal etmiyor .
Bu çatışmada , genç adamın karşısına sadece Kuzey’in olağanüstü çetin koşullarının yanı sıra bir de kanlı canlı ; bir görünür bir kaybolur kutup ayısı eklemeyi de ihmal etmiyor .
Türün klişelerini , uygun bir ritim ve kendine has bir görsel armoni ile sunarak ; emsallerini izlerken deneyimlediğimiz tüm detaylardan , bir kere daha keyif almamızı sağlıyor .
Öykünün bundan sonraki kısmını ise hem bir miktar spoiler içerdiği hem de öykü rutini adına erken ve keskin sayılabilecek bir kırılışa ev sahipliği yaptığı için ; değerlendirmesi risk havuzunda kabul edilebilir . 
Yine de sığ tarafından şöyle bir ayakları daldırmak gerekirse ; Overgard’ın yardım çağrısı , neredeyse ilahi sayılabilecek bir biçimde karşılık bulur .
Uzak Doğu’dan gelen ve kutup taraması yapmakta olan iki kişilik bir ekip ; bu sonsuz derin dondurucunun içerisinde , Overgard’a yaklaşmayı başarır fakat ekibin helikopteri de bu kurtarma girişimi sırasında kaza yapar .
Pilotlardan biri ölür , diğeri ise ağır bir yara alır .
Dolayısıyla Overgard artık sadece kendi postunu kurtarmakla ilgilenmez ve çoğunlukla bilinci yarı kapalı olan ağır yaralı pilotun da sorumluluğunu üstlenir . 
Gel gelelim , kendisine sığınak bellediği uçak enkazını terk etme vakti de yaklaşmaktadır .
Dışarıdaki koşullar daha da sertleşirken , yiyecek kaynaklarının tükenmesi bir tarafa , ikilinin etinden et koparmak adına daha da gözüpek hamleler yapmaktan çekinmeyecek olan Kuzey’in dişleri de uçak enkazını sarmalamaya başlamıştır .
Bir başka ilahi yardımın gelmesi ise pek de olası görünmemektedir . 
Aslında Penna ve Morrison ikilisinin kalem oynattığı senaryo , dengeli bir biçimde ilerliyor .
Önce izleyiciyi Overgard’ın hemen yanında , Kuzey Kutbu’nun tam ortasına konumlandırıyor .
Sonrasında da geçen her saniyenin ardından ana karakterin sırtına daha fazla yük bindirerek , sınavını zorlaştırıyor .
Yine de her adımda dengeli bir biçimde öyküye eklemlenen bu sınavların , anti organik bir tarafının olduğunu söylemek zor .
Bu sayede “mekanı muhafaza etme” ve “yolculuk” fazları da çok rahat bir biçimde birbirine eklenmiş oluyor –ki filmin de asıl güç aldığı kısım ; atmosferin cömertçe sergilendiği ilk bölümden ziyade , git gide daha da zorlanarak zirveye tırmanan yolculuk kısmı oluyor . 
Mads Mikkelsen’in hiç de sürpriz olmayacak biçimde , etkileyici performansı ile cazibesini tamamlayan Arctic , Joe Penna’nın , neyi ne zaman devreye sokması gerektiğini bilen yönetimi sayesinde ; tıpkı afiş sloganına işlendiği gibi “son yılların en etkileyici hayatta kalma hikayesi” olarak anılabilir mi ?
Bizce hiçbir mahsuru yok !
