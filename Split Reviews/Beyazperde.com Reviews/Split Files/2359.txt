Kovboylar ve Uzaylılar ( Cowboys & Aliens ) ' ın ilgi çekici yanı filmin isminde saklı .
Evet , Hollywood'un iki favori türü western ve bilim - kurguyu ( spesifik olarak uzaylı istilası filmlerini ) bir araya getirmek gayet orijinal bir fikir .
Peki Kovboylar ve Uzaylılar'ın gelişimi bu konseptten ileriye gidebiliyor mu ?
Canavar uzaylıların tipik bir western kasabasına saldırması gayet yaratıcı ve eğlenceli bir tür karışımı sunabilir .
Fakat Cowboys & Aliens , iki türün de yüz yıllık klişelerini hiç bir eklemede bulunmadan , olduğu gibi aktarıyor .
Böylece sadece konseptin arkasına sığınarak başarılı bir film çıkarabileceğine inanıyor .
Bu noktada eleştirmen Roger Ebert'in ölümsüz nasihatı aklıma geliyor : It's not what it's about , but how it is about it .
( Önemli olan bir filmin ne hakkında olduğu değil , onu nasıl ekrana aktardığıdır . ) Daniel Craig'in canlandırdığı " esrarengiz bir yabancı " ( bir westernden bahsederken kullanılması zorunlu üç kelime ) , kolunda acayip bir aygıtla hafızasını kaybetmiş halde çölün ortasında uyanır .
Yabancı , kendini bulduğu yakındaki bir kasabada Jake adında aranan bir soyguncu olduğunu öğrenir .
Jake tam hapise gönderilecekken kasaba uzaylıların saldırısına uğrar ve yarısı uzaylılar tarafından kaçırılır .
Kasaba sakinlerinin ailelerini kurtarabilmenin tek şansı Jake ve kolundaki aygıtta gizlidir . Western türünün bütün arketipleri katıksız olarak karşımızda .
Silah kullanmayı bilmeyen korkak dörtgöz ( Sam Rockwell ) , zamanı gelince sert olmayı bilen şefkatli papaz ( Clancy Brown ) , tehlikeli yolculuk sırasında adam olmasını öğrenen velet ( Noah Ringer ) , liste uzadıkça uzuyor .
Daniel Craig , Clint Eastwood'un sessiz ve karizmatik isimsiz adam prototipini yaratmak için elinden geleni yapıyor ama çoğunlukla fazla robotik bir performans ortaya koyuyor .
Acımasız çiftlik sahibini canlandıran Harrison Ford ise filmin en enerji dolu performansını vermesine rağmen özellikle üçüncü perdede adeta zorla melodramatik bir kahraman pozisyonuna sokuşturulunca bütün ilgi çekiciliğini kaybediyor .
Sıra uzaylılara gelmişken , bahse girerim en tembel video oyununda bile daha yaratıcı ve daha karakter sahibi uzaylılarla karşılaşırsınız .
Seyirciyi korkutması planlanan böcekimsi devasa yaratıklar tasarım bakımından Canavar ( Cloverfield ) ve Super 8 ( Super 8 ) ' in uzaylılarını o kadar andırıyorlar ki , J. J. Abrams'ın yapımcılara dava açmamış olması şaşırtıcı .
Özellikle final çatışmasında , bir süre sonra , bilgisayarda copy - paste yapılmış birbirinin aynısı yaratık efektlerinin peş peşe yokolmasını izlemek , heyecanın artması gereken bölümlerde filmin iyice teklemesine sebep oluyor .
Bu kadar yetenekli bir kadrodan bu kadar ruhsuz bir blockbuster ürününün çıkması şaşırtıcı .
Elf , Zathura : Bir Uzay Macerası ve Iron Man gibi başarılardan sonra Iron Man 2 ( Iron Man 2 ) ' den beri ikinci hayal kırıklığına imza atan Jon Favreau , eğlenceli ve biraz da " campy " olması beklenen konsepti fazla ciddiye alıyor , renksiz ve tatsız bir macera sunuyor .
Lost ve Star Trek reboot'undan bilinen senaryo ekibi de şaşırtıcı bir yaratıcılık yoksunluğu sergiliyor .
Bu sene Kovboylar ve Uzaylılar'ın yapıştırmaya uğraştığı iki türü , ayrı ayrı , çok daha başarılı bir biçimde alaşağı eden iki film vizyona girdi .
Bu yapımlardan biri muazzam western animasyon Rango , diğeri ise JJ Abrams'ın nostaljik zaman yolculuğu Super 8. Açıkçası Kovboylar ve Uzaylılar'ın 118 dakikasına bir daha katlanmaktansa , Rango ve Super 8'in toplamda 219 dakikasını üst üste izlemeyi her an tercih ederim .
