Eğer siz de benim gibi Yeni Başlayanlar İçin İtalyanca'yı beğenenlerdenseniz , eminim ki aynı yönetmenin ( Lone Scherfig ) yeni filmi Wilbur Ölmek İstiyor'un gösterime giriyor olması sizi heyecanlandırıyordur .
Yine , kesişen hayatların şirin rastlantılar eşliğinde rayına oturmasını bekliyorsanız çok yanılıyorsunuz ; şimdiden söyleyeyim .
Filmin adından da anlaşıldığı gibi kahramanımız Wilbur ( Jamie Sives ) , kendini öldürme çabası içinde .
Ancak bu konuda pek de başarılı olduğu söyenemez .
İyilik timsali ağabeyi Harbour ( Adrian Rawlins ) , hem babalarından kalma sahaflarıyla uğraşıyor , hem de kardeşi kendini öldüremesin diye ona göz kulak olmaya çalışıyor .
Kızıyla birlikte sahafa kitap satmaya gelen sessiz ve çekingen Alice ( Shirley Henderson ) ise , Harbour'la evlenerek biraderlerin hayatını değiştirecek kişi oluyor .
İlk başlarda film akıcı bir şekilde sürüyor .
" Eh yine güzel bir şeyler izleyebileceğim . " derken , ilerleyen dakikalarda hataya düştüğünüzü anlıyorsunuz .
Alice kardeşlerle birlikte yaşamaya başladıktan sonra , onda da Wilbur'da da acayip değişimler oluyor .
İkisi de daha açık , daha hayata bağlı tipler haline geliyorlar .
Ancak Alice bir anda o kadar açılıyor ki film bize , bunun tek sebebinin erkek ihtiyacı olduğunu düşündürtüyor .
Bu ihtiyaç giderilince karakter kendini bulabilmiş oluyor . Wilbur ise ağabeyine çok minettar , ona inanılmaz bir sevgiyle bağlıyken , ölümden kurtuluşu yengesine aşık olmakta buluyor .
Hatta karşılık da görüyor .
Tabi ki yasak aşkın ( hele yengeyle ) cazibesi bambaşka .
Harbour'un sırrı ( ne olduğunu söylemeyelim ) ortaya çıktıktan sonra bile , hiçbir şey açıklama ya da davranış değişikliği gösterme eğilimine sahip olmayan ikilimiz ; bir taraftan " Ah , zavallı Harbour'u da kırmamak lazım . " demekte , bir taraftan da hemen " N'apalım canım ? Aşık olduk işte . " savunmasını yapmaktalar .
Tabii bu esnada da tutarsızlıklarıyla , benim gibi seyircileri acayip derecede kızdırmaktalar .
Yanlış anlaşılmasın .
Ahlâk bekçiliği yapacak biri değilim .
Hele bunu filmler üzerinden yapacak , hayal gücünü kısıtlayacak bir tip hiç değilim .
Yalnızca , dengesiz davranan ; ama bir o kadar da hâlinden memnun , hiçbir şey değiştirmeye çalışmayan karakterlere dikkat çekmeye çalışıyorum .
Haydi yasak aşk olur olmasına da Alice , Wilbur ve filmin sonlarına doğru anlıyoruz ki , Harbour arasında öyle garip bir sahiplenme , öyle acayip bir sessiz sözleşme mevcut ki yapılan her şeyi meşru kılıyor .
Zaten aşıklarımız Harbour'un da onayını aldıktan sonra onları kim tutabilir ?
Vicdan , diyorsanız filmin son sahnesini özellikle öneririm .
Kendi çapında komik , alaycı gibi görünen son sahnenin , mesajı aslında gayet açık : Hiçbir şey ( ki buradaki ' şey ' pek de hiç değil ) kafaya takmaya değmez , aman eğlenelim coşalım , keyfimize bakalım !
Bunun yanında bir de " evlenmek ve çocuk sahibi olmak insanı ( Wilbur ) mutlu eder , intihardan kurtarır " söylemi .
Bu eğlenme öğüdünü verebilmek için film boyunca duygu sömürüsü yönteminin âlâsı kullanılıyor .
Filmden zevk almasanız bile , insan olmanın getirdiği duygusallık potansiyeliyle doğru orantılı olarak , gayet güzel ağlayabiliyorsunuz .
Ama filmi beğenmezseniz boşu boşuna bir ağlama oluyor ; o ayrı .
Velhâsıl , yönetmen Scherfig'e İngilizce ve dogma olmayan bir film çekmek yaramamış .
İyi anlatıldığı müddetçe konunun basitliği problem değildir ; ancak kendisi bu iyi anlatmayı da becerememiş .
Ne diyelim ?
Yeniden güzel bir film çeksin de sevdirsin kendini bize .
