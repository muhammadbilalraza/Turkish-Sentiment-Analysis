Zeki Demirkubuz’un sevmediğim ( bir adım ötesi nefret ) tek filmi “Bekleme Odası” gösterime girdiğinde Radikal gazetesindeki eleştirimde şu ifadeleri kullanmışım : “Umarız Zeki Demirkubuz sineması , sonraki dönemlerde bir ‘Bekleme Odası 2’ ya da benzeri bir ürünle karşımıza çıkmaz .
Çünkü insanoğlunun zaaflarını doğru noktalardan çekip sinemasına yansıtan , sezgileriyle hedefine ulaşmakta zorlanmayan , aynayı yüzümüze tutmak yerine bizi ayna haline getiren bir yönetmenin ‘kasılmalar’a tutsak olmasını hazmetmek kolay değil . ” Evet , 12 yıl ‘bekleme odası’nda zaman geçirdikten sonra geldi ne yazık ki “Bekleme Odası 2” , yani “Bulantı” .
Birçoklarınca yerden yere vurulan “Kıskanmak” da dahil olmak üzere her filmini övgü cümleleriyle karşıladığım Zeki Demirkubuz’un ‘nazar boncuğu’ çalışması “Bekleme Odası”na kardeş gelmiş gibi görünüyor .
Her ne kadar “Bekleme Odası” kadar ağdalı bir ‘sayıklama’ değilse de aynı sandalyeyi paylaşıyor “Bulantı” .
Sinemacının kişisel ajandasından notları okurmuş gibi hissediyoruz , ki bu notların sinemasal karşılığı da pek güçlü değil . “Bekleme Odası”nda bir yönetmenken , yani çok daha özyaşamsal bir durum söz konusuyken , “Bulantı”da bir edebiyat hocası olarak resmediyor kendini Demirkubuz .
Bu seçim , hikâyeye belli bir mesafeden bakmamızı sağlıyor belki , ama herhangi bir iniş çıkışı olmayan rotada tekdüzeliğe kurban gitmekten kurtulamıyor film .
Karısı ve çocuğunu bir trafik kazasında kaybeden ‘kibirli’ başkarakter , evliyken yaşadığı ilişkisini sürdürüyor , hiçbir şey olmamışçasına . ‘İyilik’ motivasyonunu bir ‘maske’ olarak kullanan adamımız , aslında ‘pislik’ denebilecek düzeyde bir ‘kadın avcısı’ ( aslında ‘kadın düşmanı’ demek daha doğru ) kimliği taşıyor .
İçinde ‘fırtınalar’ kopuyor belki ama bunu anlamak için ‘müneccim’ olmak lazım .
Demirkubuz , buna dair ipuçlarını gizliyor , hatta yok ediyor hikâyede .
Bunu bir tercih olarak görüp takılmayabiliriz , ancak hikâyenin gidişatını etkileyen ve finalin ‘anlamlı’ olmasını sağlayacak tek şey de bu .
Böyle bir ‘saklama kabı’ hamlesi , zaten ‘şaşırtmadan’ ilerleyen hikâyeyi iyice yavanlaştırıyor ve tekrarlara hapsediyor .
Kahramanın karşısına çıkan bütün karakterlerin benzer ‘refleksler’le yüzleştiklerini görüyoruz .
Bu ‘aynılık’ duygusu da ‘bilinçli’ bir tercihtir kuşkusuz , ama bize izleyici olarak verdiklerini tarttığımızda elimizde güçlü bir hissiyat bırakmıyor bu tercih de .
Zeki Demirkubuz sinemasının başlıca temalarından sapma yok aslında “Bulantı”da .
Daha önce “Yazgı”da ya da “Üçüncü Sayfa”da ve tabii ki “Bekleme Odası”nda izlediklerimizin bir toplamı gibi bu film .
10. çalışmasını gerçekleştiren yönetmenin bir ‘filmler filmi’ çekmek gibi bir lüksü var kuşkusuz .
Buna bir itirazımız yok .
Ancak , bunu yaparken izlediği yolun içine bizi çekemediği de aşikâr .
Başkaraktere tutunmaya çalışmaktan yoruluyoruz hikâyeyi takip ederken .
Köşeleri fazlasıyla net biçimde belirlenmiş karakterin herhangi bir ‘esneklik’ taşımıyor oluşu , bir süre sonra filmden ve ‘temalar’dan uzaklaştırıyor bizi .
Aslında ‘oyuncu’ olarak rahatsız etmiyor Zeki Demirkubuz , “Bekleme Odası”nın aksine .
Seyirciden ‘empati’ beklemeyen karakterde sırıtmıyor , ‘varoluşsal’ çizgiye sadık kalan bir performans sergiliyor .
Bizim asıl meselemiz , Demirkubuz’un o çizgide nasıl gezindiği değil , çizginin kendisi .
Camus ve Dostoyevski harmanıyla yarattığı bu çizgi , belki bir metin olarak ‘okunur’ ( hatta okunmalı ) bir hava taşıyor , ama söz konusu sinema olduğunda ‘hikâye anlatımı’ problemleri devreye giriyor ve yerinde saymanın ötesine gidemiyor .
" Bulantı”nın ‘burjuva ahlâkı’ üzerine getirdiği eleştiriyse güme gidiyor bu toplam içinde . Vicdanını ‘üst perdeden bakan’ bir anlayışla oluşturan burjuva ahlâkına dair doğru tespitlerde bulunsa da , bunu bütün içinde ‘anlamlı’ bir röntgene çeviremiyor Demirkubuz . Evet , buradan bakınca bir ‘resim’ ortaya koyuyor belki , ancak bu resmin dağınıklığa teslim olduğunu görüyoruz . Yedi ölümcül günahtan biri olan ‘kibir’le hayat bulan karakterin yolculuğu , onu çevresine zarar veren ( hırpalayan ) ama ‘sorumluluk’ almayan bir noktaya savuruyor . Hikâyenin tekdüze bir rotası var dedik ya , o rotanın final hamlesi de işte tam da bu yüzden ‘inandırıcı’ olamıyor . Karakterin maskesini atıp ‘yeni bir ben’e kucak açmaya çalışması , vicdanının karanlık dehlizlerinden sızan ışığa tutunma çabası da havada kalıyor . “Ben yaptım , oldu” anlayışının sinema için ne kadar geçersiz bir bakış olduğunu da belgeliyor bu durum . O noktaya kadar sağlanamayan motivasyon , bir anlığına gaipten çağırıldığında askıda kalıyor , oradan alıp karakterin üzerine geçirmek de imkânsızlaşıyor .
