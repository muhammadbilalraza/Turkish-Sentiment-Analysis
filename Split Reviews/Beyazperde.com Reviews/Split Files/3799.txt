Özellikle The Blackout  ( 1997 ) gibi filmleriyle aklımıza kazınan Amerikalı yönetmen Abel Ferrara , bu hafta ilk gösterimi 71. Venedik Film Festivali’nde gerçekleştirilen iddialı bir proje ile karşımıza çıkıyor .
Efsanevi İtalyan yönetmen , yazar , şair ve aktivist Pier Paolo Pasolini’nin son yirmi dört saatini konu alan Pasolini , belli ki Ferrara’nın Pasolini’ye kişisel bir saygı duruşunda bulunmak amacıyla imza attığı bir proje .
Ancak Ferrara’nın yaratmak istediği etkiyi aktarmada yetersiz kalan film , ne yazık ki büyük bir hayal kırklığı olmaktan öteye gidemiyor .
Filmin başrolünde yer alan ünlü aktör Willem Dafoe , bu hayal kırıklığının başlıca sebebi .
Dafoe , bir yanıyla Pier Paolo Pasolini’yi canlandırmak için biçilmiş kaftan .
Kemikli yüz hatları , kırışıklıkları ve vücut yapısıyla Dafoe , en doğal haliyle bile Pasolini’ye oldukça benziyor .
Bu nedenle fiziksel görünüşe dayalı kriterler göz önünde bulundurulduğunda Abel Ferrara’nın oyuncu seçiminde doğru bir karar verdiğini iddia etmek mümkün .
Diğer yandan , Dafoe bazı sahnelerde İtalyanca konuşmak için özel bir çaba harcasa da , izleyenlere Pasolini’nin iç sesini duyurmayı amaçlayan birçok sahnede kendi dilini konuşuyor .
Bu durum , filmin genel bütününde hem dilsel hem de kültürel bir karmaşa yaratmanın yanı sıra Pasolini’nin bir film karakteri olarak başarıyla temsil edilmesini de engelliyor .
İtalyanca ve İngilizce arasındaki bu geçişkenlik Dafoe’nun beden dilini de konuştuğu dille uyumlu bir biçimde kullanmasını gerektiriyor .
Böylelikle kimi sahnelerde , Pasolini karakteri ister istemez yönetmenin kültürel kimliğinden beslenemez hale geliyor .
Ülkesinin kültürel mirasını , tarihini ve faşizme karşı verdiği mücadeleyi böylesine içselleşmiş ve kendi görsel süzgecinden geçirerek filmlerine yansıtmış bir yönetmenin bu şekilde bir kimlik karmaşasının içine itilmesi Pasolini’nin en büyük başarısızlığı oluyor .
Bununla beraber , Ferrara’nın filmi , Pasolini’nin hayatının son döneminde yazmakta olduğu Petrolio adlı romanın bazı bölümlerini görselleştiren bir çalışma .
Romanın beyazperdeye taşındığı , zaman zaman kışkırtıcı bir karaktere bürünen sahnelerle Pasolini’nin gündelik rutinini iç içe geçiren ve bu yolla lineer , tekdüze bir anlatımdan kaçınan film , bir anlamda Pasolini’nin sinema diline öykündüğünü de belli ediyor .
Nitekim Ferrara’nın provokasyondan kaçınmayan kendi sinema dili bir yana , böyle bir projeye imza atması bile Pasolini’ye olan hayranlığını ve Pasolini sinemasına karşı duyduğu heyecanı açıkça ortaya koyması anlamına geliyor .
Öte yandan , Pasolini ne yazık ki Ferrara’nın bu tutkusunu sadece bir öykünme düzeyinde ifade edebilen bir çalışma .
Öykündüğü Pier Paolo Pasolini filmlerinin izleyicinin neredeyse tenine temas ederek yarattığı o çarpıcı etkiden mahrum kalan Ferrara’nın filmi , yüceltmek istediği karakteri istemsiz bir biçimde şablonlara sıkıştırıp , sıradanlaştırıyor .
Sonuç olarak , bana kalırsa Pasolini , büyük bir heyecan ve tutkuyla hayata geçirilmiş , ancak beyazperdeye aktarıldığında yönetmeninin kafasındakini ve kalbindekini yeterince yansıtamamış bir film .
