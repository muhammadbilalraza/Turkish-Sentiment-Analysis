Haftanın yerli komedi kontenjanında yer alan Yol Arkadaşım renkli bir yol komedisi olarak sevdiğimiz komedi yüzlerini tekrar seyircilerin karşısına çıkarıyor .
Bu sayede ortaya güneşli bir yolculuk , bol kahkaha ve eğlenceli bir macera çıkıyor ! 
Yerli komedilerin son yıllarda kazandığı hız ortada .
Her yıl birbiri ardına yerli komedi filmleri seyircilerin karşısına çıkıyor .
Sinema seyircileri aksini diliyor olsa da , ne yazık ki bu yapımların pek çoğu seyirciyi mizah olarak da , kalite olarak da tatmin etmekten uzak kalıyor .
Böyle olunca seyirci de adını sanını bildiği , daha önce izlediği isimlerin filmlerine ağırlık veriyor ve yeni yapımlara şans vermekte daha şüpheci oluyor .
Peki bunun için seyirciyi ne kadar suçlayabiliriz ?
Gerçekten gülebileceğinin garantisini veren Damat Takımı , Ay Lav Yu Tuu ,  Kolonya Cumhuriyeti gibi yapımlar sinema salonlarında dururken , seyircinin risk almasını beklemek ne derece mantıklı ?
Yol Arkadaşım da bu noktada seyircinin ferah bir gönülle bilet alabileceği komedilerden biri oluyor .
Zira İbrahim Büyükak ve Oğuzhan Koç'u senelerce ekranlarda seyrettik .
İkisinin de mizah yönünden yetkin isimler olduğunu biliyoruz .
Bu ikiliye Vine fenomeni olarak kendine has bir hayran kitlesi edinen Aslı Bekiroğlu , güzeller güzeli oyuncu Eda Ece ve yerli sinemanın yetkin isimlerinden Emre Kınay da katılınca elbette ki yapımın kalitesi daha da yükseliyor . 
Yol Arkadaşım'dan biraz bahsetmek gerekirse ; hayatın zorlu mücadeleleri arasında kim olduğunu unutmuş , olmak istediği kişi ile olması gereken kişi arasındaki ayrım dağlar kadar olmuş bir adam olan Onur , yaptığı bir hata sonucu işten kovuluyor .
Üstelik çalıştığı şirket Fevzi Kimya'nın patronu olan Fevzi Bey , Onur'u bir daha işe almamaya da ant içmiş .
Bu esnada da kaprisli kız arkadaşı Aysun , Onur'u bayram kahvaltısında ailesiyle tanışması için Ayvalık'a gelmeye zorluyor .
Onur da hem Ayvalık'ta yapmayı planladığı sunumla işini geri alma hem de Aysun'un ailesi ile tanışarak onu mutlu etme amacıyla yola koyuluyor .
Bu yolculukta ona masrafları paylaşacak bir yol arkadaşı da lazım olunca , hikayeye sorumluluk bilinci zayıf , saflığı ve çocuksuluğuyla Onur'un başını bin bir derde sokan Şeref dahil oluyor .
İkilinin başına gelenlerle birlikte birkaç saatlik yol uzuyor da uzuyor .
Sonunda hikayeye 3. yolcu olan aktivist konservatuar öğrencisi Bahar'ın da dahil olmasıyla işler iyice karışıyor . 
Yerli sinemada komediyi bol bol görsek de yol komedisi pek alışık olduğumuz bir tür değil .  Kardeşim Benim gibi başarılı bir örneği bulunan Yol Arkadaşım'ın neyse ki ondan geri kalır bir yanı yok .
İçinde aşk var , komedi var , yol var , müzik var .
Onur'u canlandıran Oğuzhan Koç'un müzik yeteneği filmin kimi yerlerinde kendini gösteriyor .
Şeref'e hayat veren İbrahim Büyükak'ın mizahi yönü elbette ki Koç'unkinden daha ağır basıyor .
Senaryoda da imzası bulunan Büyükak , filmi taşıyan en önemli karakter olmuş .
Şeref de , Onur da kendilerince bir " şehir travması " yaşıyor .
İkisinin de içinde bastırılıp kalmış ailesel sıkıntılar , acılar ve hayaller var .
Ancak bunları filmde çok az görebiliyoruz .
Seyirci olarak , " Keşke alt metinlerini biraz daha genişletebilseydik , bize anlatılan hikayelerin karakterlere etki edişine de tanık olabilseydik " demeden edemiyorsunuz .
Bence karakter açısından en aç bırakılan da Kınay'ın canlandırdığı , şirketin sinir bozucu patronu Fevzi Bey .
Kimdir , nedir , neden öyledir ?
Daha çok tanıtılmayı hak ediyordu bence .  
Karakterler demişken filmin kadınları Bahar ve Aysun'a gelelim .
Birbirinin tam zıttı olan bu iki kadın konusunda da bir çift lafım var .
Eda Ece'nin canlandırdığı Aysun karakteri yerli sinemanın standart cadaloz kadın prototipine kurban gitmiş biraz .
Şımarık , umursamaz , kıskanç , kibirli ve anlayışsız .
Kısacası gerçeklikten biraz uzak , yapay , her yerli filmin olmazsa olmazı .
Aslı Bekiroğlu'nun canlandırdığı Bahar ise adeta bir gün ışığı .
Tatlı , neşeli , sosyal ve yardımsever .
Aysun'un tam tersi .
Ne yazık ki yerli sinemamızda bir kadın karakterin çok iyi kalpli olması durumunda öbürünün korkunç bir cadaloz olması kuralı hala işliyor .
Böyle olmasa mı artık mesela ? 
Filmin senaryosu güzel .
Sürenin nasıl geçtiğini anlamadan izliyorsunuz .
Gülüyorsunuz , duygulanıyorsunuz , şarkılarla türkülerle yerinizde sallanıyorsunuz .
Filmin geniş konuk oyuncu kadrosunda Acun Ilıcalı , Dilber Ay , Şinasi Yurtsever ,  Eser Yenenler gibi isimler yer alıyor .
Özellikle Dilber Ay'ın " Muzaffer Usta " karakteri takdire şayan .
Zaten Büyükak da senaryoyu yazarken bile karakter için ünlü sanatçıyı düşündüğünü belirtmişti . 
 " Yol Arkadaşım " renkli bir komedi .
Koç ve Büyükak'ın arasında yıllardır birlikte çalışmaya bağlı bir güven ve uyum olduğu çok açık .
Bekiroğlu'nun bu kadar sevimli bir genç kadın olduğunu filmle beraber öğrenen benim gibi birçok seyirci olacaktır .
Ece'yi zaten birçok projeden tanıyor ve seviyoruz .
Kısacası eğer yerli komediler arasında bir seçim yapacaksanız ve kahkaha / bilet oranında zarara girmek istemiyorsanız " Yol Arkadaşım " sizin için iyi bir seçim .
