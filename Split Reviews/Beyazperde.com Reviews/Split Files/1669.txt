Meşhur Garez filmleriyle tanınan Japon yönetmen Takashi Shimizu’nun 2012 yapımı filmi 7500 , bu hafta ülkemizde vizyona giriyor .
2012 yapımı bir film ancak iki sene sonra bizim ülkemize geliyor diye düşünmeyin , bu defa durum farklı .
Film 2012 sonunda hazır olmasına rağmen CBS Films vizyonunu sık sık değiştirerek en son Mart 2014’te karar kılmıştı .
Fakat Mart 2014’te çok ilginç bir şey oldu .
Kuala Lumpur’dan Beijing’e doğru uçmakta olan bir Malezya uçağı , bir anda gözden kayboldu ve hala da uçağın nereye düştüğü ya da havada ne olduğuyla ilgili bir bilgi yok , araştırmalar devam ediyor .
Hal böyle olunca benzer konuya sahip filmin gösterimi yine ertelendi .
Şu an Amerika vizyonu Aralık 2014 gibi gözüken filmin ülkemizde vizyon bulması epey değerli bir durum aslında .
7500’e gelirsek , film boyunca Amerika’dan Tokyo’ya doğru yol alan uçağın içindeyiz , farklı karakterlerle ve aralarındaki meselelerle tanıştırılıyoruz , evli pilotun hostesle ilişkisi , yolculardan balayına giden gıcık bir çift , aslında ayrılmış olup hala birlikte yolculuk yapmakta olan hassas bir başka çift , gizemli yalnız yolcular …
Diyaloglar çok kör gözüm parmağına , oyuncular çok fazla karikatür , türbülans ve benzeri meselelerle “efekt” korkusu çok fazla klişe derken gizemli yalnızlardan biri fenalaşıyor , nefes alamıyor , sıkıntısından parmaklarını ısırıp kanatıyor , acil yardım , panik , nabız , yaşam öpücüğü nafile , yolcuyu kaybediyoruz .
Ölüm gerçekleştiği için iniş yapmak durumunda hissetmeyen pilotun bu kararıyla , ölüyle aynı mekanı paylaşma fikrinden panikleyen diğer yolcular bir süre sonra paniklerinde haklı çıkarak uçakta farklı durumlarla karşı karşıya kalıyorlar .
Hatta ölü beden bir süre sonra kayboluyor , ve daha fazla sürpriz bozmayalım , olaylar gelişiyor diyelim …
Ruhlu , büyülü , kanlı revanlı bir gerilim / korku filmi olmasına rağmen çok zorlama olarak hikayenin dramatik yönden mesaj kaygılı bir kısmının da olmasına uğraşılmış ve insanların kendi aralarında konuştukları meseleler sürekli , “madem riskli bir uçuştayız , o zaman içimde kalmasın , şunu bil ki … ” minvalinden ilerliyor .
Filmin sonu da , bir Japon mitinden referansla “araf”lı bir yerlere bağlanıyor ki , bir yandan hikayeye dikkat çekici herşey eklenmiş diyebilirsiniz , bir yandan ise “gerek var mıydı” diye sorabilirsiniz .
Güzel fikirler , güzel teknik imkanlar , kötü senaryo , kötü oyunculuk …
Yine de uçak içinde geçen filmlerden hoşlanıyorsanız , efektlerin sizi yerinizden hop hop etmesi hoşunuza gidiyorsa , bir şans verilebilir …
