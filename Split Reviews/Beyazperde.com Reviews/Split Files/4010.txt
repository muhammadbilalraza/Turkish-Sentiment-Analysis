İdealist bir öğretmen , sorunlu kenar mahalle öğrencilerini adam etmeye çalışırsa …
Şimdiye kadar kaç böyle film izledik , sayısını hatırlamıyorum ama açıkçası bıkmadan izlediğim klişe konulardan biridir bu hikâye …
En çok hangisini seviyorsun diye soracak olursanız düşünmeden Hoosiers  ( Best Shots ) derim , konu büyük , Gene Hackman bir harika … 
Bu tür o kadar çok eser verdi ki Mark L. Lester  ( evet , Şampiyon filminde hepimizi ağlatan sarışın velet ! ) gibi bazı sinemacılar Class of 19 gibi örneklerle B sinemasında bilimkurgusal bir sınıra ulaştı ama Keman Öğretmeni  ( Heliapolis ) en büyük yakınlığını Dangerous Minds ile kuruyor , idealist hocanın işi çete belasına bulaşmış , lise biter bitmez toplum dışına itilecek öğrencilerle …
Açıkçası Brezilya’da böyle bir senaryoya malzeme olacak onlarca hikâye bulunabilir ama Hollywood üretimi benzerlerinin aksine filmin başında herhangi bir “Yaşanmış bir hikayeden filmleştirilmiştir” ibaresine rastlamıyoruz .
Sorunlu öğrencisi bol ama idealist öğretmeni yok galiba bu ülkenin … 
Açıkçası , Brezilyalı yönetmen Sérgio Machado , seyircinin asla bıkmayacağı , içinde umut , azim ve gelişme isteği barındıran , her kuşaktan seyirciyi yakalayabilecek bu okul madenini yeterince kazamıyor .
Film daha önce tutmuş numaraları tekrarlamaktan fazlasını yapamazken karakter yaratımı ve gelişimi noktasında da çöküyor .
Ne Laerte’nin ( Lazaro Ramos ) dünyasına girip motivasyonunu anlayabiliyoruz ne de Samuel ( Kaique de Jesus ) ve arkadaşlarıyla bir özdeşlik kurabiliyoruz .
Bir sınıf dolusu öğrenciden Samuel ve kankası VR ( Elzio Vieira ) dışında kimseyi tanımıyoruz , bir yüz aşinaliği bile yok ; sanki her sekansta başka başka öğrenciler karşımıza çıkıyor gibi hissettirdi .
Böyle olunca da filmin finalinde vurduğu varoş milliyetçiliği notası eksik kalıyor .
Üstelik finalde gelmesi gereken bir ödül de yok , hoca kendi hayatına , öğrenciler varoş mahallelerine ve suça dönüyor .
Ellerine geçen en büyük ödül öğretmenlerini Sao Paulo senfoni orkestrasına girmiş görmek , verdiği konsere bilet alırken bile çalıntı kredi kartı kullanmayı ihmal etmiyorlar .
Belki yönetmen , “gerçek hayatta fazla bir şey değişmez , mucizeler gerçekleşmez” demek istemiş olabilir ama bunu Koç Norman Dale’e ( Gene Hackman – Hoosiers ) anlatamazsınız !
Kendisi öyle bir koçtu ki küçük bir kasaba takımından 1954 yılında eyalet şampiyonu çıkarabilmeyi başardı .
E , biz de bu filmleri bu yüzden seviyoruz zaten , sıradan insanların ve birlikte hayal kuranların mucizeler yaratabildiğine şahit olmamızı sağlıyor . 
Elbette , bir 3. Dünya ülkesi olan Brezilya’nın hayallere düşman bir iklimi var ama yine de sinemanın hayal kurdurmaktan vazgeçmemesi gerekiyor .
Bu bizimkilerin de düştüğü bir hata , seyirciyi kaçırmak için ellerinden geleni yapıyorlar .
Halbuki sinemacı kendi düş kırıklıklarını göstermekten ziyade bilet alan seyircinin düşünü gerçekleştirecek bir illüzyonist gibidir .
Yani , bazen de öyle olsa iyi olur ! 
Peki , Keman Öğretmeni’nin hiç mi farklı bir tarafı yok .
Elbette var , bir okul spor takımı üzerinden değil de müzik sınıfı üzerinden ilerleyerek bunu başarıyor ancak fazla umutlanmayın ortada bir keman konçertosu ziyafeti falan yok .
Platoon’dan ( Müfreze ) aşina olduğum ( ve çok sevdiğim ) “yaylılar için Adagio” eseri ağza çalınan bir parmak bal !
Zaten konu spor takımı değilse bu sefer de akla hemen video furyasında izlediğim ve çok sevdiğim , Edward James Olmos’un doz aşımı idealist öğretmen Jamie Escalante olarak karşımıza çıktığı Stand and Deliver  ( Ayağa Kalk ) geliyor .
ABD’nin atık vatandaş saydığı latin ( Hispanik ) asıllı kenar mahalle öğrencileriden matematik dehası çıkarıyordu adam ! 
Dönüp dolaşıp Heliopolis’in bencil öğretmeni Laerte’ye geliyoruz .
Filmi izledikten sonra fark edeceksiniz ki adamın asıl derdi , orkestraya girene kadar faturalarını ödeyebilmek , öğretmenliği bu yüzden kabul ediyor ve ilk fırsat yakaladığında da kendi hayatına geri dönüyor .
Sérgio Machado karaktere bilinçli yaklaşmıyor ve bu yüzden de film amacının uzağına düşüyor . 
Keman Öğretmeni , tam bir başarı değil ama bu tür filmlerden hoşlananlar için , beklentisiz izlendiği takdirde , hoş bir seyirlik olacaktır .
Fazlası değil …
İyi seyirler ! murattolga@otekisinema.com
