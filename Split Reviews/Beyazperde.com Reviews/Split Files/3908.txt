İstanbul Film Festivali'ni takip ederken bir güne iki Türk filmi denk gelmişti .
Biri Münferit , bir diğeri Gölge .
İkisi de kara film ( film noir ) örnekleri olduğunu savunmalarıyla dikkat çekiciydi .
Günün ilk yarısında Münferit'i izledim ve rahatsız olmuş şekilde salondan dışarıya çıktığımı hatırlıyorum .
Evet , rahatsız olmuştum .
Günün ikinci yarısında izlediğim Gölge'nin ise , başka bir yazının konusu olmakla birlikte , bir Türk kara film örneği olarak , üstelik bir edebiyat uyarlaması olarak oldukça etkileyici bir film olduğunu söylemeden geçmeyelim .
Münferit'le ilgili düşünmeye , filmle ilgili araştırma yapmaya devam ettikçe bazı taşlar yerine oturdu .
Filmle birlikte beni takip eden " rahatsızlık , irrite olma " durumunun nedenini düşündükçe fark ettim ki film amacına ulaşmıştı .
Her şeyden önce Münferit , gerçek olaylardan yola çıkarak yazılmış bir senaryoya sahip .
Yıllar önce Karabük'te meydana gelen " Telekulak Skandalı " nda küçük ve kırsal bir kasabada kadınların telefon konuşmalarını dinleyerek onları tehdit eden ve onlara tecavüz eden birkaç kişi , tutuklanmıştı .
Tecavüze uğrayan 20 kadın , yaşadıklarını itiraf edip şikayette bulunmuşlar .
Filmde ise üç tecavüz izliyoruz , ama o kadar gözümüze sokmak amaçlı çekilmiş sahneler ki bunlar , adeta 20 tanesini de izlemişçesine , yeter diyor bünyemiz , görmek istemiyor gözlerimiz .
Münferit , sistem içinde gözlerimizin görmek istemediği konuları karşımıza çıkarıp , gözlerimize kibrit çöpü sıkıştırarak , bizi rahatsız etmek isteyen bir film .
Kara film demek için yeterli donanıma sahip mi tartışılır ama klostrofobik ortamlar yaratabildiği bir gerçek .
Filmde beni esas rahatsız eden şeyin ise Ali Erkazan'ın sıra dışı oyunculuk başarısı olduğunu itiraf etmeliyim .
Televizyon dizilerinde babacan , sevimli , anlayışlı rollerde göre göre , hani neredeyse yanınıza gelse yanaklarını sıkabilecek kadar sempatik bulduğunuz bir oyuncunun , kadınlara tecavüz eden , onları hayal ederek mastürbasyon yapan , bir cinayeti gözünü kırpmadan seyredebilen soğukkanlı bir sapığa dönüşebilmesini bütün detaylarıyla izlemek beni büsbütün irrite etmiş olmalı .
Oyunculuk demişken Ali Erkazan ve Mahir İpek dışındaki oyuncuların fazlasıyla tiyatral bir tat verdiklerini ve gereken doğallığı sağlayamadıklarını belirtelim .
Bu yazı tamamen kişisel deneyimler üzerinden bir yorum olarak başladığı için Münferit'i objektif olarak değerlendirmeye dönmek gerekirse , bir ilk film için oldukça iddialı ve sıra dışı bir yapım var karşımızda .
Üstelik çürümeye yüz tutmuş olan sistemi eleştiren tavrıyla bazılarının canını sıkacak konuları ele alması açısından oldukça cesur , gişeye oynamak yerine sinemayı toplumsal konuları paylaşmak , konuşulmayanları konuşturmak için kullanması açısından oldukça ümit verici bir ilk film .
Türk sinemasının kara film örneklerine daha çok ihtiyacı olduğundan , bu filmin kara film özelliklerine daha çok yaklaşmasını beklemiş olsak da , konu itibariyle gene Türk sinemasında işlenmemiş bir konuyu ele alışı sevindirici .
Sabun köpüğü filmlerin arasından sıyrılıp , gerçekten sizi düşündürecek , gerçeklerle yüzleştirecek bir film izleyip , salondan çıktığınızda başka biri olmak istiyorsanız , bu film size göre .
Ama sinemayı sadece bir eğlence ve rahatlama aracı olarak görenlerdenseniz , uyaralım : rahatlamayacaksınız , rahatsız olacaksınız !
