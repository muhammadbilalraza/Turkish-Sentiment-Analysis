Günümüzde basit kahraman / kötü adam dinamiklerinin dışında hikayesini yönlendiren politik gerilim filmlerine rastlamak , deveye hendek atlatmaktan daha zor bir durum haline geldi .
Özellikle tamamen Amerikan sermayesini arkasına alan örneklerin içine sinmesi kaçınılmaz olan milliyetçilik duygusu İslam dünyasında hakkını arayanları terörist olarak betimlemekte hiçbir sakınca görmedi .
Mira Nair’in Mohsin Hamid'in çok satan romanından sinemaya uyarladığı Zoraki Radikal ( The Reluctant Fundamentalist ) , tam da bu anlayışın karşısına konumlandırabileceğimiz bir film .
Öncüllerinin aksine İslami radikalleri sorgusuzca cezalandırmak yerine , onların hayatlarını yönlendiren küçük kararların ve toplumsal olayların getirilerinin üzerine kafa yoruyor , tüm bunların ‘eldeki sonuçlara’ nasıl tesir ettiğini anlatma yoluna gidiyor .
Zoraki Radikal , 9 / 11 öncesinde ‘bir Amerika aşığı’ olan ana karakterimiz Pakistanlı Changez ( Riz Ahmed ) ’in iki farklı dönemine misafir ediyor bizleri .
Merkez zamanımız 2011 ve Changez CIA tarafından radikal bir suçlu olarak fişlenmiş .
Üniversitede Pakistanlı öğrencilere verdiği derslerde Amerikan karşıtı politikayı empoze etmeye çalıştığı , buna ek olarak silahlı örgütlere de katkı sağladığı istihbaratı tüm okları üzerine çevirmiş .
Tam bu noktada Amerikalı gazeteci Bobby Lincoln ( Liev Schreiber ) devreye giriyor ve yazmakta olduğu bir makale için Changez’e röportaj isteğini iletiyor .
Bu röportaj esnasında ‘hiç kimse göründüğü gibi değildir’ esasına uygun olarak Changez’in Amerika’da geçen eğitimini ve iş hayatını izlemeye koyuluyoruz .
Mira Nair , filmi mantık olarak geri dönüşler esasına dayansa da bu durumun dezavantajına düşmeyip 2001 ve 2011 arasında başarılı bir köprü kuruyor .
Başarılı okul yıllarından sonra , olabildiğine abartılı resmedilmiş birkaç yetenek gösterisiyle kendini ispatlayan ve kapağı ünlü bir şirkete atan Changez oldukça hırslı bir adam .
Bir an önce Amerikan Rüyası’na kavuşmak isterken patronu Jim Cross ( Kiefer Sutherland ) ’un da desteğini arkasına alıyor .
Finansal analistlik dalında rakipsizliği günden güne ortaya çıkarken işin içine bir de önceki sevdasından yaralanmış sanatçı Erica ( Kate Hudson ) giriyor .
Changez artık hem iş hayatında hem de özel hayatında mutluluğu yakaladığını düşünürken , tıpkı tüm dünyanın gidişatını değiştirmiş olduğu gibi onun da hayatını kökten sarsacak 9 / 11 saldırıları gerçekleşiyor .
Saygın bir işi olmasına rağmen yükselen milliyetçilik dalgasıyla aşağılanıyor , hor görülüyor ve nereye ait olduğunu sorgulamaya başlıyor .
Karakter merkezli bir film olan Zoraki Radikal , Changez’in yabancı düşmanlığına olan tepkileri , Pakistanlı kimliğine karşı hissettiği sorumluluk ve sahiplenme duygularıyla ilerliyor .
Kariyerinin zorlu dönemlerinde gerçekleştirdiği İstanbul ziyareti de bu açıdan önemli .
Defalarca sade ve sadece bir mekan olarak tasvir edilen İstanbul’un bu sefer dinler ve kültürler arası bir köprü görevi üslendiğini ve bir kitabevi sahibi olan Nazmi Kemal ( Haluk Bilginer ) tarafından dile getirilen yeniçeri gerçeğinin ana karakterimiz üzerinde ne denli büyük bir etki sağladığını belirtmemiz gerekiyor .
Hristiyan gençlerin Türkler tarafından kaçırıldığı ve yetiştirilip kendi saflarına karşı savaştırıldığını dillendiren bilindik hikaye , Changez açısından bir dönüm noktası niteliğinde .
Tabii tüm bunlar sürüp giderken yine camilerimiz , yine Kapalıçarşı çatısı gözümüze sokuluyor ama ne yapalım , bunu da ülkemizde çalışan birimlerin kafasızlığı olarak ufak bir arıza olarak nitelendirmek durumundayız .
( Bir insan neden Kapalıçarşı’nın çatısında uzanarak düşüncelere dalar , orasını ise Mira Nair’e sormak lazım ) Genel olarak bolca diyaloğa dayanan hikayeleri seyirciye sıkmadan izlettirebilmek zor bir iş .
Hele filminiz bir politik gerilimse işiniz daha da zorlaşıyor .
Zoraki Radikal’in de kaba bir hesapla 20 dakikasının fazla olduğunu söyleyebiliriz .
Buna rağmen Mira Nair’in tutturduğu kolay izlenebilme duygusunun ve kimi anlarda gençlik filmine kaçan hafifletme çabasının başarısı da ortada .
Ciddi hatta olabildiğine ciddi bir konuyu ele alırken giriştiği bu çaba filmini kaçan bir fırsat olarak konumlandırsa da ‘ne alaka ? ’ diye sorabileceğiniz aşk mefhumunda bile belli bir derinlik olduğu çok net hissediliyor .
Changez’e kollarını ardına kadar açtıktan sonra 9 / 11 sonrası değişen koca bir ulusun bir sembolü olan Erica , çekici ve sorunlu bir kadından çok daha fazlası olarak tasvir ediliyor .
Haftanın sessiz sedasız gösterime girecek olan ve gözden kaçması muhtemel filmlerinden Zoraki Radikal , , ‘bir de bu açıdan yaklaşın’ familyasının nitelikli örneklerinden biri .
Bir çok kurgu ve müzik başarısızlığı içermesine rağmen izlenilmeyi hak ediyor . firat_atac@hotmail.com  twitter : firatatac
