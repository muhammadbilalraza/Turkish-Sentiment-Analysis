II. Dünya Savaşı sırasında İtalya'da doğan " Yeni Gerçekçi " sinema hareketi , savaşın korkutucu yüzünü izleyiciye çocukların gözlemleri ile aktarma misyonu taşıyordu .
Roberto Rossellini , Luchino Visconti ve Vittorio De Sica gibi sinemacıların başını çektiği bu harekette , çocuklar savaş sonrası İtalya'nın durumunu gözlemleme görevi görüyorlardı .
Çocukların politik düşmanlıklarla kirlenmemiş , saf bakışları , bu hareketin içinde yer alan filmlerin savaşın yıkıntılarını gerçeğe yakın bir tarafsızlıkla gözler önüne sermelerine yardımcı oluyordu .
Thomas Gilou yönetmenliğindeki Yeni Ailem , " Cezayir Bağımsızlık Savaşı " sırasında Fransa'da var olan düşmanca atmosferi başrolünde yer alan Messaoud'un ( nam - ı diğer Michou'nun ) gözünden anlatıyor ve bu yönüyle İtalyan Yeni Gerçekçilerine yakın duruyor .
Sizin de tahmin edebileceğiniz gibi Yeni Ailem'in bir dönem filmi olması onu politikleştiriyor .
Çünkü film tam da Cezayir ve Fransa arasındaki çatışmaların kızıştığı , Jean - Paul Sartre gibi birçok Fransız düşünürün Cezayir Bağımsızlık Cephesi'ne destek verip tartışma yarattığı ve Fransa'da Arap karşıtlığının toplumun her kesimine yayıldığı bir dönemde geçiyor .
Ancak filmin , dönemin tüm politik olaylarını Michou'nun hikayesi üzerinden anlatması , onun zamanın güncel konularını derinlemesine irdelemesini de engelliyor , ki bana kalırsa filmin yapmak istediği de tam anlamıyla bu .
Yeni Ailem'in dönemin Fransa'sında yaşanan kanlı ve düşmanca olaylardan çok sevgiye , kardeşliğe vurgu yapmayı amaçlayan hümanist bir yapısı var .
Başkahraman Michou da , bu hümanist havanın öykünün her kademesine yayılmasını sağlayacak kadar sevecen bir karakter .
Küçük yaşta ailesinden ayrılan ve doğduğu günden beri sahip çıktığı Cezayirli kimliğini gizlemek zorunda kalan Michou , oldukça sakin , iyi huylu ve uyumlu bir çocuk .
Kaldığı yetiştirme yurdundan Gisele'in ellerine teslim edildikten sonra sadece birkaç saat içinde ismi , dini ve görünüşü değişen Michou'nun bu değişimi hiç direnmeden sakince kabul etmesi filmin barışçıl havasını besler nitelikte .
Ancak Michou'nun bu tavrı bir o kadar da dikkat çekici .
Sizin de hatırlayabileceğiniz gibi geçtiğimiz yıllarda yönetmen Radu Mihaileanu Bir Şans Daha Va , Vie et Deviens isimli filminde Yeni Ailem'dekine benzer bir kimlik problemine değinmişti .
Ancak bu filmin Yahudi gelenek ve göreneklerini benimsemek durumunda kalan Müslüman başkarakteri , yeni yaşamına , yeni ailesine uyum sağlamak için oldukça zorlu , yorucu bir mücadele vermişti .
Michou'nun mücadelesi ise aslında bir mücadelesizlik .
Filmin karaktere olan bu yaklaşımı ana fikrini de başarıyla destekliyor aslında .
Filmin de söylemeye çalıştığı gibi Michou , yeni ' Fransız ' kimliğine bürünmeden önce de Fransa'da doğmuş , büyümüş , o ülkede yetişmiş bir çocuk zaten .
Cezayirli bir ailenin çocuğu olarak Arap kültürünü içine sindirerek yaşamış olması onu herhangi bir Fransız vatandaşından farklı yapmıyor .
Bu yüzden de Michou'nun geçirdiği kimlik değişimi bir değişim bile değil esasında .
Yeni Ailem'in sevgiyi , hümanizmi yücelten barışçıl bir film olarak birçok politik filmde olduğu gibi kanlı çarpışmaları , şiddetli çatışmaları izleyicisinin gözüne sokmak gibi bir derdi yok belki .
Ancak ırkçılık , radikal milliyetçilik ve aynı ülkede yaşayan farklı kültürlere sahip kişilerin yersiz çatışmaları hakkında birçok politik filmin kolay kolay söyleyemediği sözleri söylemeyi biliyor .
Bütün bunlar bir yana filmin yıldızının Gérard Depardieu olduğunu tahmin etmek zor değil .
Depardieu , filmde Georges adında eski bir ordu mensubunu canlandırıyor .
Filmin ilk 20 dakikası boyunca ortalıkta görünmeyen Depardieu , sahneye bir çıkıyor pir çıkıyor .
Usta oyuncu , bütün iyi niyetine rağmen değişen dünyanın yeni politik ortamına ayak uydurmakta zorlanan Georges karakterini yer yer başarıyla karikatürize etmiş .
Depardieu , Michou'ya olan sahiplenici tavırları ile dikkat çeken , uçarı , çapkın Georges'un iç dünyasını izleyici için resmen görünür kılmış .
Oldukça barışçıl bir atmosferde başlayan filmin ritmi de oldukça iyi ayarlanmış .
İlk sahnelerin sakinliği ilerleyen dakikalarda yerini heyecana bıraktığına kalbimiz küt küt atmaya başlıyor .
Güçlü bir duygusal bağ ile bağlandığımız karakterler filmin sürükleyiciliğini derinden etkiliyorlar .
Filmin sakin gidişatı yerini heyecana bıraktığında koltuğumuzda rahat rahat oturamaz hale gelmemizin en belirgin nedeni karakterler için " ya başlarına bir şey gelirse " endişesini duymamız .
Filmin geçtiği kırsal bölgenin bütün sakinliğine rağmen fırtınadan önceki sessizlik hissi yaratması da filmin temposunu her daim yüksek tutmaya yardımcı oluyor .
Samy Seghir , Nathalie Baye ve Mathieu Amalric'in başarılı ve içten performansları ile de renklenen Yeni Ailem , bir çocuğun sevgisinin ve inancının her şeyden üstün olduğunu kanıtlamaya çalışıyor .
Thomas Gilou'nun kimlik , kardeşlik ve vatandaşlık kavramları üzerine çektiği bu film , bana kalırsa her şeyden önce Gérard Depardieu'nün performansı için izlenmeye değer .
