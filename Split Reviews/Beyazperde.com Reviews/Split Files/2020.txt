Bembeyaz karlar içinde başlayan film , bizi bambaşka diyarlara sürükleyecekmiş , bilemezdik .
İsveç'in karlı tepelerinde yol alan bir çift , ismi Jack mi Edward mı yoksa hiçbiri mi asla bilemeyeceğimiz karakterin ( George Clooney ) birşeylerin ters gittiğini bize baştan beri hissettiren gergin bakışları sonrası silah sesleri duyarlar ve hadi biz ona Jack diyelim , hiç ummadığımız bir hareketle filmin beşinci dakikasında bizi koltuğumuzda hoplatır , evet , filmin içine girmeye hazırız artık .
Fakat birden fon değişir , karlar buzlar erir ve Avrupa'nın daha sıcak iklimlerine doğru gittiğimizi farkederiz .
Filmin geri kalanı boyunca İtalya'da olacağız artık , İtalya'nın dar sokaklarında koşacağız , saklanacağız , binbir paranoya yaşayacağız Jack ile birlikte .
Çünkü Jack bir kiralık katil ama halinden hiç memnun değil .
Yüzüne başından beri farkettiğimiz bir : " bu işten nefret ediyorum , ben bir zavallıyım , kendi hayatımı yaşayamıyorum , bıktım , bırakıcam bu işleri " ifadesi oturmuş durumda .
İşi gereği soğukkanlı , hissiz gibi davranmak zorunda ama içerde çığlık çığlığa bağıran bir iyi kalp var .
Karakter çözümlemesinin epey üstüne giden bu filmde Clooney rolünün hakkını vermiş doğrusu .
Fazla diyalog olmayan bir senaryo bu ama gözler , mimikler , durgun anlar , küçük detaylar , herşeyi anlatıyor doğrusu .
Gerilim ve heyecan yüklü olmasına rağmen ağır tempolu olan film , izleyiciyi kızdıracak şekilde gereksiz bir yavaşlığa sahip değil .
Aksine karakter çözümlemeleri için gerekli bazı durakları var filmin .
Diyalog az dedik , belki sadece Jack'in İtalya'da arkadaşlık kurduğu pederle olan diyalogları filmde biraz fazla kaçmış sanki , yani filmde genel anlamda , " anlatmamıza gerek yok , siz anladınız " durumu hakimken , pederle olan diyalogları fazla kör gözüm parmağına olmuş sanki .
Filmde Jack kendini İtalya'daki halka fotoğrafçı olarak tanıtıyor .
Romanda ise ressam olarak tanıtıyormuş ve sürekli kelebek resimleri çiziyormuş , bu yüzden ismi Bay Kelebek'e çıkmış .
Filmde Jack kelebeklere ilgiliydi , kelebekleri tanıtan kitaplar okuyordu , ormanlık alanda gezerken karşısına kelebekler çıkıyordu , ve sırtında bir kelebek dövmesi vardı .
Kitabı okumayanlar için karakterin yumuşak tarafını besleyen bir imge detay , aynı zamanda kitaba selam çakmış , bu sonradan öğrendiğim bir detay olsa da hoşuma gitti , böyle göndermeler keyifli oluyor .
Filmin yönetmeninin ikinci uzun metraj denemesi bu .
Anton Corbijn aslen profesyonel bir fotoğrafçı .
Özellikle de müzisyenlerin fotoğraflarını çeken ve ilk filminde intihar eden bir müzisyenin hayatını anlatan ( Control ) yönetmen , bu filmi de kendi isteğiyle çekmiş , gerilim kitapları okumaya başlamış son son ve Martin Booth adlı İngiliz yazarın A Very Private Gentleman adlı romanından çok etkilenerek bunu beyazperdeye aktarmaya karar vermiş .
İyi ki de karar vermiş çünkü ortaya , hem fotoğraftan hem de müzikten iyi anlayan bir yönetmenin özenli bir iş çıkmış .
Film , belki İtalya'da geçmesi nedeniyle , oldukça Avrupai bir havaya sahip , oldukça da bağımsız bir havası var .
Yer yer bana Jim Jarmusch'un Limits of Control filmini anımsattı .
Orada da yasadışı işler çeviren bir kişinin yalnızlığı , paranoyaları ve kendine yolculuğu söz konusuydu , bu kez fonda İspanya vardı .
Yönetmen epey umut verici , yeni filmlerini de merakla bekliyoruz .
Son haberlere göre , zevkle seyrettiğimiz oyuncu Clooney'i de yakında , henüz post prodüksiyon aşamasında olan The Descendants filminde başrolde izleyeceğiz gibi görünüyor , onu da merakla bekliyoruz elbet .
Not : Son bir söz , filmin adı , " The American " , uyarlandığı kitabın ismi ise " A Very Private Gentleman " .
Türkçe'ye " Centilmen " olarak çevrilmiş filmin ismi .
Kitabı bilemem ama filmde Jack'in , İtalya'da yalnız bir Amerikalı olduğu üzerine epey gidiliyordu , dolayısıyla isminin bir anlamı vardı ama filmde " Centilmen " ne alaka , ben pek çözemedim , keşke " Amerikalı " olarak çevrilseydi dedim .
Kişisel fikrim tabii . twitter : blossomele - mail : blossomel@gmail.com
