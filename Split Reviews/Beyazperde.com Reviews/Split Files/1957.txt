Seks İtirafları filmini izleyince , ister istemez şöyle sıkıcı aforizmalar patlatma ihtiyacı duyuyor insan : " Her insanın bir ' sırlar dünyası ' vardır . Bu sırlar zaman zaman açığa çıkabilir , ama söz konusu seksle ilgili bir sırsa , itiraf etmeden evvel bir süre düşünün ! " .
Sırlar Dünyası'nın cinsellikle ilgili bir versiyonu olsaydı , sanırım filmimiz bu anonsla sunulurdu .
Zira böyle yuvarlak ve kesin bir yargıya Seks İtirafları filmiyle varabilirsiniz !
Hani bazı filmler mesaj verme kaygısı nedeniyle sıkıntı verir ya .
Seks İtirafları da mesaj verme derdinde bir nevi .
Ama siz bakmayın yukarıda " yuvarlak ve kesin bir yargı " lafımıza .
Çünkü film bu mesajı hayli cin bir fikirden yola çıkarak ve eğlenceli bir şekilde iletmeyi beceriyor .
Bu nedenle , sanatta artistik patinaj etkisi yaratan " mesaj kaygısı " mevzusunda , seyirciyi kendisine karşı bağışlayıcı kılmayı başarıyor ; hatta filme sempati bile duyabiliyorsunuz .
Tabii konu seks olunca bu mesaj konusunun bir hayli esnekleşebildiğini de unutmamak lazım .
Filmin konusu kesinlikle izleyiciyi saracak cinsten .
19 yaşında , başında kavak yelleri esen , şeytana uyup köpeğine oral seks yapan ve bunu hayatının en kirli sırrı olarak saklayan Amy , uzun süre sakladığı bu sırrı artık evlenme aşamasına geldiği sevgilisine açıklar .
Hem de bu itirafı , ciddiye binen ilişkisini resmiyete kavuşturmadan evvel onay almak için gittikleri baba ocağında yapar .
Daha da kötüsü , itirafı yaptığı mekanda gizlice saklanan ve hayatı boyunca ablasının gölgesinde kalmış erkek kardeş Dougie de vardır .
Daha daha kötüsü , erkek kardeş bu duyduklarını , kızlarını yere göğe sığdıramayan , ona " elmas " sıfatını takmış ailesine yemek masasında açıklayınca , iş iyiden iyiye sarpa sarar .
Görüldüğü gibi , hikaye ilgi çekecek kadar ilginç ve eğlenceli .
Geçmişte yaşanan bir olayın bir şekilde ortaya çıkması sonucu ilişkileri bozulan çiftlerle ilgili bir film ne kadar ilginç olabilir diye sorabiliriz elbette .
Makul nedenlerden dolayı her ilişkide böyle bir durum söz konusu olabilir .
Ama nedenimiz biraz acayipse , olay o noktada farklılaşabiliyor .
Bu acayiplik , sert babanın komik yanılgısıyla daha da ilginç bir hal alıyor üstelik .
Zira ' hayatındaki ilk ve tek erkek benim ' dediği eşi , geçmişte Elvis'e striptiz yapan ve Roy Orbison'la yatan hayli aktif bir groupie !
Film her ne kadar ilginçliğini sonlara doğru biraz kaybeder gibi olsa da , klişe bir konuyu cin bir fikirle ilgi çekici kılabilme konusunda iyi bir örnek teşkil ediyor .
Aynı anda dokunaklı ve tehlikeli olmayı becerebiliyor .
Sonunda da , tarafsız kalıp seçim yapma şansını seyirciye bırakmadan , cesur bir şekilde kararını karakterin üzerinden belli ediyor .
Seks İtirafları , birbirine benzeyen ve bu nedenle sinema severleri olumsuz ön yargı sahibi yapan birçok romantik komediden farklı olan ve seyredeni pişman etmeyecek bir film .
Bu arada filmin en ilgi çekici karakterinin de uyuşturucu müptelası , patavatsız , bir baltaya sap olamamış erkek kardeş Dougie olduğunu belirtmekte fayda var .
Karakterin renkliliği filme duyduğunuz sempatiyi bir kat daha artırıyor .
Dougie'nin filmde çok az gözüken ama gözüktüğü anda ebleh tavırlarıyla bol bol rol çalan arkadaşına da dikkat !
