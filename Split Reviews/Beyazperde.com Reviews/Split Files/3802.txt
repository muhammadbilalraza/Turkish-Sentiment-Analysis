Geçmişinden kopamayan , ileri adım attığında bile ruhen geçmişte kalanlar ilginç bir yapım giriyor vizyona .
Her iyi film gibi yanında doğru sorular getiriyor : Tecrübe , hakikaten insanın hatalarına verdiği isim mi ?
Geçmişten bir olayı hatırlayıp " keşke öyle değil şöyle yapsaydım " demek yerine " o zaman için doğru karar benim için oydu " demek daha mı doğru ?
Başkasına " hatalarımla sev beni " derken bunu kendinize inanarak söyleyebiliyor musunuz ?
Gün Batımı , sinemada " görüntü " nün ne olduğu bilen bir adamla " senaryo " nun ne olduğunu bilen bir başka adamın ortak hamuru .
Istvan Szabo'nun vefalı görüntü yönetmeni Lajos Koltai , 60'ından sonra yönetmenlik kariyerinin henüz ikinci filminde kamerasına olan hakimiyetini konuşturuyor .
Saatler için yazdığı senaryoyla övgülere mazhar olan David Cunningham ise bu kez Susan Minot'nun romanını uyarlarken kaleminin maharetini gösteriyor .
Son derece zor bir yapı var aslında karşımızda .
Ölüm döşeğindeki yaşlı kadının geçmişine gidip onun yaşamındaki kırılımlara tanıklık ederken daha sonra geri gelip şimdiki zamanda , aynı yaşlı kadının kızlarına verdiği öğütlerle onların hayatındaki kırılımlara yön vermesini anlatmak , kolay iş değil .
Hem geçmişte hem de şimdiki zamanda , seyircinin ilgisini çekecek dramatik bir yapı kurmak gerek .
Filmi izleyince bu konuda Koltai ve Cunningham'ın başarılı olduğunu düşüneceğinize inanıyoruz .
Filmin oyuncu kadrosu da zamanda yolculuk gibi .
Yanlış hesaplamadıysam 2 Oscar'ı ve 12 Oscar adaylığı bulunan efsanevi Meryl Streep , gerçek hayattaki kızı Mamie Gummer'ın yaşlanmış halinde filmin finaline damga vuruyor .
Hasta yatağında , geçmişiyle hesaplaşmadan ölmeyeceğine yemin eden , bir başka Oscarlı efsane 71 yaşındaki Vanessa Redgrave , onun sorunlu iki kızından birini oynayan Natasha Richardson'ın gerçekten de annesi .
( Diğer kızını oynayan Toni Collette ise yetenekli bir aktris olmasına karşın bu uçuk - kaçık karakter için fazla ağır kaçmış ) Ya diğerleri ?
Claire Danes'in son derece yerinde bir yorumla oynadığı genç , ilgi çekici Ann Lord , şarkıcı olma hayalinin peşinde .
Ancak erkek arkadaşının kardeşinin düğününde , Patrick Wilson'ın canlandırdığı çekici Haris'e aşık oluyor ve hayatının sonraki bölümünü tamamıyla değiştirecek büyük kırılıma doğru ilerliyor .
Bu öyle bir kırılım ki , onu yaşlandığında ölüm döşeğinde bile rahat bırakmıyor .
İçini rahatlatmak için bazen ölüm meleğinin elini tutuyor , bazen genç Harris'in kapıdan gülümsemesine susuyor , bazen de ruhu bir kelebeğin peşinde , iki kızının arasından süzülüyor .
Koltai , daha ilk sahneden itibaren bilindik film yapısına uymayacağını , " flash - back " ( geriye dönüş ) denen tekniği bir anlatım yöntemi değil , anlatılanın ta kendisi olarak kullanacağını belli ediyor .
Kendinizi bu yapıya uydurduğunuzda çok şey bulacağınız bir film Gün Batımı .
Ancak diğer taraftan , yaşlı kadının hasta yatağında geçmişiyle hesaplaşması ve kızlarının anlamsız yere birbiriyle kavga etmesi , saçma da gelebilir .
Filmin , geçmişe ve şimdiki zamana dönüşünde her zaman isabetli davranamadığını kabul etmekle birlikte hayata dair isabetli saptamalarda bulunması , bu kusurlarını affetmemizi sağlıyor .
En sevdiği arkadaşının düğününde , ona isterse kaçabileceğini söyleyen cesur ve tutkulu kadının , yaşadığı kırılımdan sonra verdiği kararını ölüm döşeğinde bile hazmedemeyişini izlerken bir yandan hüzünleniyor , diğer yandan da hayatın ne kadar değişken bir yapı olduğunu düşünüyor insan .
Soru soran , üzerine düşündürten , seyirciyi hayatını gözden geçirmeye teşvik eden , daha da güzeli , yanıtları gizleyen bir film Gün Batımı .
Çok hafif lezzetteki bir şarabın bile tadına varabilenler , bu filmle sarhoş olabilirler .
Özellikle sinema gurmelerine tavsiye olunur .
