2007 yılında çektiği dördüncü filmi Into the Wild ile sinemaseverlerin gönlünde taht kuran Sean Penn , dokuz yıllık bir aradan sonra yeniden yönetmen koltuğuna oturdu .
Yıldız oyunculardan oluşan kadrosuyla , iç savaş gibi önemli bir meseleye dikkat çekmeye çalışan ve aslında “iyi niyetli” bir film girişimde bulunan yönetmenin ne yazık ki bu kez baltayı taşa vurduğunu söyleyebiliriz . 
Öncelikle belirtmeliyim ki , tarihi gerçeklerden bağımsız olarak değerlendirildiğinde The Last Face , başarısız addedilecek bir yapım değil .
Bilakis , meselesi itibariyle yakın tarihin çok fazla değinilmemiş trajedilerinden birine sırtını yaslayarak , salt dış haberlerde kendisine yer edinebilen , dolayısıyla Batı halklarının epey uzak kaldığı olayları beyazperdeye taşıyor .
Ancak Sean Penn’in handikabı , kendisinden bir yıl önce Beasts of No Nation gibi sinemasal açıdan son derece güçlü , beyaz kahraman kültüne prim vermeyen bir filmin çekilmiş olması …
Hal böyle olunca , ister istemez iki filmin karşılaştırılması kaçınılmaz hale geliyor .
The Last Face , teknik olarak Beasts of No Nation’ın yakınından dahi geçemeyecek bir film .
Hatta birazdan uzun uzadıya değineceğim tarihi gerçekler bakımından , anlattığı trajediyi çok yüzeysel geçiyor , tarafları açıklamıyor ve büyük bir klişeye başvurarak “beyaz kahraman” yaratıyor .
Bu eksikliklerini de , yıldız isimleri barındıran kadrosu ile bilhassa şiddetin ve tıbbi müdahalelerin yer aldığı sahnelerde bazen gereğinden fazla “gerçekçi” olarak örtmeye çalışıyor .
Fakat her ne olursa olsun , değindiği problem itibariyle göz ardı edilemeyecek ve “Sean Penn’in en kötü filmi” denilip rafa kaldırılamayacak kadar mühim bir film The Last Face .
Çünkü içerisinde eksik de anlatmış olsa , bir trajedi barındırıyor . 
Gelelim trajedinin gerçeklik kısmına …
Liberya’da 1989 yılından 2003 yılına kadar , Sierra Leone’de 1991-2002 yılları arasında ve Sudan’da bu iki ülkeden bağımsız olarak daha ziyade din merkezli gelişen iç savaşları konu edinen film , yüzünü asıl olarak Liberya’ya çeviriyor .
Liberya’daki iç savaş sırasında , 2003 yılında tanışan karakterleri Wren ( Charlize Theron ) ve Miguel ( Javier Bardem ) , bölgeye gönüllü olarak gelen doktorlar ve onların aşkı ekseninde yaşanan vahşeti gözler önüne sermeye çalışıyor .
Ancak , iç savaşın bu bölgelerde neden başladığı , nasıl geliştiği , kimin kimle neden savaştığı soruları havada kalırken , bir de Batı’nın neden bu bölgeyle ilgilenmediğine “kendince sağlam bir yanıt verdiğini” düşünen Sean Penn , aslında bu noktada çok ciddi bir yanılgı içerisine düşüyor . “Batı’nın Ortadoğu’nun petrolünü bırakıp burayla ilgilenmeyeceğini” söylerken , ABD’nin o dönemde uğraştığı Körfez Savaşı meselesine atıf yapmaya çalışıyor ve iç savaşın hâlihazırda ABD destekli olduğunu , insanların yiyecek ve temel ihtiyaç maddelerini bulamazken nasıl bu kadar silah ve diğer mühimmatların çocukların bile elinde olabildiğini ve gerçekte sorunun petrol meselesine dayandığını gözden kaçırıyor .
Hatta Liberya ve Sierra Leone’de bir de değerli madenler meselesi ve kontrolü var ki , oraya hiç girmeyelim … 
Liberya İç Savaşı , 1989 yılında gün yüzüne çıkmış olsa da , aslında çok uzun yıllardır Liberya halkının içinde bulunduğu anlaşmazlıkların sonucu .
Hem de bu anlaşmazlıklar , mezhep ya da din odaklı veyahut ırk kökenli değil , çok şaşırtıcı bir biçimde kimlik temelli .
1800’lü yıllardan sonra , başta İngiltere’de olmak üzere köleliğin kaldırılmasıyla özgürleşen Afrika kökenli kölelerin , biraz misyonerlik biraz da kolonizasyon hayaliyle ama en çok Batılı ülkelerde gelecekte söz sahibi olmaları korkusuyla Liberya’ya yerleştirilmesiyle kurulan Liberya , 1847 yılında Afrika’nın ilk bağımsız cumhuriyeti oldu .
Bölgeye gelen Amerikalı Liberyalıların , zaman içerisinde kendilerini yerli halktan , gerçek Liberyalılardan üstüne görmeye , kölelik sisteminin modern bir versiyonunu buradaki yerli halklar üzerinde uygulamaya , yönetim biçimini , ülke kaynaklarını tamamıyla ele geçirip , “vahşiler” olarak tanımladıkları insanları bir tür köleye dönüştürmeleri ve “beyaz adamın Afrika’daki siyah eli” olmalarıyla çatışmanın ilk tohumu atılmış oldu .
Yıllar boyu süren Amerikalı Liberyalı hegemonyası , yerli halktan gelen General Doe önderliğindeki 1980 darbesiyle sona erdi .
İzleyen süreçte darbenin yerli halkın lehine sonuçlanacağı düşünülürken , General Doe’nun Amerika’yla yakınlaşması ve ABD’nin Afrika’daki en büyük yardımı Liberya’ya yapmaya başlamasıyla darbenin arkasında yatan neden ortaya çıktı .
ABD , General Doe’nun devirdiği Tolbert’in sosyalist ülkelerle olan yakınlaşmasından rahatsızlık duymuştu ve aynı yıl içerisinde farklı coğrafyalarda birden fazla darbe yaptırabildiğini kanıtladı ( ! ) .
Böylece darbenin bırakın yerli halk lehine sonuçlanmasını , birkaç yıl içerisinde önce Doe’nun başlattığı şiddet , ardından da onun ekibinden gelen ve Amerika Liberyalı olan Charles Taylor’la aralarında çıkan anlaşmazlık sonucunda Taylor’ın isyancı haline gelmesiyle Liberya tarihinin en kanlı dönemine giriş yapmış oldu .
Taylor’ın ABD’ye kaçması ve iade talebinin Amerika tarafından reddedilmesi üzerine General Doe , yeniden sosyalist Çin’e yaklaştı .
Bunun üzerine ABD’de hapisten kaçan Taylor ( ! ) , ülkeye geri dönüp isyan hareketini başlatınca , iç savaş da başlamış oldu .
7 yıl süren ve korkunç bir vahşetin yaşandığı , ABD’nin ve BM’nin özellikle Körfez sorunu nedeniyle yeterince ilgilenemediği ilk iç savaşın ardından Amerikalı Liberyalı Taylor yönetimi ele geçirirken , ikinci iç savaşın başlaması Gine’yle olan sorunlar sebebiyle çıktı .
Ancak Taylor , General Doe ile benzer bir hata içerisine düştü ve Bush’la petrol paylaşımı anlaşmazlığından kısa süre sonra önce savaş suçlusu ilan edildi , ardından da alaşağı edildi . 
İşte 2003’te savaşın siyaseten sonlandığı ve uluslararası kuruluşların yavaş yavaş etkili olmaya başladığı bir dönemde hikâyesine giriş yapan The Last Face , tüm bu gerçekleri göz ardı ederek , uluslararası kuruluşların bölgede karşılaştıkları kadar anlatıyor öyküsünü .
Bir Batılı kadar iç savaşın taraflarına , neden çıktığına , geçmişine ve Büyük Güçlerle olan ilişkisine uzak The Last Face , anlattığı hikâyeye evinde oturup haberlerden yaşanan vahşeti öğrenen bir Batılı kadar yabancı kalıyor .
Hatta Batı’nın hiçbir şeyden haber yokmuş , Büyük Güçlerin bölgeyle ilgisi yokmuş gibi davranıyor ve aktivist karakteri Wren üzerinden , “Batı’nın ilgisini yaşanan savaşa çekme öyküsüne” dönüştürüyor .
Bunu yaparken de , “iki beyaz kahramanın” gözünden vahşeti görselleştirirken , onların yakınına her ne hikmetse sadece Amerikalı Liberyalıları yerleştiriyor . 
Filmin tarihi arka planıyla ilgili eksiklerini bir kenara bırakırsak , katliamı gösterme konusunda oldukça başarılı olduğunu söylemek gerekiyor zira film , şiddetin boyutu noktasında otosansür uygulamadığı için , tüm yaşanılanları açık seçik izliyoruz .
Bazı seyirciler için zorlayıcı olabilecek bu sekanslar , filmin inandırıcılığını güçlendiriyor ve tempo sorunlarını görmezden gelmemize sebep oluyor . 
Ünlü yazar Hemingway ve gazeteci Gelhorn’un , savaş ortasındaki aşklarını andıran Wren ile Miguel’in ilişkisi üzerinden çatışmasını kuran film , nedense finale doğru Terrence Malickvari bir stil veriyor hikâyesine .
Malick’in hayranlıkla izlediğimiz felsefi alt yapısı olmadan , salt müzik ve görüntü kullanımı elbette Malick olmak için yeterli değil ama Penn’in bir biçimsel denemeye girişmesi bakımından dikkat çekici sahneler olarak hafızamızda yer ediyor . 
Hans Zimmer imzası taşıyan müziklerine rağmen The Last Face , Red Hot Chili Peppers’ın şahane müzikleriyle hatırlayacağımız bir film oluyor .
Javier Bardem ve Charlize Theron’un vasatın üzerinde oyunculuklarla karşımıza çıktığı , usta Jean Reno’nun ufacık rolüne rağmen seyir zevkini yükselttiği The Last Face , sıkıntılarına rağmen sonuna kadar ilgiyle izleyebileceğiniz bir film .
Into the Wild’dan sonra Sean Penn için büyük bir düşüş mü , kesinlikle öyle , fakat meselesi yüzünden ilgiyi hak ediyor . 
Başak Bıçak – basakbicak@gmail.com
https : / / twitter.com / BasakBicak
