Öncelikle şunu belirtmeliyim ki , Tayvanlı yönetmen Hou Hsiao - hsien ( soyadı Şio Şien diye telaffuz ediliyor ) ile ilk tanışmam bu filmle oldu .
Kendisi bugüne dek yanaşmaya çekindiğim bir sinemacı olmuştu nedense .
Benim bu filmle ilgili bağım daha ziyade öncülü olan 1956 yapımı Kırmızı Balon sayesinde .
Yarım saati biraz aşan süresiyle aslında kısa metraj sayılabilecek olan bu film , diyalogsuz olmasına rağmen " Özgün Senaryo " dalında Oscar bile kazanmış , önemli bir filmdir .
Hani derler ya , adeta bir sinema dersi niteliğindedir .
Hsiao - hsien'in filmi , aslında bu başyapıta bir saygı duruşu niteliğinde .
İki filmin ilişkisi bundan ileri pek gitmiyor .
Balon , takip ettiği küçük çocuğun yaşamına girmek için bir araç .
Küçük Simon , kukla sanatçısı annesi Suzanne , Fransa'ya sinema eğitimi için gelmiş Çinli bakıcısı Song ve yaşam alanları çevresinde gelişen gündelik olayları takip ediyoruz bu balonun takdimiyle .
Tek başına oğlunu yetiştirmeye çalışan bir annenin mücadelesi şeklinde de özetleyebiliriz filmin öyküsünü bir bakıma .
Ancak Kırmızı Balonun Yolculuğu , neredeyse hiçbir dramatik yapı içermiyor , hatta kurmayı denemiyor bile .
Geçen haftaki Tatil Kitabı yazımda da bahsettiğim , dramatik yapıya sırtını dönen , olabildiğince sade ve gerçekçi bir anlatımla sadece gündelik yaşamı filme aktarmayı deneyen filmlerden biri .
Bu eğilimin son dönemde izlediğim en güzel örneği hatta .
Dolayısıyla , klasik anlatı formlarına alışmış olan bir seyircinin olabildiğine sıkılması mümkün böyle bir filmden .
Fakat Hsiao - hsien'in sakin ve kontrollü üslubuyla karakter ve mizansenlerin doğallığı , insancıllığı ve aşinalığı , kendini teslim etmeye hazır bir izleyiciyi içine alıp büyüleyebilecek cinsten .
Bu filmdeki gerçekçi ton , detaylardaki kendiliğindenlik , doğallık hissi o kadar güçlü ki , özellikle sinema üzerine kafa yoranlar için son derece öğretici , zihin açıcı bir deneyime dönüştüğünü de söyleyebilirim .
Doğaçlamaya bolca yer bırakan yönetmen , filmlerde görmeye alışmadığımız gündelik detayları , filminin esas gücüne dönüştürüyor .
Ayrıca kendi kültürüyle bir Avrupa kentinin dokusunu da mükemmelce birleştiriyor .
Juliette Binoche'un doğal oyunculuğunun en güzel örneklerinden birini sunan Kırmızı Balonun Yolculuğu , yönetmen Hsiao - hsien'in en kolay içine girilebilen filmi olarak niteleniyor .
Buna rağmen , sinemada alışkanlıklarını değiştirmeye direnen izleyicilere göre değil .
