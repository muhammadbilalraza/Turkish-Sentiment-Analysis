We’re the Millers / Bu Nasıl Aile  ,   önce uyuşturucu satıcısı David Burke’ün yalnız hayatına dalış yapmamızla başlıyor .
İşini tıkır tıkır kurmuş olan David , yıllar sonra karşılaştığı okul arkadaşının kurduğu sıcak yuvanın çok dışındadır , yani hayatta tek başınadır ama yalnızlık konusunda tek başına değil .
Film elbette bir yalnızlar ordusu kurmuyor ama hayatın dışına itilmiş , en azından kendisini öyle sanan ve ifade eden dört kişiyi zorunlu olarak biraraya getirmenin formülünü yaratıyor .
Başını belaya sokma ustası David elindeki parayı ve uyuşturucuları kaptırınca büyük satıcı Brad’e borçlanır .
Meksika sınırından kaçak yollarla yüklüce miktarda uyuşturucu getirebilirse durum hallolacaktır .
Filmin hikayesini anlatmaya , " Bu sorunu göze batmadan , bir karavanla tatile çıkmış aile modu yaratarak aşmayı deneyen David’in başına gelmeyen kalmaz " şeklinde bir cümleyle sürdürmek en doğrusu sanırım .
Striptiz dansçısı Rose , kimseyle cinsel ilişki deneyimi olmayan bakir Kenny , ailesini terk ederek sokaklarda yaşamaya çalışan kaçak Casey ve bizim David bir karavanın içinde ‘çakma’ bir aile oluşturur ve Meksika yollarına düşerler .
Çakma aile modelini en son Demi Moore’lu The Joneses / Örnek Aile filminde izlemiştik yanılmıyorsam , oradaki toplama aile modeli fazlaca ciddi ve kuralcıydı tabii !
Burada ise kurallar yok , komedi var .
Komedisini az da olsa cinsellik üzerinde kuran filmlerden bu , o yüzden bel altı muhabbetler fazlaca dönüyor !
Hatta bazı yerlerde kaba komedi kıvamına yükseliyor !
Ayrı telden çalan dört kişinin birbirine alışma süreçleri , uyuşturucu yüklü koca bir karavanla yapılan absürd yolculuk hali ve bu aileye eklemlenen yan karakterlerle bir hayli güldürmeye çalışan filmin eksiği , bir türlü istediği gerilimi yaratamamak !
Aslında uyuşturucunun yanlış ellere geçmesi ve Meksika’dan belalı bir grubun peşine düşmeleri filmin pek umrunda olmuyor , o daha çok ‘çakma’ ailemize , yamadığı diğer aileyle maceralar yaşatma derdinde !
Yanlış anlaşılmalar , durum komiklikleri ve cinselliğin küçük dozlarla araya sızdırıldığı filmde uyuşturucu muhabbeti sadece dekor olarak kalıyor .
Hatta , dikkatli bir biçimde kısa tutuluyor , bir nefes çekildiğini bile görmüyoruz yani !
Sadece " ot bebek " bölümü gayet iyiydi !
Nasıl sonuçlanacak diye beklerken bir hayli radikal bir kararla ot bebekten kurtulundu .
Filmde olay örgüsü bir türlü sonuca ulaşmıyor , tam bitiyor dediğimiz yerden olmadı baştan şeklinde bir daha başlıyor .
Bu da filmde belli bir sarkma yaratıyor ama çok da değil , sadece konu istenilen noktaya gelene kadar bayağı badireler atlatılıyor .
Sonuçta Bu Nasıl Aile yollarda geçirdikleri zorlu ve bir yandan da keyifli yolculukta birbirlerini tanımaya çalışan dört insanın öyküsü diyebiliriz .
Aile kurumuna önem verdiğini söylese de ‘toplama’ bir aile yaratarak kan bağı denen şeyin üstünü çiziyor ve Hollywood kalıplarında aileye sıkı sıkı sarılan filmlerden ayrılıyor en azından .
Haftanın komedi filmi olarak belli bir ilgi gösterilebilir , hatta striptiz salınımları ve yıllara meydan okuyan vücuduyla Jennifer Aniston bile ilgi çekici olabilir ! 
twitter . com / BanuBozdemir
