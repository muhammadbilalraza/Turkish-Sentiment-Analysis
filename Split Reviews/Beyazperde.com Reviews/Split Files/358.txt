Yazı filme dair mecburi sürprizbozan / spoiler içermektedir . 
Sinemamızın nevi şahsına münhasır sinemacısı Ümit Ünal’ın Aşk , Büyü vs. filmini nihayet 56. Antalya Film Festivali’ne katılabilen şanslı azınlık dışındaki sinemaseverler de izleme şansını yakaladı .
Geçtiğimiz Kasım ayında Antalya’dan En İyi Kadın Oyuncu ( Selen Uçer ) ,  Behlül Dal Jüri Özel Ödülü ve SİYAD En İyi Film Ödülü ile dönen film ,  9 ay sonra pandemi koşullarında yarı online yarı fiziki şartlarla gerçekleştirilen 39. İstanbul Film Festivali’nin ulusal yarışma bölümünde seyirci karşısına çıktı .  
Ümit Ünal öyle bir sinema insanı ki ;  Teyzem’den bu yana neyi kaleme alsa okurum –zira meraklısı dışında pek kimse bilmez ama kendisinin 4 tane de kitabı vardır - , hangi film için rejisör koltuğuna otursa , koşa koşa gider , defalarca izlerim .
Bir önceki filmi Sofra Sırları’nı 3 kez seyrettim mesela , Anlat İstanbul’un ise hesabını tutamadım .
Evet , çünkü gerçek bir rejisördür Ümit Ünal .
Halit Refiğ ve Atıf Yılmaz kuşağından bize yadigâr kalan , sinemadaki usta - çırak ilişkisini , peliküle olan aşkı tatmış olan son gerçek sinemacılarımızdandır .   ( Bir üst kuşaktan halen hayatta olan Yılmaz Atadeniz , Erden Kıral gibi duayenlerimizi ayrı tutarım . )  Ne yazdığını , ne anlattığını , ne çektiğini bilen insan sayısı öylesine azalıyor ki ,  size güzelleme koksa da bu paragraf Ümit Ünal’a manevi bir borcumuzdur .  

Gel gelelim filme , “Aşk , Büyü vs. ” Hem gizemli ,  hem de henüz daha ilk elde kendisini açık eden ismiyle Ünal’ın son filmi , 20 sene önce kilit altına alınmış büyülü bir aşkın kabuğunu , günümüzde soymaya girişiyor .
İki başrole iki kadını oturtuyor Ümit Ünal ; insan ister istemez heyecanlanıyor , çünkü kadın dünyasını nasıl anlatabileceğini bazen kadının kendisinden bile iyi biliyor .
Zamanında , henüz ergenlik başta duman gezerken birbirine âşık olan iki kadın Eren  ( Ece Dizdar )  ve Reyhan  ( Selen Uçer ) .
Biri milletvekili , bakan kızı , diğeri o vekilin bahçıvanının kızı !
Yani bir Yeşilçam ışınlanması ile ayrı dünyaların insanlarını 90’ların ortasına konduruyor senaryo .
Fakat bu aşkta sınıfsal fark varken , cinsiyet farkı yok !
Takvimler görece özgürleştiğimiz 90’ları gösterse de , olur mu canım hiç öyle şey !
Tam bir rezalet ( ! ) vakası ile iki genç kız birbirlerinden zalimce kopartılıyor .
Öte yandan Eren bu ayrılığın en çok psikolojik şiddetini hissederken , yanlış adamın doğru kızını seven Reyhan’ın hayatı ,   ( psikolojisinin yanı sıra )  ekonomik , ailevi pek çok açıdan da zindana dönüyor .  20 sene sonra Eren hiç unutamadığını iddia ettiği gençlik aşkını bulmak için Büyükada’ya gelince , yaranın kabuğunu kaldırıp yırtmak , kanın akmasına izin vermek Reyhan için hiç kolay olmuyor doğal olarak .  
Müthiş bir çatışma , Eren’in özlem dolu gözleri ve Reyhan’ın unuttuğu , unutmak istediği “Aşk” satırları üzerine kuruluyor filmin ilk bölümünde .
Seyirci ister istemez Reyhan ile özdeşlik kuruyor ,  çünkü hak veriyoruz ömrünün en verimli yılları zalim bir adamın iki dudağı arasında bir çırpıda harcanan bu kadına .
Dahası Eren’in kısaca özetlediği 20 yıl boyunca , özgürlüğünü eline almış bir kadın olarak ilk aşkını hiç arayıp sormamış olması , nihayetinde kimselere tutunamadığında Reyhan’ın karşısına çıkmaya yeniden cesaret etmesi karaktere biçilen kibir ile örtüşüyor .
Ünal bazı hallerde saflık hırkası altına saklıyor Eren’in bu halini ama doğduğun aile karakterinin de büyük parçasını belirler .  
Filmin ikinci yarısında ise “Büyü” kısmı devreye giriyor .
Büyükada’nın yokuşlarına , sırtlarına öyle büyülü satırlar saklıyor ki Ünal , bu iki kadın vakti zamanında yapılan sözde büyüyü bozdurmanın nafile macerası arasında , hayatın kendi büyüsüne kapılıyor .  Kah nefesi kuvvetli Aliye Hanım’ın oğlunun ( Emrah Kolukısa ) yalnızlıktan zombilere saran teorileri ,  kah Pembe Hanım’ın paraları sineye indiren gaibi !  Ya da yalnız kozalağın yokuş aşağı yuvasına yuvarlanmasının büyüsü ,  vs !
Yalnızlığın dehşetine karşılık ,  hayatın basitliğini satır aralarına ve doyumsuz ada manzaralarına gizliyor Ümit Ünal .  Bu noktada teknik anlamda Türksoy Gölebeyi’ningörüntü yönetmenliğini es geçmeyelim .
Nefis ters ışık oyunları ile sahnelerin atmosferini güçlendiriyor Gölebeyi’nindeneyimli elleri .  
Çekmeceler filmindeki Deniz rolü ile büyük çıkışını yapan Ece Dizdar , inatçı eski âşık Eren rolünde üzerine düşeni fazlasıyla yerine getiriyor .
Bir tık daha ‘yırtık’ olan Reyhan’a hayat veren Selen Uçer’in oyunculuğu ise tek kelimeyle pürüzsüz .
Karakterin çok iyi yazılmış olmasının da etkisiyle Reyhan’ı yaşayan bir insan , bu hikâyenin en görünen parçası yapmayı başarıyor Uçer ve Antalya’dan En İyi Kadın Oyuncu heykelciğe ile boşuna dönmediğini kanıtlıyor .
Ayrıca süresi kısa olsa da oldukça tadında sahneleri ile Emrah Kolukısa ve Ayşenil Şamlıoğlu ,  büyü macerasının renkleri oluyorlar .
Eren - Reyhan gerilimine denge getiren Gökhan karakterinde Uygar Özçelik’i de atlamış olmayalım ; Gökhan bu hikayenin maalesef en kolay harcanan karakteri oluyor .  
Çok uzun lafın kısası ,  neredeyse yok sayılmaya çalışılan queersinemamız açısından leziz bir film Aşk , Büyü vs. Ulusal yarışma seçkisinin bir diğer tür filmi olan Bilmemek ile aynı hafta içerisinde seyretmiş olmak insanı umutlandırmıyor değil hani !
Ümit Ünal’ın filmografisinin olgunluk yapıtlarından Aşk , Büyü vs.  yarışmadaki yüksek şansının yanı sıra umarız ki pandemi sürecinde ve sonrasında çok daha fazla seyirciye ulaşır !
