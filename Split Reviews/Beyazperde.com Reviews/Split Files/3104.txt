Eğer iki yıl önce çekilmiş bir film , vizyona yeni giriyorsa iki şey düşünün .
Ya bu şaheser filmi iki sene boyunca görmemeniz için evrenin tüm karanlık güçleri harekete geçmiş olmalı , ya da işin içinde ticari bir hesap var .
Afişinde taze Oscarlı Reese Witherspoon'un sözüm ona baştan çıkarıcı pozuyla pazarlanan bu film için hangisini düşüneceğinizi , yazıyı okuduktan sonra siz karar verin . William Makepeace Thackeray'in aynı adlı romanından daha önce televizyona da uyarlanan Gurur Dünyası , ihtiraslı bir kadının , İngiltere'de asilzadelerin arasına girme çabasını anlatıyor .
Becky Sharp , nasıl bir çekicilikse bu , gittiği her yeri ışıl ışıl yapıyor , herkesi hayran bırakıyor .
Kah bir mürebbiye , kah asil kana mensup bir askerin duygulu eşi .
Bu bir " tek kadın " öyküsü ve bu rol için seçilen isim , Reese Witherspoon .
30 yaşındaki aktris , kendisine Oscar kazandıran Sınırları Aşmak'dan hemen önce çektiği bu filmde , bir yandan ne kadar güzel şarkı söyleyebildiğini gösteriyor , yeri geldiğinde alımlı bir kadın , yeri geldiğindeyse romantik bir aşık olabileceğine inandırmaya çalışıyor .
Aktris bunları bir ölçüde başarıyor da .
Ancak benim gibi , Witherspoon'un çekici bir kadın olduğunu asla düşünmeyen biri için filmden keyif almak imkansızlaşıyor .
Üstelik , filmin başka önemli sorunları da mevcut .
Kamera arkasındaki Hintli kadın yönetmen Mira Nair'in ülkesini ne kadar güzel gösterebildiğine Muson Düğünü'de tanık olmuştuk .
Romanı okumadığım için bilemiyorum ama birçok senaristin el attığı Gurur Dünyası'nda da fazlasıyla zorlama görünen bir Hindistan aşkı var .
Karşılıksız aşkını unutmak için " olabilecek en uzağa " yani Bombay'a gitmeyi seçen askerler , İngiliz asilzadelerinin Hint mutfağına düşkünlüğü , dahası çiçekler böceklerle dolu , yani kimsenin mutsuz olmadığı bir Uzak Asya ülkesi hayali .
Nair'in incelikli olduğunu düşündüğü Hint ezgileri filme renk katmaktan uzak .
Kaldı ki Witherspoon'un güya Hint şarkısı diye , bize ve karşısında dans ettiği asilzadeye Arap müziğini yutturmaya çalışması , akıllara durgunluk veriyor .
Bob Hoskins , Gabriel Byrne , Jim Broadbent hatta genç Jonathan Rhys Meyers gibi kalburüstü oyuncular , ellerinden geldiğince rollerinde iyi görünmeye çalışsalar da , darmadağınık bir senaryonun parçası olmaktan kurtulamıyorlar .
Aşk Engel Tanımaz'daki muhteşem Spike tiplemesiyle hatırladığımız Rhys Ifans'in karşılıksız aşkı ise , ironik biçimde filmden alınan belki de yegane tat .
Nair , daha önce özgünlük kokan Hint kumaşı filmlerinden sonra bu kez aynı dikişi bu uyarlamaya tutturmaya çalışırken elbiseyi yırtıyor ; kraliçe çıplak görünüyor .
Olayların gelişimindeki tutarsızlıklar o denli fazla ki , Nair'in sette ve kurgu masasında kontrolü kaybettiği açıkça görülüyor .
Becky ihtiras içinde yanıp tutuşurken birden bire her şeyden vazgeçen fedakar eş / anne kılığına bürünüyor .
Çocukluk arkadaşı Amelia ile birlikte eşlerinin savaştan sağ salim dönmesini beklerken kim hayatta kim ölü , dakikalarca anlaşılamıyor .
Zaten filmde genel olarak kime ne olacağını hiç merak etmiyorsunuz , zira film inandırıcı olmayı asla başaramıyor .
Üstelik başrolleri paylaşan oyuncular , yıllar geçse de , çocukları büyüse de , asla yaşlanmıyor .
Tüm bu nedenlerle Nair , 55 günde kotardığı bu kostümlü , sözüm ona dönem filminde fena halde çuvallıyor .
Filmin teması olduğu umulan " kibir " duygusu , bırakın filmi , başlığında bile doğru dürüst verilemiyor .
Vanity Fair için kim " Gurur Dünyası " adını seçti , doğrusu merak ediyorum .
Ağlanacak yerde gülünçlükten güleceğiniz , kaybettiğiniz saatlere ise hüzünleneceğiniz bir film .
