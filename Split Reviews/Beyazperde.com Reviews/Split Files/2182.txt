Bridget Jones bir anlamda tüm kadınların kahramanıdır .
Evet parlak zırhları ya da ayak bileklerine kadar uzanan altın sarısı saçları yoktur ama onu kahraman yapan da asıl budur .
Kadının sakarlıklarını , içsel komplekslerini , korkularını , arayışlarını ve saflıklarını dürüstçe yansıtabildiği için bir kahramandır o .
2001 yılında Bridget Jones'un Günlüğü ile hayatımıza giren Bridget günlüğüne kaydettiği her detayla bizleri gülümsetmişti .
Biraz kilolu , sakar ve sevimli bir kadın olan Bridget'in maceralarını hepimiz severek izledik .
Bir kadının doğallığını ve gündelik tasalarını onunla daha yakından tanıdık .
Bu kadar sevilmesinin sebebi de bu yanıydı zaten .
" Kadın " kavramını her daim zarif , ince , akıllı , maharetli ve bakımlı sıfatlarından kurtararak ortaya doğal bir kadın imajını sunmuştu .
Bu gidişat serinin 3 yıl arayla gelen devam halkası Bridget Jones : Mantığın Sınırı'nda da devam etti .
İlk filmdeki gibi Bridget gene birbirine tamamen zıt iki erkek arasındaydı ve ne yapacağını bilmiyordu .
Ancak onu tanıyan bizler duygularını adeta onun kadar iyi analiz edebiliyorduk ve seçimi ilk filmdeki gibi bir kez daha Bay Darcy olduğunda hiç şaşırmadık .
Ancak 3. filmin bizleri şaşırtacak gibi noktaları var .
İlk olarak şunu belirteyim , Bridget artık bizden biri değil .
Eski sakarlıkları azalmış , doğallığı azalmış ve dertleri artık erkeklerle değil kendiyle .
Tam olarak orta yaşını almış bir kadının kendi içsel bariyerlerini kırma macerasını izliyoruz .
Yine iki erkek , yine ikisi de birbirine zıt .
Ancak aslında bu film Bridget'in kendi macerası .
Bu sefer babasının hangisi olduğunu bilmediği bir bebek taşıyor karnında .
Bu yüzden filmin seyri de tamamen değişiyor .
Hangi erkeğin olduğu , Bridget'in ne hissettiği değil mesele .
Bir bebek dünyaya getirmenin sorumluluğu Bridget'in yüzüne çarptığında filmin seyri ' hangi erkekten baba olur'dansa ' bir kadın tek başına bir çocuğa bakabilir mi ' sorusu üzerine yoğunlaşıyor .
Romantik komedilerde ya çocuğu ergenlik çağına ulaşmış ya da kendisi daha genç olan kadın karakterlerin arasında orta yaşlı bir anne olarak Bridget yine bir fark yaratmayı başarıyor .
Renee Zellweger'ın ünlü yapan bu karakteri bir kez daha taşıması da hayranlar da ufak bir üzüntü yaratıyor , zira oyuncunun eski Bridget'le arasında dağlar kadar fark var .
Yılların getirdiği yaşlanma faktörü ne yazık ki Zellweger'a da yansımış .
Colin Firth'ün ise kendine özel o " yaşlanmama " büyüsü ne yazık ki Bridget'teki değişimi daha da göze sokmuş .
Görüntüsü değişmeyen Bay Darcy'nin bu devam halkasındaki rakibini ise Amerikalı aktör ve araba yarışçısı Patrick Dempsey canlandırıyor .
Milyoner bir ilişki uzmanını canlandıran bu yeni karakter elbette ki Bay Darcy'nin tam aksine eğlenceli , ruhani ve romantik bir karakter .
Firth'ün o soğuk oyunculuğu alışılmış ve başarılı .
Dempsey de kendi üstüne düşen payı ortalama bir oyunculukla kurtarabiliyor .
Zellweger'ın özdeşleştiği karakteri canlandırma becerisine zaten diyecek yok .
Ancak filmin yıldızı bu üçlüden biri olmaktan çok Emma Thompson'ın canlandırdığı jinekolog rolü diyebiliriz .
En büyük esprileri Dr .
Rawlings patlatıyor .
Serinin yeni karakterlerinden , İngiliz oyuncu Sarah Solemani'nin canlandırdığı Miranda da filmi götüren karakterlerden .
Filmin yönetmen koltuğunda serinin ilk filminde aynı koltuğu kapmış olan Sharon Maguire oturuyor .
Bu filmin artı noktalarından biri .
Zira serinin izleyicileri ilk filmin alışılmış akışını yakalayabiliyor .  Anlaşılacağı gibi artık burada komedinin vurucu noktası Bridget değil . birbirine zıt iki erkek , doktor ve en yakın arkadaş dörtlüsü komedi topunu Bridget'in elinden alıyor .
Bu nedenle bir kadının sakarlıkları ve alışılmış Bridget Jones tadı için sinemalara giden izleyiciler biraz hayal kırıklığına uğrayabilir .
Ancak filmin bozmadığı bir gelenek daha var ; filmde hiçbir kadın asla kötü karakter olmuyor .
Darcy'nin eski eşinden tutun da serinin 2. filminde Bridget'in Darcy'nin sevgilisi sandığı " uzun bacaklı kadına " varana dek serideki her kadının kendine özel erdemleri var .
Bu film için de aynı şey geçerli .
Kısa bir süre görünse de Darcy'nin eski eşine karşı bir sevgi besliyoruz .
Müzikleri Muhteşem Gatsby ve Victor Frankenstein gibi beğeni toplayan filmlerin müziklerine imza atmış Craig Armstrong tarafından hazırlanan filmin bu açıdan da bir eksiği olduğunu söylemek imkansız .
Bridget Jones artık bizden biri olmasa da söylemek gerekir ki romantik komedi seven her seyircinin gönlünü kazanacak bir film çıkmış ortaya .
İzlemeden geçmemek gerek derim .
