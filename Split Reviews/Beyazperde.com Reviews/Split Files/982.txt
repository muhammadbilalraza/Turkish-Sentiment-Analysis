Teksas Katliamı’nın bundan 41 yıl küçük bir gruba yapılan test gösterimlerinde salondaki insanlardan birçoğu , filmin sonunu getiremedi .
Dönemin alışkanlık yaratmış , plastik şiddetle tasarlanmış korku filmlerine karşı böylesi grafik bir şiddet , çok fazlaydı .
Birkaç hafta sonra film vizyona girdiğinde de vizyon seyircisinin akıbeti test gösterimindekilerden pek farklı olmadı .
Teksas Katliamı , dönemi için bir tür şiddete ve korkuya dayanıklılık testi gibiydi .
Birçok kişi bu testi başarıyla geçemiyordu .
Filmin bir benzeri yoktu .
Kurduğu dünya eşsizdi .
Neredeyse görsel olarak karşılaştırılabileceği bir korku filmi dahi mevcut değildi .
Neticesinde hem şiddeti gösterme yöntemleriyle , hem karakterlerine yaklaşım metodolojisiyle hem de yönetmeni Tobe Hooper’ın kamerayı her daim ‘aksiyonda’ tutan yönetmenlik tercihleriyle olay yarattı Teksas Katliamı .
İlk gösteriminin üzerinden geçen kırk yılın ardından Teksas Katliamı’nın eski kopyalarına şöyle bir el atmamak , korku sinemasının kaderini değiştiren bu büyük filme ayıp olurdu .
Nihayetinde filmin kırkıncı yılı şerefine Chicago’daki NOLO Digital Film’de restorasyon tamamlandı ve ABD’nin en önemli bağımsız film festivallerinden SXSW’de prömiyerini yaptı .
Açık konuşalım , genelde bu tip restorasyon haberlerine büyük bir kıskançlıkla bakarız .
Zira ülkemizin vizyon alışkanlıkları arasında yıllanmış filmlerin restore edilmiş versiyonları yok .
Bu sebeple Fabula Film’in Teksas Katliamı’nı ülkemize getirmesi hem şaşırtıcı hem de sevindirici oldu .
İlk kez Randevu İstanbul’da gösterilen restore edilmiş kopya , bu hafta vizyona giriyor .
Bu vesileyle Fabula Film’e teşekkür ederek bu uygulamanın sürmesini umalım . ‘Teen - slasher’ külliyatının en önemli filmlerinden biri olan Teksas Katliamı , beş gencin yol hikayesini anlatarak başlıyor ve onların aileden kalma , yıkık dökük bir eve sığınmalarına da refakat ediyor .
Aslında her şey yolda merhamet göstererek arabalarına aldıkları bir otostopçuyla yaşadıkları gerilim ve tartışma sonucunda başlıyor .
Halihazırda bulundukları bölgede polis bir mezar hırsızlığı soruşturmasının ardındayken peşlerine takılan şiddet , gençlerin hepsini teker teker yok etmenin planını yapıyor .
Teksas Katliamı’ndan bu yana defalarca , her türlü varyasyonunu izlediğimiz bu hikaye , yönetmen yaklaşımı itibariyle en orijinal hallerinden birini bu başyapıt dahilinde muhafaza ediyor .
Zaten işin en ilginç tarafı da bu .
Ardıllarının pek çoğu eskiyip raflara kaldırılmışken Teksas Katliamı , 40 yıl sonra halen çok taze duruyor .
Hooper , başyapıtında yukarıdan bakan , temiz ve risksiz yönetmenlik tercihleri yerine içeriden , kirli ve oldukça riskli metotlar izliyor .
Örneğin filmin son yarım saatine kadar bırakın bir başkarakteri , az da olsa diğerlerinden daha öne çıkan bir karakteri bile yok .
Bu esnada da seyirciyi –tam anlamıyla - avucunda tutmak isteyen Hooper’ın kamerası sürekli olarak yakın planda .
Bu şekilde , izleyici olarak sürekli ‘yakında’ kalıyor ve hangi karakterin sıradaki olduğunu veya hangi yöntemlerle , hangi an katledileceğini öngörmek mümkünsüz hale geliyor .
Filmin muazzam ses tasarımı da hiç azalmayan tekinsizlik duygusunu iyiden iyiye körüklüyor .
Tobe Hooper’ın Teksas Katliamı’nın korku sinemasının iyiden iyiye şablonlara dayalı olduğu , sıkıcılaştığı ve yaratıcılıktan uzaklaştığı bu dönemde vizyona girmesi izleyici için büyük bir fırsat .
Filmi kırk yıl sonra sinemada , pırıl pırıl bir kopyadan izlemek benzersiz bir deneyim olacak .
Ve emin olun ki özlemli bir nostalji sevdası değil bizimkisi ; Teksas Katliamı halen büyülediği kadar korkutuyor , korkuttuğu kadar büyülüyor .
