Kara Yılan İnliyor gibi bir isim , zihninizde nasıl bir film canlandırıyor ?
Tam adını koymak kolay değildir belki ama blues - sever ve inançlı bir adamın , kendisi gibi yalnız bir genç kızı himayesine alıp iyileştirmesi ; ikisi arasında başlayan dostluğun toplumun muhafazakar yüzeyi tarafından yadırganması ; neticede de kendilerini sınırlayan korkuları yenmeyi başarmaları üzerine duyarlı bir film olduğunu sanmıyorum .
Benim beklediğim de öyle bir film değildi zaten .
Belki de bu yüzden filmi böylesine sevdim .
Cinsel açlığını bir türlü bastıramayan Rae ( Christina Ricci ) , sevgilisi Ronnie ( Justin Timberlake ) askere gittikten sonra kendini kontrolsüzce başka erkeklerin koyunlarına atar .
Fakat Ronnie'nin ikiyüzlü bir arkadaşı tarafından fena halde dövülüp bir kuytuya atıldığıyla kalır .
Onu bulan , karısı tarafından henüz terk edilmiş Lazarus ( Samuel L. Jackson ) olacaktır .
Önce kızın iyileşmesine yardım eden fakat daha sonra kızın azgın yüzüyle karşılaşan bu dini bütün adam , hiçbirimiz için beklenmedik olanı yapar ve kızı ayaklarından bir radyatöre zincirleyerek evine hapseder .
Yanlış anlamayın sakın ; amacı sadece kızı ehlileştirmektir .
Ele aldığı iki ana karakter ve aralarında yarattığı durum son derece alışılmadık olan Kara Yılan İnliyor , aynı ölçüde beklenmedik şekillerde ilerlemiyor belki ama yine de uzun zamandır perdede gördüğümüz çoğu filmden daha şaşırtıcı olması için bu kadarı bile yetiyor .
Gençliğinde kasabanın barında blues şarkıları söyleyen ama şimdilerde kendini küçük tarlasında yetiştirdiği meyve sebzeye adamış olan Lazarus ile küçüklüğünde uğradığı cinsel tacizin travmatik etkisinden hiç kurtulamamış , aslında tek istediği sevilmek ve yalnız kalmamak olan Rae'nin birbirlerini tedavi etmeleri süreci , son derece cesur ve taze bir filme malzeme olmuş .
Daha önce Oscar ödüllü Hustle & Flow filmine imza atmış olan Craig Brewer'ın kamera , ışık ve kurgu gibi teknik bileşenleri , filmin kalbine blues müziğinin ruhunu katmak için ustalıkla kullanmış olması heyecan verici .
Brewer'ın geleceği çok parlak bir yönetmen olduğu açık .
Ricci ve özellikle de Jackson'ın muhteşem performanslarının da katkısıyla , ortaya ateş gibi bir film çıkarmış .
Filmin en zayıf halkası , oyunculuk potansiyeli fazla güçlü sayılamayacak Justin Timberlake olmakla birlikte ; kendi güvensizlikleri içine hapsolmuş Ronnie rolünde ünlü pop yıldızı da elinden geleni yapıyor , filme zarar vermiyor .
Kara Yılan İnliyor'un bir sinema ürünü olarak en büyük gücü , - geniş seyirci kitleleri düşünüldüğünde ticari bir meta olarak da dezavantajı - böylesine alışılmadık , şaşırtıcı bir film olması .
Sert ve acımasız tonu , çoğu kişi için yadırgatıcı olabilir .
Fakat toplumun marjinal köşelerinde yaşamlarını sürdürmeye çalışan bir grup insanın , birbirlerinin ruhlarını iyileştirmelerine dair , incelikli bir blues filminin size hitap edebileceğini hissederseniz ; Kara Yılan İnliyor sizin için de hoş bir sürpriz olabilir .
