İlk olarak geçtiğimiz yıl Cannes Film Festivali’nin “Yarışma Dışı” kategorisinde gece yarısı seçkisi dahilinde izleyiciyle buluşan Zombi Ekspresi ; kısa süre içerisinde son yılların en çok merak edilen yapımları arasına adını kalın kalın yazdırmayı başardı .
Peki “Her şeyin bir miktar da Güney Kore usulü mübahtır” dedirten bu sıfır kilometre zombi karnavalı gerçekten de abartıldığı kadar iyi mi dersiniz ? 
    Bong Joon - ho’nun kamera arkasına geçtiği 2006 tarihli The Host ; ülke sinemasının , canavar filmi konseptini rahatlıkla yayabilmesi ve politik alt metinler açısından da oldukça zengin bir tür filmi örneği ortaya koyması açısından kritik bir önem taşıyordu .
Daha ziyade vurucu animasyon filmleri ve akıllara kazınan çizgi dışı karakterleri resmetme konusundaki başarısıyla adından söz ettiren Yeon Sang - ho da aslında aşağı yukarı benzer kabul edebileceğimiz dokunuşu Zombi Ekspresi filmine yapıyor .
Türün geleneklerine saygıda kusur etmeden , nefes açıcı kabul edilebilecek ufak dokunuşların da desteğiyle , seyir zevki garantili , doludizgin bir salgın filmine imza atıyor . 
  Peki zaten patenti batıya ait olan bir tür filmi olan Zombi Ekspresi’nin , özellikle türü sevenlerin gündemini bu kadar uzun süre işgal etmesinin sebebi nedir dersiniz ?
Ülkemize uzun süreli bir rötarın ardından uğrayan film ; hiç kuşkusuz , normların forsuyla birey üzerinde tahakküm kurmaya çalışan yönetenler ve kişisel çıkar ve çatışmaları bir kenara bırakarak birlik olmayı başarabilen yönetenler tezatına yaklaşımı açısından oldukça değerli kabul edilebilir .
Bu bakımda salt “Kore işi zombi filmi” etiketinden biraz daha fazlasını hak ettiğini söylemek hiç de yanlış olmaz .
Nitekim Sang - ho’nun kalabalık zombi çeşnisi , Romero’nun oldukça zengin hicivlerinden de , Boyle’un türe getirdiği dinamizmden de dengeli oranda pek çok şey ödünç almayı ihmal etmiyor .
Batı sinemasında bir şekilde halkası kopan takım çalışmasının dirayeti ve direncini ön plana alırken anlatı diline eklemlediği samimiyet de cabası … 
  Filmin güç kaynaklarından bir diğeri ise hiç kuşkusuz dramatik anlamda oldukça vurucu “an” lara ev sahipliği yapma konusundaki bonkörlüğü .
Bu açıdan da en kaba biçimde emsali olarak adı geçen Snowpiercer , 28 Gün Sonra ve Dünya Savaşı Z gibi örneklerin arasına da kendine has bir dramatik hazineyi de ceplerine tıkıştırarak yerleşmeyi başarıyor .
Öykünün merkezine yerleştirilen karakterlerin motivasyonu konusunda da emsal prototipleri kopyalamaktan çekinmeyen Sang - ho ; bir şekilde izleyici ve karakterler arasındaki bağın dokusunu organik hale getirmeyi de başarıyor . 
  Zombi Ekspresi’nin , bir figür olarak zombi konseptine yaklaşımı da ağırlıklı olarak Dünya Savaşı Z gibisinden yeni nesil dinamik ve abartılı örnekleri andırmakla birlikte , zombilerin hararetli ve hareketli yapılarının ; tıpkı Romero’nun Ölüler Ülkesi filminde yürüyen ölülere liderlik eden siyahi oymak beyi Big Daddy karakterinin hegemonyası altındaki zombileri de andırdığını söyleyebiliriz .
Sang - ho , yine kendi imzasını taşıyan ve salgın sürecini farklı bir perspektifle servis eden Seul İstasyonu adlı animasyon filmiyle de güzelce harç ettiği kendine has bir öykü evreni inşa etmeyi başarmış nihayetinde !
Özetle , ortaya çıkan mahsul ; batılı ağabeylerinde olduğu gibi , iktidar mücadelesinden , zenofobiye ; şahsi menfaatlerine kapılıp gözü dönenlerden , zaman zaman sinir bozucu bir hale gelen birlik ve beraberlik vurgusuna kadar , parmağını dokundurduğu tüm klişeleri , başarılı bir biçimde işlevsel hale getirilmiş . 
  Sang - ho’nun pek çok değme blockbustera , zengin zombi çeşitlemelerine taş çıkarabilecek böyle bir filmi 8,5 milyon dolar gibisinden komik sayılabilecek bir maliyetle sinema salonlarına taşıması da esgeçilebilir cinsten bir detay değil .
Bütün bunlarla birlikte , duygusal yüküne rağmen doludizgin bir tür örneği olmaktan da geri durmayan bir salgın öyküsü duruyor karşımızda !
Vizyondaki rötara rağmen keşif ve tekrar keşif değeri etkisinden hiçbir şey yitirmemiştir desek yeridir .
