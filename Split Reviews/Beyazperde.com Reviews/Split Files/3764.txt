İlk olarak Takashi Miike ile yola çıkmış olan Cevapsız Arama serisi yeni bir filme daha sahip oldu .
Korku sinemasına kendine has açılımlar getirmiş Miike'nin 2003 yapımı ilk filmi bile azımsanmayacak bir kitle tarafından olumsuz tepkiler almış , temasını inden cinden vazgeçerek teknolojiye odaklasa da , korku öğelerinin orijinallikten uzak olduğu yönünde eleştiriler almıştı .
Ancak bu konuda farklı düşünceler daha fazla olmalı ki , filmin devamı da çekildi .
Gerçi ilk filmin sonu ikinci bir filme açık kapı bırakıyordu ama o kapıyı usulca kapatmanın da bir mahsuru yoktu .
Yönetmen Renpei Tsukamoto marifetiyle çekilen ikinci film , zaman zaman fark yaratmak için çırpınsa da , aynı klişelere sırtını yaslamaktan da kaçınmayan bir yapımdı .
Artık herhalde daha fazla inat etmezler diye düşünürken bir Cevapsız Arama daha çıktı karşımıza .
İlk iki film , bir üçüncü filmden umudu kesmemiz yönünde olumsuz ön yargı hakkı vermişti bizlere .
Bu nedenle çok fazla bir şey beklemeden izleyip , payımıza ne düşerse yetineceğimiz bir filmle karşılaşmayı umut ediyorduk .
Ama payımıza koca bir hiç düştü .
Cevapsız Arama 3'te alışkın olduğumuz şablon yine karşımıza çıkıyor .
Çoğu Japon korku filminde hep aynı formül uygulanıyor zaten .
Yönetmenler klişe senaryoda az da olsa farklılık yaratmak için kendilerine göre şok edici sahneler ekliyorlar ama sonuç nafile .
Üçüncü cevapsız aramamızda , silik bir genç öğrenci olan Asuka bela organizatörümüz olarak karşımıza çıkıyor .
Arkadaşları tarafından hor görülüyor , aşağılanıyor .
Çizilen bu sorunlu ve ezik genç portresi , içten içe yapılacak bir intikam planı için ne kadar da uygun ve orijinal bir seçim , öyle değil mi ?
Bir gün bahçede kendisi gibi horlanan bir kızın ağaca asılmış cesediyle karşılaşıyoruz .
Burası nasıl bir okul böyle ?
Öğrenciler horlananlar ve horlanmayanlar diye ikiye ayrılıyor sanki !
Sonra belasını arayan genç Japon arkadaşlarımızı görüyoruz .
Bir gemi seyahatiyle Kore'ye doğru yola çıkıyorlar .
Herhalde yönetmenimiz , Kore'nin korku ikliminden de yararlanalım demiş olmalı .
O sırada komadaki ezik Asuka'nın ruhu intikam almak için eski laneti canlandırıyor .
Bilirsiniz , şu cep telefonu belası canım !
Gemi yolculuğu neşe içinde devam ederken , öğrencilerden birine lanetli melodi eşliğinde mesaj geliyor .
Mesaj yine kendi telefonundan ve bir gün sonrasından geliyor .
Aman Allahım , korkunç son yine karşımıza çıkıyor !
Bu sefer Asuka , arkadaşlarına bir seçenek sunuyor : Gelen mesajı o çok sevdikleri arkadaşlarından birine gönderirlerse kendisinin yerine arkadaşı ölecek !
Filmin bu noktası Ölüm Oyunu'nu anımsatıyor sanki .
Zaten dediğimiz gibi , vaktiyle başarıya ulaşmış bu Uzakdoğulu formül hiç eskimemiş kabul ediliyor .
Veya insanların izleye izleye doyamadığı bir konuymuş gibi aynı rüzgarla ilerliyor bu filmler .
Hepsinin atası diyeceğimiz Ringu filmi bile bu filmler yüzünden dönüp bakılmayacak bir eser haline geldi neredeyse .
Neyse , konuyu öğrendik .
Bu noktada filmin geriliminin besleneceği kaynak da belli .
Kime gelecek bu mesaj ?
Sonra , alan kişi mesajı başkasına gönderecek mi ?
Gönderirse kime gönderecek ?
Kim ölecek ?
Bu noktalarda korku dolu bir bilmeceye dönüşebilme umudu taşısa da film her şeyi eline yüzüne bulaştırıyor .
Bu tür zincirleme olayların geçtiği filmler en azından akıcı olmak zorunda .
Seyircisine bütünde estetik bir haz veremese de film , yine de bölüm bölüm korku hissini yaşatmak derdinde olmalı .
Maalesef o da yok .
Film , " Nasıl korkuyorum sizce , iyi miyim ? " diye sorar gibi korkmuş insan rolü kesen genç oyuncular , hayatında korku filmi izlememiş birinin bile tahmin edeceği zincirleme sahneler ile tutar yanı olmayan ölümlerle dolu .
Yönetmen , Takashi Miike'nin öğrencisiymiş .
Manabu Asou isimli arkadaşımız herhalde hocasına şimdiye kadar Japon korku filmlerini hazmettiğini ve kendince bir kolaj yapabileceğini ispatlamaya çalışmış .
Saygı duyduğumuz hocası ne düşünür bilemeyiz ama bize sunduğu ürünün uyandırdığı his tam anlamıyla bir kabak tadı .
