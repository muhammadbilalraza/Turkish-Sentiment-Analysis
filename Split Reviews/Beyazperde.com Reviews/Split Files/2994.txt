20’lerin başında Brad Pitt ile yaşadığı gönül ilişkisinin ardından magazin basınının vazgeçemediği bir isim haline gelen Jennifer Aniston , Hollywood’un gençlik ve güzellik takıntısının kurbanı olan en canlı örneklerden biri .
Özellikle 40 yaşına bastığı 2009 yılında , çeşitli dergilere verdiği pozların ardından Aniston’un ‘yaşına rağmen’ hala ne kadar seksi olduğunun sürekli altını çizen yazılar gündemden hiç düşmedi .
Patrondan Kurtulma Sanatı ve Bu Nasıl Aile ?  filmlerinde canlandırdığı karakterler ise bence Aniston’ın yaş ve güzellik çıkmazına hapsolmasının tuzu biberi oldu .
Aniston’ın yeni filmi Cake öyle gösteriyor ki , romantik komedilerin vazgeçilmez oyuncusu bir noktadan sonra kendisine biçilen ‘bakın yaşına rağmen hala ne kadar seksi’ imajını taşıyamaz hale geldi .
Bununla beraber , son zamanlarda daha çok sulu komedilerde görmeye alıştığımız Aniston’ın , romantik komedi türünden de yavaş yavaş elini eteğini çektiğini varsaymak mümkün .
Dolayısıyla , kariyerinde yeni bir atılım yapma ihtiyacı hisseden Aniston’ın yeni filmi Cake'te Nicole Kidman’ın Saatler'de , Charlize Theron’unsa Canide uyguladığı formüle başvurması şaşırtıcı değil aslında . “Cake , ” geçirdiği trafik kazası nedeniyle bütün hayatı altüst olan Claire Bennett’in dramatik hikayesini anlatıyor .
Kaza sonrasında vücudunda kalıcı yara izleri oluşan Claire , aynı zamanda kronik ağrı problemiyle de baş etmeye çalışıyor .
Yardımcısı Silvana’nın desteğiyle gündelik hayatını devam ettiren ve kullandığı ağrı kesicilere neredeyse bağımlı olan Claire , takip ettiği destek grubundan bir katılımcının intihar ettiğini öğrenince olaylar birbirini izliyor .
Claire’in çektiği fiziksel ve ruhsal acılarla baş etme / edememe halini merkezine alan “Cake”in , neredeyse gidişatının bütün ağırlığını Aniston’ın sırtına yükleyip , daha da fazlasına karışmayan bir çalışma olduğunu söyleyebiliriz .
Zaman zaman ilhamını Iñárritu’nun 21 Gram filminden aldığını hissettirse de karakterler arasında yeterince güçlü bağlar kuramayan filmin izleyenlerde bıraktığı en kuvvetli his ‘bir şeyler eksik’ duygusu .
Bu eksikliğin bütün sorumluluğunu Claire’in izleyenlerle gönül bağı kuramayan bir karakter olmasına veya Jennifer Aniston’ın performansına bağlamaksa işin kolay yolu .
Tersine geçtiğimiz aylarda Cake'teki rolüyle Altın Küre’ye aday gösterilen Aniston’ın sakin ve düşük perdeden oyunculuğu umut vaat eder düzeyde .
Canlandırdığı karakterin fiziksel personasına bürünmekte Kidman ve Theron kadar cesur davranamasa da Aniston’ın makyajının ve kostüm tercihlerinin ikna edici olduğunu söylemek de mümkün .
Ancak Aniston’ın bu projede yer alırken yaptığı en büyük hata portfolyosunda Beastly gibi bir facia barındıran yönetmen Daniel Barnz’a güvenmiş olması .
Nitekim Aniston kendi performansını belirli bir kalitede tutmak için ne kadar çabalarsa çabalasın , Barnz’ın anlattığı hikayenin ağırlığını taşıyamayan başarısız yönetmenliğinin açığını kapatabilmesi imkansız .
Zira Barnz’ın  sığ yönetmenliğinin kurbanı olan “Cake , ” Claire’in dünyasına hakim olması beklenen yarı kasvetli , yarı agresif atmosferi yaratmakta hayli zorlanmakta .
Kısacası “Cake , ” Jennifer Aniston’ı alışılmışın dışında bir rolde izlemek için ideal bir tercih .
Yeter ki büyük beklentiler içinde olmayın .
