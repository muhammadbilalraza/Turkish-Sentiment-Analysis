‘Şairler erken ölür ' .
Bir de " ince hastalıktan gitti " derler şairlerin arkasından .
Eski dilde , dönemin vebası veremin eş anlamlısı olan ‘ince hastalık ' , Yılmaz Erdoğan'ın bu cuma vizyona girecek son filmi Kelebeğin Rüyası'nın da bir anlamda kalbini oluşturuyor .
Erdoğan'ın yazıp yönettiği beşinci yapım olan film , yönetmenin dilinin en başarılı oturduğu yapım olarak nitelendirilebilir .
Dram ile mizahın ustalıkla dengelendiği film , bu tonunu sonuna kadar sürdürmeyi başarıyor .
Zira karakter yaratma ve o karakteri işleme konusunda , Yılmaz Erdoğan'ın gayet incelikle çalıştığı belli .
Başrollerdeki iki şair Rüştü Onur ve Muzaffer Tayyip Uslu , beyazperdenin çok ötesinde , nefes alan , yaşayan birer karakter .
Filmin gerçek iki hayat hikâyesinden yola çıkan öyküsü , 1940'lı yılların Türkiye'sinde yeniden kurulan Zonguldak kentini kendisine arka plan olarak alıyor .
Çıkartılan ‘mükellef yasası ' ile köylülerin maden ocağında çalışmasının zorunlu tutulduğu bu dönemde , biri telgraf şirketinde diğeri madenin idaresinde görevli iki gencin en büyük tutkusu edebiyat ve şiirdir .
Göz nuru şiirlerinin , dönemin en önemli edebiyat dergisi Varlık'ta basılması ikilinin en büyük hayalidir ve edebiyat konusundaki en büyük destekçileri de hocamız diye hitap ettikleri Behçet Necatigil'dir .
O yıllarda Zonguldak'ta öğretmenlik yapan Necatigil , iyi - kötü nüfuz sahibi bir isim olmakla birlikte , bir edebiyat öğretmeni olarak kendisini de ancak döndürmektedir .
Muzaffer ve Rüştü'nün şiirlerle örülü dünyası belediye başkanının kızı Suzan'ın Zonguldak'a geri gelmesiyle hareketlenecektir .
Suzan ikisinin de bir anlamda ilham perisi olur , hassas hayatlarını ve dizelerini renklendirir .
Fakat ‘şiire bahane olan ' hayatları verem belasının tehdidi altındadır .
Şiir gibi dokunan hikâyenin derinine girmeden , filmin sinematografisine geçersek , öncellikle karşımızda prodüksiyon kalitesi açısından çok üstün bir iş olduğunu belirtmek lazım .
Görüntü yönetmeni Gökhan Tiryaki , sanat yönetiminde Hakan Yarkın , kostümlerde Gülümser Gürtunca ve görsel efektler ekibi müthiş uyumlu çalışmış ; bir dönem filminde nasıl olması gerekiyorsa teknik detaylar tam da o şekilde ustalıkla kullanılmış .
Kelebeğin Rüyası'nda , teknik kalite açısından müzikleri de dâhil olmak üzere tüm elemanlar birbiriyle uyumlu .
Bu anlamda yakın döneme ait Aşk Tesadüfleri Sever ,  Evim Sensin ve Uzun Hikaye gibi popüler sinema örneklerinde teknik kalite açısından çıtanın iyice yükseldiğini ve bunun altında işlerle seyircinin tatmin olmayacağını belirtmek gerek .
Oyuncu seçimine gelirsek , başrollerdeki Rüştü ve Muzaffer'i canlandıran Mert Fırat ve Kıvanç Tatlıtuğ çok yerinde tercihler olmuş .
Mert Fırat'ı beyazperdede görmeye alıştık ama filmin esas sürprizi şüphesiz ki Kıvanç Tatlıtuğ'un sinemada rüştünü ispatlayan oyunculuğu .
Mankenlik sonrası televizyon dizileri ile başlayan oyunculuğunda kendisine sunulan ile yetinmeyip , karakter oyunculuğuna doğru yürüyen Tatlıtuğ , bu rolle kendi kariyerindeki çıtayı da yukarı taşımayı başarıyor .
Gerçi birkaç planda , yer aldığı dizide canlandırdığı Kuzey karakterinden bir - iki bakışı çalmış olsa da , şair Muzaffer şimdiye kadarki en başarılı performansı hiç şüphesiz .
Kadın kastlarda ise erkeklerdeki başarının aynısından söz etmek biraz zor .
Genç yaşına rağmen Farah Zeynep Abdullah'ın rolün hakkından geldiğini söyleyebiliriz ama Belçim Bilgin'in henüz lise öğrencisi bir kız olduğuna inanmak maalesef zor .
İki kadın kastta bu roller yer değiştirse , hikâyenin akışı açısından çok daha ikna edici bir tablo canlanacaktı gözümüzde kuşkusuz .
Bunun dışında filmin dört dörtlük olmasının önündeki tek engel , biraz fazla uzayan süresi ve bu bağlamda hem bireysel hem toplumsal öyküler anlatma çabasındayken hikâyelerin birbiri içerisinde tam da eriyememesi .
Hem madenciliğin zor koşulları , hem verem belası , hem de her şeye karşın şair kalma çabası aynı karakterler çevresinde döndürülünce , hikâyenin odağı bir nebze sapmaya uğramış .
Bu sapmalar toparlanırken de sürenin ucu biraz kaçmış .
Bunun dışında hiçbir vebali yok .
Uzun lafın kısası , yılların tecrübesiyle Yılmaz Erdoğan gerçekten şiir gibi bir film çekmiş .
2013'te şimdiye kadar izlediğim en iyi yerli yapım .
Popüler Türk sinemasının geldiği ve gelebileceği yeri göstermesi açısından da kilometre taşı .
Filmden çıktığınızda kendinizi Behçet Necatigil'in satırları arasında bulmanız da olası .  Kaçırmayın derim .
