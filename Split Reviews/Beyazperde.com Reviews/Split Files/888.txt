Sevdiğiniz birini kaybettiniz mi ?
Göçüp gitmek değil bahsini ettiğim , bir anda sırra kadem basan , nereye gittiği , kimle birlikte yaşadığı ya da en beteri halen nefes aldığına emin olamadığınız , çok sevdiğiniz bir kişi ?
Ne yapacağınızı bilemez halde sağa sola koşturmak , akla gelen herkesle irtibata geçip , soruları sıralamak , bu kayboluşla ilgili şüphenizi çeken kişileri şahsen sorgulamak , her geçen saat , gün ve belki aylarla beraber ümidinizi yitirmek ?
Muhtemelen hayatınız boyunca yaşayacağınız , göğüs germek zorunda olduğunuz , kayıp kimsenin geri dönüşü için acıya katlandığınız ve ümidi hiç yitirmemeye gayret ettiğiniz bir dönem ; klişe bir söylemle “adeta bir korku filmi gibi” . 
Haftanın en dikkat çekenlerinden biri olan Kayıp Aranıyor , gizem ve gerilim türünün başarılı bir örneği olarak bu temayı işliyor , seyir esnasında kendinize bol bol “ben ne yapardım ya da neleri yapabilirdim ? ” gibi sorular sordurtuyor .
Henüz 27 yaşındaki Hint asıllı Amerikalı Aneesh Chaganty tarafından yönetilen film , geçtiğimiz yıl Unfriended adlı korku filminde ( ve hatta Modern Family dizisinin bir bölümünün tamamını kaplayan ) enteresan bir konsepte sahip .
Daha önce örnekleri olsa bile , çok daha taze , yerine göre daha cesur ve kararlı bir işleyişe sahip , üstelik de izleyeni sıkmamak için alternatifler üretmeyi zorunlu kılan bir yoldan bahsediyoruz .
Kayıp Aranıyor’un neredeyse tamamı dijital ekranlar üzerinden aktarıyor hikayesini .
Yani olan biteni bir bilgisayarın ya da telefonun ekranından seyrediyor , video chat üzerinden de ilerleyebilen heyecan dolu gelişmelere tanık oluyorsunuz .
Üstelik de sıkılmadan , dışarıda bırakılmış biri gibi hissetmek bir yana , olayın ortasına atılmış çaresiz bir gözlemci görevi görerek . 
Daha önce birkaç kısa filmi bulunan Aneesh Chaganty’nin ilk uzun metrajlısı Kayıp Aranıyor hem sürükleyici ve taze bir anlatıma sahip hem de kadronun yeteneği sayesinde oldukça inanılası .
Uzun süredir ABD’de yaşayan David ( John Cho ) , karısı Pam ( Sara Sohn ) ve kızları Margot ( Michelle La ) ’un ortak yaşamlarına neredeyse en başından tanık oluyoruz .
Margot’un doğumu , David’in Pam’e olan sonsuz aşkı , bu güzel kadının bir anda hastalanması ve her şey tekrar güzelleşiyor derken hayata gözlerini yumuşu .
Hepsini filmin ilk birkaç dakikası içinde , hatıra olarak çekilmiş video ve fotolar üzerinden görüyor , mutlu mutlu gülümserken yüreğimize ağır bir taşın oturduğunu fark ediyoruz .
David ve kızı Margot başbaşa kalıyor , aradan 8 yıl geçiyor ve aile babasının mutlu olduğunu sandığı yaşamları bir gecede kabusa dönüşüyor .
Ders grubu ile geceleyeceğini söyleyen 16 yaşındaki genç kız ertesi sabah okul eşyaları için uğramıyor , kimse nerede olduğunu bilmiyor ve David’in tek bir çaresi kalıyor , polis ile iletişime geçip kayıp ihbarında bulunmak .
Gecenin geç saatlerinde kızı tarafından arandığını da fark eden acılı baba ve bu dosya ile ilgilenen dedektif Vick ( Debra Messing ) kılı kırk yararak gizemi çözmeye , Margot’u bulmaya çalışıyor . 
Sev Ohanian ile birlikte senaryoya da imzasını atan yönetmen , 102 dakikalık süre boyunca ne sıkılmanıza , ne de gizemi çözmenize izin veriyor .
Sosyal medya , yeni nesil , birbirinden kopuk ilişkiler , internetin karanlık köşeleri , tanıdık aile dostları derken önümüze sayısız olasılık saçılıyor .
Biz yapbozun parçalarını birleştirmeye çalışırken , bu gerilimli yolculuk her seferinde sizin birkaç adım önünüzde ve sizle alay ediyor .
Nitekim finaldeki birden fazla twist şaşkınlığı arttırırken , duygusal yoğunluğu da son seviyeye kadar yükseltiyor .
Tabii bu sürecin en düzgün şekliyle işlemesinde önemli bir etken de filmin oyuncu kadrosu oluyor . 
Harold and Kumar Go to White Castle ile büyük çıkışını yapan John Cho , kusursuz gözüken bir aile babası olarak muhteşem bir performans sergilemiş .
Yaşadığı acı , ne yapacağını bilemez halde aklına gelen her tür adımı atmaktan çekinmeyişi , ümidini yitirmemek için çabaladıkça aldığı darbeler , hepsini de kusursuza yakın şekilde sunuyor Cho .
Komedi filmleri , yeni nesil Star Trek’in Sulu’su olarak iyice öne çıkışı derken , The Exorcist dizisindeki performansının ardından gerçek yeteneğini gözler önüne seriyor .
Aynı şekilde filmdeki rolü kısıtlı olan Pam karakteriyle Sara Sohn , gerçek bir ailenin başından geçenlere tanık olduğunuza inandırıyor sizi .
Michelle La’nın da hikayenin odağında olmasına rağmen yüzünü pek göremediğimiz karakteriyle çok inandırıcı olduğunu rahatlıkla söyleyebiliriz .
David’in kardeşi Peter’a can veren Joseph Lee de , Cho ile birlikte hiç bocalamadan görevini yerine getiren ikinci isim .
Dedektif Vick’imiz , komedi türünün sağlam isimlerinden Debra Messing , Will & Grace günlerini düşünürsek bu güçlü ekibin biraz ardında kalıyor . 
Kayıp Aranıyor , ümit vaat eden bir yönetmenle bizi tanıştıran , iyi bir hikayeyi çok sağlam şekilde işleyen , oyunculuk açısından doyuma ulaştıran lezzetli bir gizem – gerilim filmi .
Üstelik de çok sağlam sosyal eleştrileri göze sokmadan , sıkıcı bir öğretmene dönüşmeden yapan , sinema salonlarında izlemenin ekstra keyif verdiği bir yapım . 
burcinaygun@gmail.com
