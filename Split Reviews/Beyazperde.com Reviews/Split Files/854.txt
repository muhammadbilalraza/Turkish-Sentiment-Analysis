Bazı filmlere sadece filmin kendisi üzerinden bakılabiliyor , bazılarınınsa öyle yönetmenleri oluyor ki , gel de filmi önce bir yönetmen sineması üzerinden değerlendirme !
İşte bu kez karşımızda Martin Scorsese .
Bu ismi şahsen ben ilk kez kült film Taksi Şoförü ( Taxi Driver ) ile duymuştum .
Ne film ama !
Paul Schrader'in müthiş senaryosu , Scorsese'nin ellerinde bir başyapıta dönüşmüş , 11 dalda Oscar'a aday olan , Cannes'dan Altın Palmiye alan bir film haline gelmişti zamanında .
Daha sonra 90'larda çektiği Sıkı Dostlar ( Goodfellas ) , Korku Burnu ( Cape Fear ) , Casino , Yaşamın Kıyısında ( Bringing out the Dead ) , ve son yıllarda çektiği Köstebek ( The Departed ) ile Zindan Adası ( Shutter Island ) gibi filmlerle takip edebildim kendisini .
Scorsese dendiğinde ise genelde aklıma New York'ta çekilmiş , derli toplu anlatımı olan , suç , adalet filmleri gelmekteydi .
Shutter Island ise müthiş gerilimiyle bizlere bambaşka bir Scorsese göstermişti , film bir roman uyarlaması olarak da oldukça başarılıydı . 
Scorsese , 2011 yılında , son filmiyle karşımızda : Hugo .
Bu kez de Brian Selznick'in " The Invention of Hugo Cabret " adlı ödüllü çocuk romanından uyarlanmış olan film , daha çok çocuklara hitap edermiş gibi görünen 3D bir macera filmi .
" Gibi görünen " dememin sebeplerini yazının devamında açıklayacağım . 
Bizi bir kez daha şaşırtan Scorsese'nin 3D bir film çekeceği haberi ilk geldiğinde bu konudaki yorumlar genelde olumsuz anlamda , " sen de mi brütüs " şeklinde tezahür etmişti .
Zira 3D , teknolojinin getirdiği güzel bir yenilik olmakla birlikte izleyicinin hala çok fazla alışabildiği bir olgu değil .
Üstelik maalesef 3D teknolojisine uyum sağlamak adına çok gereksiz yapımlar çıktı son zamanlarda ortaya .
Sırf efekt adına , izleyiciyi 3D'nin nimetleriyle etkilemek adına , hikayesi olmayan , içi boş , bilgisayar oyunu gibi filmler izlemek , bizleri 3D'den soğuttu .
Hugo ise bu konuda iyi ki 3D olmuş dedirtebilen , nadir yapımlardan olmuş . 
Ama önce biraz Selznick'ten de bahsetmek gerekir zira bu büyülü öykü onun başının altından çıktı !
Gaby Wood tarafından yazılan Edison's Eve adlı kitabın bir bölümünde sinemanın gelişiminde öncülük etmiş olan Melies'in automaton * koleksiyonundan bahsedilmektedir .
Automatonlarını bağışladığı müze , yönetmenin ölümünden sonra onları değersiz zanneder ve atar , bu hikaye Brian Selznick'in çok ilgisini çeker ve bundan etkilenerek The Invention of Hugo Cabret kitabını yazar .
Zaten bence bu projenin gerçekleşmesine sebep olan bu gerçek yaşanmışlıklar bile yeterince büyülü , içiçe geçmiş masalsı şeyler . 
Hugo'nun büyülü hikayesi ise şöyle , 1930'larda Paris'te saat tamircisi babasıyla birlikte yaşayan ve saat tamirini babasından küçük yaşında öğrenen Hugo , babasının ölümüyle yapayalnız kalır .
Hugo'dan babasına kalan tek hatıra , ölmeden önce bir müzenin çöplüğünden bulduğu ve tamir etmek için çaba sarfettiği automaton'dur .
Sarhoş amcası ona tren istasyonundaki büyük saati ayarlamayı öğretir ve sonra kayıplara karışır .
Artık Hugo o kocaman saatin içinde yaşamaktadır .
Öksüz ve yetim olarak tek başına yaşadığı öğrenilirse yetimhaneye kapatılacaktır , oysa ki onun bu hayatta bir görevi vardır : Automaton'u tamir etmek !
Bu yüzden tüm gün saklanarak yaşar , oradan buradan çörek aşırarak yaşamaya çalışır .
Hugo , bir fare gibi tüm gün istasyonun duvarlarının aralarında , yeraltında , tünellerde , merdiven boşluklarında gezmekte , istasyonda ne olup bitiyorsa buradan gizlice seyretmektedir .
Bir yandan automaton'unu tamir edebilmek için bir oyuncakçı dükkanından vida , pense gibi aletler aşırmaktadır .
Bir gün dükkanın sahibi onu yakalar ve elinde ne var ne yok alır , bu gizemli kişi aslında kimdir , Hugo'nın autumaton'uyla ne gibi bir ilgisi vardır .
İşte gizem tam da burada başlıyor .
Ama daha fazla ipucu vermek istemem . 
Bu filmin en önemli özelliklerinden biri dokusu aslında .
Neredeyse tüm hikaye bir tren istasyonunda geçiyor ve buradaki detaylar , oyuncakçı dükkanının içindeki eşyalar , Hugo'nun yaşadığı saatin içindeki labirentimsi köşeler , merdivenler , kapakçıklar , hepsi ama hepsi o kadar büyülü görünüyorlar ki , şu an yazarken bile bazen aklım bana oyun ediyor ve " animasyon muydu yoksa ? " diye düşünmeden edemiyorum .
Sanki bunca eşyayı , detayı , rengarenk cümbüşü gerçekle değil de anca çizgiyle gösterebilirmişiz gibi geliyor .
İşte Scorsese'nin yönetmenlik başarısı ve 3D kullanımındaki doğru yaklaşımı da burada karşımıza çıkıyor : Hugo'yu 3D izlemek , çocukken hepimizin severek okuduğu o kabartma resimli öykü kitaplarının içine dalmak gibi bir şey !
" Işık Şehri " olarak tanımlanan Paris'teki bu çekimlerde Scorsese gerçekten de ışığı öyle bir kullanmış ki , en karanlık sahnelerde bile seyirci olarak şaşı bak şaşır yapmamıza gerek kalmıyor .
Paris , tüm ışıltısıyla ve tüm gizemli dokusuyla karşımızda ! 
Gelelim bu filmin bir çocuk filmi olup olmadığına .
Bir çocuk hikayesini beyazperdeye taşıdı Scorsese , elbette çocuklara hitap ediyor , hem de her şekilde !
Cinsellik , şiddet , küfür gibi öğeler de yok filmde , bu bakımdan da aileler rahatlıkla çocuklarını bu filme götürebilir .
Fakat bu film , bir yerinden sonra değişik bir ters köşe yapıyor .
Öyle ki , filmin eleştirilebilecek tek yanı da bu olabilir belki .
Hugo Cabret üzerinden başlayan macera , bir noktadan sonra başrol oyuncumuzu ve konuyu tamamen bir yerde bırakarak , bambaşka bir konuya , hem de çok önemli ve derin bir konuya giriyor : Sinemanın icadı ve gelişmesi !
Evet , baş kahramanımız birdenbire Georges Méliès oluveriyor ve özellikle sinemayla teknik olarak da yakından ilgilenenlerin keyiflerine keyif katacakları sahneler izlemeye başlıyoruz .
1896-1910 yılları arasında yüzlerce film üreten Méliés'in zamanına yolculuk yapıyoruz ve adeta bir belgeselin içinde buluyoruz kendimizi , keyifli bir belgesel ama bu .
Herşeyi unutup , sinemaya odaklanıyoruz , Lumiere Kardeşler , o zamanın imkansızlıkları , o imkansızlıklar içinde yapılmış şaşırtıcı derecede yaratıcı işler , ne Hugo kalıyor geriye , ne Automaton , tüm amaç Méliés'e ulaşmakmış belli ki .
Sonra tabii toparlanıyor film , kaldığı yerden az da olsa devam ediyor ve son buluyor gözlerimizde iki damla yaş ile .
Evet , gerçekten etkiliyor bu film beni , bizi , ama sinemanın icadı ile ilgilenmeyen bir yetişkin veya herhangi bir çocuk bizim kadar etkilenir mi , soru işareti .
Ben şöyle düşündüm gene de , bizim kadar gelişmiş bir bilinç ve bilgiyle izleyemese de , bir çocuk bu filmi izlerken gördüğü renklerden , hayalgücünden , dekordan , müziklerden hoşlanacaktır , biz ise çocukların sinema perdesinde görerek etkilendikleri o hayallerin aslında gerçekten yaşandığını bilen ve nedensiz bir gurur yaşayan yaşlı çocuklar olarak çıkacağız salonlardan .
Düşündüm de , bence bunda hiçbir sakınca yok . 
 * Automaton : mekanik oyuncak , robot anlamında kullanılan latin kökenli bir sözcük . 
twitter : blossomel
