Filistin – İsrail gerginliğinin ‘sıradan’ insanın hayatına etki eden yanlarını anlatan fazlaca film izliyoruz bu ara .
En son aynı yapımcı firmanın Incendies / İçimdeki Yangın filmi gerçekten de içleri kavuracak denli etkili bir filmdi .
Bir annenin tüm bu baskılar ve ayrıştırmalar sonrasında yaşadığı drama odaklanan filmin farklı bir biçimde izini sürüyor Inch'Allah / İnşallah .
İsrail ve Filistin sorununa üçüncü bir gözü taşıyor ve Kanadalı Chloe’yi bir anlamda taraf olmaya itiyor …
Savaş atmosferini , o karmaşaya ilişkin ruh açmazlarıyla birlikte ortaya saçılan ruh hallerini etkili bir biçimde resmediyor film ve çemberin içinde kalmakla , dışından bakmanın farkını gayet radikal bir biçimde çiziyor .
Film insan ilişkilerini özellikle başlarda realite üzerinden değil de daha çok duygusal katmanlardan oluşturuyor .
Batı Şeria’da bir Filistin kampında kadın doğum uzmanı olarak çalışan Chloe , hastası Rand ve onun ailesinin yaşadıkları çerçevesinde ezilmeyi ve karşılığında da ‘direniş’i keşfediyor .
Filmin Chloe açısından bir yolculuk hali olduğunu da söyleyebiliriz bir yandan .
Hayat kurtarmanın , sakin kalmanın ve yaşamın akışına sadece ‘duygu’ olarak hareket katmanın bilincinde olan Chloe’nin giderek yıkılan duvarlarına ve şiddetlenen algısına tanıklık ediyoruz .
Bu anlamda filmin sonunun tartışmaya açık olduğunu söylemem gerek .
Yani film seyirciyi ‘açık bir sonla’ terk etmiyor , tam da şahit konumundan eylemci moduna sokuyor .
Bu da bir tartışma hali tabii , o da ayrı !
Chloe gibi kadın karakterler gerçekten de güçlü olmalı , çünkü yaşadıkları topraklardan uzak olma hali bir yana , bir de kendilerini bulundukları ortama adama halinde oluyorlar çoğu zaman .
Kalküta'nın Çocukları’ndaki fotoğrafçı Zana Briksi de benim için böyle bir karakter , hem de kanlı canlı biliyorsunuz .
Hindistan’da bir anlamda ‘kader kurbanı’ olan kızları fotoğraflamanın dışında hayatlarına dahil olma yolunu seçmek durumunda kalıyor çünkü ortamın havasını soluyor .
Tek başına düştüğün ortamın havasını solumak , nefessiz kalmak ve ortama uygun çözüm yolunu seçmek .
İşte Chloe’nin de başına gelen bu !
Kabul edersiniz ya da etmezsiniz ama filmin önerisi bu !
Filmin ortasında duran Chloe hem İsrail hem de Filistin tarafına müdahil olabiliyor , her gün sınırdan geçiyor , ‘sınır’ kuran duvarla yüz yüze kalıyor .
İsrailli kadın asker arkadaşı Ava ve Rand arasındaki uçurumları birebir yaşıyor .
Birisinin çaresizliğini diğerinin gücüyle yok etmek istiyor ama kendisinin tam da ortasında bulunduğu koca bunalım üzerine bastırıyor .
Yönetmen Anais Barbeau–Lavalette bir kadın yönetmen olarak ( ayrım yapma amacıyla belirtmedim ) sakin ve duru bir anlatımı seçse de sonunda bombayı patlatıyor !
Rand’ın erkek kardeşi Faysal’la Chloe arasında kurduğu ilişkiyi sürekli dalgalandırıyor .
Rand’ın en küçük kardeşi Safi Süpermen kıyafetiyle ortalıkta dolaşıyor ve en büyük kahramanlığı iki tarafı ayıran duvarda küçük bir delik açmak oluyor .
Bu da Filistin ve İsrail arasında yaşananların özeti gibi .
Herkes kendince açtığı delikten bu soruna bakıyor !
Ama çözüm sınır koyanların ve kimi zamanda o sınırı geçebilenlerin vicdanında bitiyor .
Yönetmen de dahil olma meselesine dikkat çekmek istediğinin altını özellikle çizmiş .
İnşallah , olması istenen bir şey için kullanılan bir temenni sözü .
Chloe gücü yettiğince sorunlara müdahil olmaya çalışıyor ama dediğim gibi sonuç herkesi kapsamayabilir .
Ama filmin oraya kadar getirdiği nokta gerçekten de etkili , herkesin yaşadığı soruna odaklayabiliyor bizi .
Sonrası sizin bakış açınıza kalmış .
Aynı yapım şirketinden çıkmış iki filmi kıyaslarsak İçimdeki Yangın’ın sarsma açısından kesinlikle daha etkili bir anlatımı olduğunu söyleyebiliriz ama İnşallah da yıllarca devam eden soruna parmak basma açısından derinlikli ! twitter . com / BanuBozdemir
