The Conjuring  ( 2013 ) ile 70’ler doğaüstü korkusuna ağdalı bir aşk mektubu yazan James Wan , şu sıralar o mektubun devasa bir para sayma makinası haline dönüşmesinin keyfini çıkarıyor .
Kasasında biriktirdiği neredeyse iki milyar dolarla yeni dönem korku sinemasının en sağlam seri üretimi haline dönüşen The Conjuring Evreni , geride bıraktığımız üç ana film ve beş spin - off ‘a yenilerini eklemeye devam edecek .
Sorun şu ki ; niceliğin kontrolden çıkmış olması niteliği her geçen gün daha da derdest ediyor .
İlk iki The Conjuring filminin modern başyapıt mertebesine göz kırpmasının yegâne sebebi James Wan , elindeki materyalin üzerine boca ettiği muazzam tutkusunu bizlere geçirmekte çok başarılıydı .
Haleflerinin memuriyetten sıyrılıp kendilerini göstermeye çalıştıkları her anda yerle yeksan olduklarını üzülerek takip ettiğimiz spin - offlar , yarım başarı seviyesinin üzerinde tek bir örnek çıkaramadı .
Mirası çarçur etme konusundaki mahirlikler şu ana kadar makinayı durdurmasa da gidişatın hiç iyi olmadığını söylemek gerek .
Evrenin en kötü denemesi The Curse of La Llorona ( 2019 ) ’nın yönetmeni Michael Chaves’e emanet edilen The Conjuring : The Devil Made Me Do It ( 2021 ) , sırf bu seçimle bile maça 1-0 geride başlıyor .
Alıştığımız üzere gerçek bir hikayeden uyarlanan filmin öncüllerine göre zorluğu , Arne Cheyenne Johnson Davası’nın bir cinayet davası olması .
Amerikan yargı tarihine ‘cinayette doğaüstü güçlerin rol oynadığı’ savunmasıyla geçen davanın kurgusu , sıkıştırılmış perili ev ve ruhun ele geçirilmesi konseptine bağlı kalınamayacak yeni fikirler gerektiriyor .
İlk defa polis prosedürü , ilk defa ‘doğaüstü dedektiflik’ ve ilk defa mahkeme salonları …
Seri için yenilikçi ve taze olabileceği kadar ustalık da isteyen bir hikaye bu . 
Açılışındaki şeytan çıkarma seansıyla ‘sanırım olacak’ dedirten Chaves , hiç vakit kaybetmeden film üzerindeki kontrolünü kaybediyor . “Warrenlar’a saygıda kusur etmeyeyim” derken romantizeliğin sınırlarını zorluyor , eğilmesi gereken tüm diğer karakterleri görmezden geliyor .
Soruşturmanın getirdiği hiçbir şeye konsantre olamayan yapı , ne sanığa ne Warrenlar’a ne de karanlık güce yarıyor .
Film boyunca içine sıkışıp kaldığımız sarmal ‘ipucu bul , karanlıktan bir şey fırlasın , ipucu bul , karanlıktan bir şey fırlasın’ şeklinde özetlenebilir . Wan’ın sabırla örüp finalini çılgınca kotardığı jump momentların yerini sabırsızlık abidesi anlar almış durumda .
Öyle ki ; The Conjuring Evreni’nin en kötü örneklerinde bile markası haline getirdiği bu korku anları , TDMMDI özelinde amatör eğlencesine dönüşüyor .
Bir korku filminin ilk şartının gerilim yaratmaktan geçtiğini unutan Chaves , elinin altındaki başarılı olmuş formülleri bile kullanmaktan aciz görünüyor .
Kendisini tebrik edebileceğimiz tek şey , sallantısı hiçbir zaman durmayan senaryoya bizi tutundurarak filmi bir şekilde nihayete erdirmesi .
En üzücü olan şey ise film bittiğinde izlediğimiz gerçek görüntü ve ses kayıtlarının verdiği o tüyler ürpertici hissiyatın kaybolması .
O his de artık yerinde durmuyor .
Bu noktada Warner Bros . ’un filme koyduğu The Conjuring : The Devil Made Me Do It adının ince ince düşünülerek alınmış bir karar olarak varsaymak istiyoruz .
Gerçek The Conjuring 3’ü bir gün James Wan’ın elinden izlemeyi diliyor , bu filmi de Warrenlar’ın lanetli obje dolabına kaldırmayı uygun buluyoruz .
