Birbirinden büyük serilerin birbirinden iddialı devam filmleriyle , Holywood’un gişede en güçlü yılı olması beklenen 2007’nin ağır toplarından Karayip Korsanları : Dünyanın Sonu vizyonda !
Geçtiğimiz sene Ölü Adamın Sandığı’na eleştirmenler biraz dudak bükmüş ama bu durum , kitlelerin filme akın etmesine ve serinin ikinci adımının tüm zamanların en çok para kazandıran yapımlarından birine dönüşmesine engel olmamıştı .
Geçtiğimiz haftalarda Örümcek Adam 3’ün yarattığı genel hayalkırıklığı hissinin ardından , seyircinin beklentileri yine bu seriye yönelmiş durumda .
Serinin üçüncü ve şimdilik son filmi Dünyanın Sonu , korsanların bu dünyadaki günlerinin sona ermekte olduğu , Britanya İmparatorluğu’nun onların kökünü kazıdığı gerçek tarihsel dönemi fon alıyor .
Fakat özünde fantastik bir film olduğundan , en azından bu film serisi dahilinde , korsanların yeryüzünden silinip gitmesine yaratıcıların gönülleri razı olmuyor .
Kahramanlarımız , Doğu Hindistan Ticaret Şirketi’ne karşı şanlı bir karşı duruş gerçekleştiriyor .
Kaptan Jack Sparrow’u geri getirmek ve korsan lordlarını toplayıp direnişi başlatmak için dünyanın uzak ucuna doğru yola çıkan karakterlerimizin öyküsü , ilk iki filme kıyasla çok daha karanlık bir tona sahip .
Özellikle ikinci filmin başarısında , öne çıkan komedi dozunun etkisi büyüktü .
Dünyanın Sonu , aynı ölçüde büyük bir eğlence sunmuyor doğrusu .
Komedi daha geri planda .
Aslında aksiyon da öyle .
Sanki filmin finalini oluşturan uzun ve görkemli savaş sahnesine saklanmış bu alandaki tüm kozlar .
Süresi üç saate yaklaşan filmin yaklaşık iki saati , finale hazırlıktan ibaret gibi .
Kendi adıma şunu söyleyebilirim ki , her ne kadar sıkılmadan izlemiş olsam da , Dünyanın Sonu en az zevk aldığım Karayip Korsanları filmi oldu .
Hem daha az eğlenceli hem de çoğu zaman kafa karıştırıcı bulduğum için sanırım .
Önceki iki filmde karşımıza çıkmış tüm karakterler ve işlenmiş tüm öyküleri sonuca bağlamak gibi bir amacı var , üçlemenin son filminin .
Fakat öykü ve kimi karakterler o kadar çok yön değiştiriyorlar ve bize o denli fazla bilgiyle açıklama sunuluyor ki , bütün bunların gerçekleştiğini perdede görene kadar aslında ne olup bittiğini anlayamadığınız noktalar çıkması muhtemel .
Önceki filmlerin basitliğini sağlayamıyor olmak , Dünyanın Sonu’nu takip etmesi zor bir film haline getirebiliyor .
Yine de , özellikle yurtdışında çoğu eleştirmenin yapmakta olduğu gibi , filme burun kıvıracak değilim .
Sonuçta bu filmden beklediğimiz birçok şeyi pekala alıyoruz .
Johnny Depp ile Geoffrey Rush’ın ne denli eğlenerek rol yaptıklarını izlemek bir keyif .
Keira Knightley de bu filmde iyiden iyiye güçlü bir kadın kahramana dönüşüyor .
Şimdiye kadar daha geri planda kalmış falcı Tia Dalma karakterinin bu kez kilit bir role dönüşüyor olması , beklenmedik ve tatmin edici bir gelişme .
Davy Jones rolündeki Bill Nighy’yi bir sahnede kısa süreliğine efekt desteği olmadan , gerçek yüzüyle oynarken görmek de güzeldi doğrusu .
Başarılı İngiliz oyuncu , bu rolde gözleri ve vücut dilini kullanarak büyük başarı sağlıyor .
Finaldeki savaş sahnesi de , akıl almaz aşırılığına rağmen , son derece doyurucu .
Özellikle , Doğu Hindistan Ticaret Şirketi temsilcisi Lord Cutler Beckett’in politik silahlarının çökmesiyle birlikte savaşın bizzat içinde donanmasının liderliğini yapmak zorunda kaldığında tutulup kalması ve bunu takip eden sahne son derece etkiliydi .
Korsanların çağıyla onu gerçek hayatta yok etmiş olan medeniyetin karşıtlığının bu filmde yaratılan en somut görünümüydü herhalde bu kısım .
Dünyanın Sonu’nun en zayıf halkası Orlando Bloom olarak görülebilir .
Film boyunca en çok gelgiti yaşayan karakterinin çelişkilerini pekala yansıtabiliyor aslında Bloom .
Sadece , filmin sonunda kendisine yüklenen rol , en basitinden görünümüyle - kostümü ve makyajıyla - bebek yüzlü oyuncuya pek oturmadığı için işlemiyor .
Chow Yun - Fat’ın beklediğimizden daha az gözüktüğü , Keith Richards’ınsa korsanların bir nevi yasal sorumlusu ve Jack Sparrow’un babası olarak ufak rolünde gayet başarılı olduğu film ( gerçi altyazılar çevrilirken bu baba - oğul ilişkisinin farkına varılmamış belli ki ) ; devam filmlerine de müsait bir şekilde sonlanıyor .
Geçtiğimiz sene X - Men : Son Direniş için de yaptığımız uyarıyı tekrarlamakta fayda var : Tüm Karayip Korsanları filmlerinde olduğu gibi , Dünyanın Sonu’nda da kapanış jeneriğinin ardından gelen önemli sayılabilecek bir sahne var .
Salonu terk etmekte aceleci davranmayın ya da gerekli gördüğünüz durumlarda jeneriğin yarıda kesilmemesi için salon görevlilerini uyarın .
Geçtiğimiz filmin de çok olumlu eleştiriler almamış olmasına rağmen ne denli büyük bir gişe başarısına ulaştığını düşünecek olursak , aynı şeyin bu kez de tekrarlanması olası .
Bu kadar merakla beklenmiş az film olmuştur bugüne kadar .
Fakat Ölü Adamın Sandığı’ndan çok zevk almış biri olarak , bu filmin aynı ölçüde eğlenceli olmadığını düşündüğüm için , Dünyanın Sonu’nun aynı popülariteye ulaşacağına dair biraz kuşkum var .
Özellikle komedi unsuru olması amaçlamış minik Jack Sparrow hayallerinin çoğunlukla zayıf espriler ürettiğini ve işe yaramadığını söylemeliyim .
Yine de Örümcek Adam 3 tipi bir hayal kırıklığı yaratmasını olası görmüyorum bu filmin .
Geniş seyirci kitlelerinin beklentileri karşılanacaktır .
