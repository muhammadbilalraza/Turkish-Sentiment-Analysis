Denzel Washington'ın aksiyon kahramanlığına soyunduğu filmleri ikiye ayırmak mümkün .
Birinci kategori , aktörü tam bir ‘kahraman ' olarak lanse ederken , ikinci kategoride onu ‘anti - kahraman ' özellikleri taşıyan karakterlerde takip ederiz .
İlk kümeyi oluşturan filmler arasında , Durdurulamaz ( Unstoppable ) ve Deja Vu gibi yapımlar öne çıkarken , İlk Gün ( Training Day ) ve Gazap Ateşi ( Man on Fire ) de ikinci kümenin dikkat çekici örnekleri olarak kendilerini gösterirler . Washington'ın karakterlerinin ayırıcı özelliklerinden biri de , anti - kahraman sıfatını hak eden defolarla vücut bulduklarında bile kahramanlığın çok yakınında durmalarıdır . 
Düşmanı Korurken ( Safe House ) de aktörü anti - kahraman gibi sunarken kahramanlığa soyunduran filmler arasında anılacaktır kuşkusuz .
CIA'den paçasını sıyırıp ‘bilgi tacirliği ' yapan uluslararası bir suçlu profili çizilir Washington için bu filmde .
CIA de dahil olmak üzere istihbarat teşkilatlarının ‘kirli ' adamlarını açığa çıkaracak bir bilgiye sahip olan Tobin Frost , Güney Afrika'da elindeki bilgiyle köşeye sıkışır ve Amerikan büyükelçiliğine sığınır .
Sonrasında hikâyenin ‘gerçek kahramanı'nın devreye girdiği ‘güvenli ev'e getirilir adamımız .
Bir yıldır burada tam anlamıyla pinekleyen genç CIA ajanı Matt Weston ( Ryan Reynolds ) , eve yapılan baskından Frost'u da yanına alarak kaçmayı başarır .
Hikâyeye girişi oluşturan bu iki kısa bölümün ardından , filmin temposunu belirleyen ve finale kadar taşınacak üçüncü aşama gelir .
Frost ve Weston , peşlerine ‘kötü adamlar'ı da taktıkları sonsuz bir kaçışta bulurlar kendilerini . ‘Doğru ' noktaya kaçıp kaçmadıklarıysa kuşkuludur . 
Gene bir CIA hikâyesi anlatan Antoine Fuqua imzalı televizyon filmi " Exit Strategy " ye yazdığı senaryoyla dikkat çeken David Guggenheim'ın kaleme aldığı senaryoyu , İsveçli yönetmen Daniel Espinosa'ya teslim eden yapımcılar , ilk Hollywood çalışmasına soyunan sinemacıdan istedikleri verimi kısmen almışlar diyebiliriz .
Önceki filmi " Snabba Cash " le 2010'da İsveç'in en çok izlenen filmine imzasını koyan ve bu başarıyla Hollywood'un kapısına dayanan Espinosa , Düşmanı Korurken'de klişeleri esnetmeyi düşünmeden , hikâyenin beklenen rotasını takip ederek bir sonuca varmayı deniyor .
Elindeki birinci sınıf oyuncu kadrosundan , özellikle de Denzel Washington ve Ryan Reynolds'tan yararlanmayı beceren yönetmen , kovalamaca sahnelerindeki başarısıyla da Hollywood'da kalıcı olabileceğinin işaretlerini veriyor . 
Hikâyeye ve onun dinamiklerine dönersek , bu filmde herhangi bir ‘derinleşme ' çabasının sezilmediğini söyleyebiliriz .
Yüzeyde görünenin ötesine geçip karakterlerin içine bakmayı düşünmüyor bu çalışma , ‘kaçış'ın heyecanına kaptırıp gitmeyi tercih ediyor .
Bu tercih , filmin temposunu olumlu yönde etkilese de , çoğu zaman karakterleri silikleştirip ‘tip'e dönüştürüyor .
Böylesi bir sonuç , ‘saf aksiyon ' arayışının bir ürünü olarak kendini gösteriyor , ki bunun kimi anlarda ‘doğru ' seçim olduğunu bile söylemek mümkün .
Ancak bu anların filmin geneline yayılamamasıyla ‘aynılık ' hissiyatına kapılıyoruz bir süre sonra , karakterlerin içine bakamamak koparıyor bizi hikâyeden .
Birkaç sahnede , Frost ve Weston'ı konuşturup onların ruhlarını görmeye çalışıyor film , ama bu çabalar da son derece yetersiz kalıyor ve gördüğümüzün ötesinde noktalara taşımıyor karakterleri . 
Bu filmin kayda değer özelliklerinden biri , belki de birincisi , mekân olarak Güney Afrika'yı seçmiş olması .
Böylesi aksiyon filmlerinde Amerikan sokaklarını görmeye alışmış seyircileri yabancılaştırıyor bu seçim , ama bu durumun zaman içinde ‘olumlu'ya evrilebildiğini söyleyebiliriz .
Hikâye olarak ‘tanıdık ' olan yapım , mekân seçimiyle bu handikabı aşıyor bir miktar .
Tektipleşen karakterleri farklı bir atmosfer içinde koşturması , çevrenin hikâyeye müdahil olmasını da sağlıyor bir yandan .
Örneğin , stadyum sahnesinde bu durumun net biçimde kendini gösterdiğine tanık oluyoruz . 
Düşmanı Korurken , sıkılmaya pek vakit bulamayacağınız hızda gelişen bir yapının peşine takılıyor , dolayısıyla da defolarını bu hızın arkasına saklayabiliyor .
Ancak film bitip de tortusunu tarttığınızda elinizde kayda değer pek bir şey kalmadığını görüyorsunuz .
Yine de izlediğinize pişman olmuyorsunuz , ki bu da filmin aksiyon tercihinin doğru olduğunu hissettiriyor .
