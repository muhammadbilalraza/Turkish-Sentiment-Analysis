Fransa’da gişe rekorları kıran Hayatımın Şarkısı , 2012’de izlediğimiz Sadakatsizler’in bir bölümünde de imzası olan Éric Lartigau’nun son filmi .
Hayatımın Şarkısı’nın perdede yeniden keşfettiği bir şey yok belki ama , dokunaklı bir film olduğu kesin . 
Fransa’nın kuzeyinde Normandiya’da ailesi ile birlikte küçük bir çiftlik evinde yaşayan 16 yaşındaki Paula , ailenin konuşup duyabilen tek üyesidir .
Anne , baba ve kardeşi işitme engelli olan Paula , ailenin dış dünya ile olan tüm iletişimini yapmakta ve o yaşta genç bir kız için gereğinden fazla bir baskı ile yaşamaktadır .
Evde mandıranın işlerine , dışarıda pazar tezgahına , okulda da derslerine yetişmeye çalışırken oldukça yorgun düşen Paula’nın yıldız olma gibi hayalleri yoktur , yalnızca hoşlandığı çocuğun seçmeli ders olarak müziği seçmesi üzerine o da koroya girmeye karar verir ve hayatını değiştirecek yolda ilk adımı da atar .
Başlarda sadece bir kaçamak olduğu gördüğü koro provaları , müzik öğretmeninin Paula’daki cevheri keşfetmesi ve onu Radio France’taki ses yarışmasına hazırlamaya başlamasıyla hayatının büyük kısmını kaplamaya başlar .
Ancak yarışma günü yaklaştıkça , hayatlarını neredeyse Paula’ya bağlı olarak sürdüren ailesini geride bırakarak , büyük şehire , Paris’e okumaya gitmek genç kızı korkutmaya başlar . 
Yönetmen Lartigau , oldukça büyük bir risk alarak , bu filmde başrolü daha önce hiç oyunculuk yapmamış 18 yaşında bir genç kıza emanet ediyor , ancak yüzü kara çıkmıyor .
İlk kez uzun metrajlı bir filmde , üstelik başrolde yer alan Louane Emera , Paula karakteri için biçilmiş kaftan .
Oldukça doğal bir oyunculuk sergileyen genç kız , aslında filmde bir nevi kendisini de oynuyor .
Zira Emera , The Voice isimli ses yarışmasının Fransız versiyonunun finalistlerinden biriymiş .
Louane Emera’nın Paula karakteri ile Cesar ve Luimere Ödülleri’nde “Umut Vaat Eden Kadın Oyuncu” ödüllerinin sahibi olduğunu da hatırlatmakta fayda var . 
Emera’nın haricinde anne babayı oynayan Karin Viard ve François Damiens’ın abartılı oyunculukları , karakterlerin karikatürizeleşmesine sebep oluyor , ancak bu filmin dram komedi balansı için yönetmenin tercihi gibi görünüyor .
Son olarak küçük kardeş Quentin’i oynayan ve gerçek hayatta da işitme engelli olan Luca Gelberg de doğal bir oyunculukla kadroya eşlik ediyor .
Film Fransa’da gösterime girdiğinde , anne ve babayı da neden işitme engelli oyuncuların oynamadığı konusunda bir tartışma da yaşanmış . 
Hayatımın Şarkısı , cinsellikten uzak kalmayı tercih eden Amerikan aile komedilerinin aksine , cinselliğin doğallığını kullanmayı tercih ediyor .
Anne babasının cinsel hayatını doktorla konuşmak zorunda kalan Paula , ilk cinsel deneyiminde taktığı prezervatif ile lateks alerjisi keşfedilen küçük kardeş Quentin , Paula’nın ilk regli gibi , normalde bir aile filminde kullanılmaktan kaçınılan detaylar , burada hikayenin akışı içerinde oldukça doğal bir şekilde seyirci ile buluşuyor . 
Bu hafta tesadüfen işitme engelli temalı bir film daha vizyonda , o da Kabile .
Oldukça farklı tarzlara sahip olsalar da , iki filmin aynı hafta vizyona giriyor olmaları da karşılaştırma yapmak açısından yararlı olabilir .
