Yeni nesil Polonya sinemasının “rahatsız edici” isimlerinden Malgorzata Szumowska filmografisini , post - komünist Polonya’nın kent sıkışmışlıkları , taşra gerilimleri ve bir şekilde mutlaka kendisine yer bulan dini motiflerle beziyor .
Daha önce In The Name of ( 2013 ) , Beden ( 2015 ) , Yüz ( 2017 ) filmlerinde senaryo masasında beraber çalıştığı Michal Englert’i de bu sefer yönetmen koltuğuna davet ediyor ve mistik bir masal sunuyor seyircilerine .
Çeşitli ödül ve adaylıklarının yanı sıra , filmin bu yıl Akademi Ödülleri’nde En İyi Yabancı Film dalında Polonya’yı temsil ettiğini de hatırlatalım .
Ukraynalı Zhenia ( Alec Utgoff ) , Polonya’ya ‘pek de yasal olmayan’ yollarla gelen bir göçmendir ; fakat asıl , işinin ehli bir masördür .
Kent merkezinden küçük bir koru ile ayrılmış ve Amerikan rüyası gibi kurgulanmış bir banliyöde müşterilerinin evine giderek özel masaj hizmeti verir ; tabii bir şekilde her hanenin de özel hayatına dâhil olur .
Dışarıdan neredeyse her biri diğerinin kopyası olan bu beyaz kutu - kutu evlerin içinde , dekoratif olarak birbirlerinden çok farklı gibi görünen , ama ruhani bitiklik açısından aynılaşan hayatlara tanıklık eder .
İyileştirici masözlüğünün yanı sıra , müşterilerini hipnoz yolculuklarına çıkaran Zhenia da , banliyö ile kent arasında gidip gelen bir alegori gibidir .
Malgorzata Szumowska bu kırılmaları hikâyelerinde kurgulamayı pek seven bir sinemacı .
Tabii ki bu kırılmalar üzerinden , sorgulamalar çıkarmayı da ihmal etmeyen bir anlatım dili var .
Önceki filmlerini düşündüğümüzde ise “Bir Daha Asla Kar Yağmayacak” en metaforik , en masalımsı anlatımı diyebiliriz ; Yüz’deki devasa İsa heykeline rağmen .
48 yaşındaki Szumowska’nın komünist Sovyetler’de doğduğunu ( 1973 ) ve Berlin Duvarı yıkıldığında ( 1989 ) henüz 16 yaşında olduğunu düşünürsek , yetişkinliği ve en üretken yaşları hallaç pamuğu olmuş post - komünist Polonya’da geçen kadın bir sinemacı için hiç de şaşırtıcı olmasa gerek .
Michal Englert’in ortak senaristlik şapkasını çıkarmadan yönetmen koltuğuna oturmuş olması da , bu yapımın anlatım diline tatlı bir dinginlik getiriyor sanki .
Göçmen Ukraynalı karşısında , üst sınıf yerleşik Polonyalılar’dan başlamak üzere pek çok katmanda bölünmüşlüklerle ilerliyor film .
Öncelikle yaşam alanlarını keskin çizgilerle , adeta gözümüze sokarcasına ayırıyor yönetmenler .
Göçmen Zhenia’nın yaşadığı masif ve komünist döneme ait olduğu belli betonarme , gri apartmanlar karşısında bembeyaz boyalı dubleks kutu villalar ; kaotik şehirden uzakta düzenli bir mahalle ; tıkış tıkış otobüse asla binmeden özel arabasıyla işe giden ‘aile babaları’ ve Fransız kolejinde eğitim alan şımartılmış çocuklar , ne yaptığı pek de belli olmayan , imaj kaygılı gençler .
Karşılarında ise tüm yeteneği gözlerinde ve parmaklarının ucunda toplanmış olan Zhenia .
Yaşını –ve geçmişini - göstermeyen bir dinçlikte , çekici ve yaptığı işe rağmen fiziksel teması işiyle sınırlı tutma olgunluğunu - en azından bir süre - koruyabilen bir erkek .
İşte tam da bu yüzden gündüz bir şekilde o beyaz kutulara tıkılı kalan banliyö kadınları açısından da tam bir arzu nesnesi , bir anda mahalleye düşen gerçek bir femme - fatal ! 
 Filmin bir başka kırılımı da tam burada geliyor : kadın erkeği fark etmeksizin Zhenia’dan masaj servisi alan her banliyö sakini , maddi tüm imkânlarına rağmen manen harap olmuş , ruhlarını ve dolayısıyla bedenlerini toplamaya takati kalmayan insanlar .
Kiminin karı - koca ilişkisi çoktan çökmüş , kimi alkolizm sınırlarında , kimi kanserle mücadeleden yorgun düşmüş , kimi kötü anne olarak yargılanmaktan bıkmış …
Ve fakat her biri ruhani çöküntüsüne devayı , bu yakışıklı göçmenin ellerinde arıyor …
Boynunda hiç çıkarmadığı haçıyla , - daha seküler bir camiaya - tam bir melek dokunuşu !
Ah Szumowska !
Yıllar içinde sinema dili olgunlaşsa da hiç vazgeçmiyor dini göndermelerin keskin çizgilerini kullanmaktan …
Biraz daha geniş bir pencere açarsak ; Zhenia nükleer santral patlamasının yaşandığı Çernobil’in kıyısındaki Pripyat doğumlu .
Yabancısı için Çernobil 101 : Pripyat , santral çalışanlarının yerleşimi için 1970’lerde kurulmuş bir işçi kentidir aslında .
Ve gizemli masörümüz , Çernobil faciasından 7 yıl önce doğmuş …
Szumowska ve Englert ikilisinin , Zhenia için böyle bir geçmiş yazması pek de tesadüf olmasa gerek .
Zira karakterimizi zenginleştiren psişik güçler sanki herkesin lanetlediği ve hiç hatırlamak dahi istemediği bu büyük felaketle bağlantılı gibi …
Filmin güzel yanlarından biri de bu : İç içe geçmiş masalsı duruşların yanı sıra , hipnoz etkisine giren her karakterin iç dünyasına kısa da olsa bir yolculuk yapmamız .
Buralarda keşfedecekleriniz ise siz seyircilere kalmış …
Öte yandan , her sahneye de sembolik bir anlam yüklemeye çalışmadan filmin keyfini çıkarın ; final dâhil !
Bu noktada başrol Alec Utgoff’un leziz bir oyunculuk ortaya koyduğunu ifade edelim .
Birden çok Hollywood yapımında yardımcı rollerde yer alsa da uluslararası camia , Utgoff’u ' Stranger Things ' dizisindeki Alexei karakteri ile tanıdı .
Zhenia karakterinde ise oldukça dengeli bir oyunculuk ortaya koyuyor ve rolün büyük kısmını aslında mimikleriyle oynuyor .
Karakterin tüm duygu dünyasını neredeyse bakışlarından , gözlerinden hissediyoruz ; biz de onunla birlikte Polonya’nın tanımadığımız bir banliyösünde ‘beyaz göçmen’ oluyoruz adeta .
Ez cümle , teknik açıdan da hikâye anlatıcılığını destekleyen bir dil var filmde .
Salondaki seyircinin özellikle hipnoz ve rüya sekanslarına dikkat kesilerek seyretmesini tavsiye ederim .
Yakın planlardaki ışık kullanımı tam da Lodz Film Okulu geleneğinden süzülüp de gelmiş gibi ; görüntü yönetiminden müziğe tekniğin tüm biçemleri yaratıcı anlatımı yüceltmek için bir araya getirilmiş gibi .
Bu Cuma kendinize bir güzellik yapın ve ‘festival filmi’ kategorisinden bu filmi seyredin .
Ve ‘şahsınıza’ şunu sorun “Sahi bir daha hiç kar yağmazsa ne yaparız ? ”twitter . com / duygukocabayli
