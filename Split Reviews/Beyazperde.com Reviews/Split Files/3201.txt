Uzun zamandır hakiki bir romantik komedi filminde izleme imkanı bulamadığımız Meg Ryan'ı ait olduğu türe geri döndüren " Annemin Yeni Sevgilisi " nin tek bir sürprizi var ; O da " Sevginin Bağladıkları " ve " Mesajınız Var " da Tom Hanks'le birlikte rol alan Ryan'ın bu kez Hanks ailesinin bir başka ferdiyle , yani Tom Hanks'in oğlu Colin Hanks'le beraber kamera karşısına geçmesi ve sanırım filmin izleyenlere vaat edebileceği bundan başka bir muzipliği de yok .
" Annemin Yeni Sevgilisi " nin öyküsü , üç yıl boyunca FBI tarafından yürütülen gizli bir harekatta görev alan ve geride bıraktığı kilolu , yaşama sevincinden yoksun annesinden hiç haber alamayan Henry'nin geri döndüğünde bambaşka bir anne figürüyle karşılaşması üzerine kurulu .
Esasında Henry ve annesi Marty arasındaki eğlenceli gerginlik , büyük bir espri potansiyeline sahip .
Ancak bu ilişki ya içindeki espri potansiyeli ortaya çıkarılamayacak kadar hassas ya da filmin hem yönetmenliğini üstlenen hem de senaryosunda imzası bulunan George Gallo , bahsettiğimiz potansiyeli yeterince iyi değerlendirememekte .
Çünkü " Annemin Yeni Sevgilisi " inanılması güç tesadüfler ve bayat sürprizler üzerine kurulu içi geçmiş esprileriyle , gidişatında komedi namına hiçbir şey barındırmamakta .
Hikayenin romantizm yarısında ise durum , komedi yarısında olduğundan daha vahim .
Çünkü filmde Marty ve Tommy arasında gelişen romantik ilişki , beklendiği gibi duygu yüklü bir tona hiçbir zaman erişememekte .
Henry'nin annesine olan aşırı düşkünlüğünün etkisi , Tommy'nin yaptığı soygun planları ve Henry'nin FBI ajanı kimliğiyle bu soygun fikrine olan müdahalesi Marty ve Tommy'nin ilişkisini bütünüyle yüzeyselleştirip , hikayenin romantizm potansiyelini resmen sabote etmekte .
Aslına bakarsanız , ne komik ne de romantik bir film olmayı başarabilen " Annemin Yeni Sevgilisi " nin en büyük problemi , hangi telden çalması gerektiğine bir türlü karar verememesi zaten .
Bir yandan yetişkin bir erkeğin annesinin cinsel hayatına tanık olmasıyla şekillenen sulu bir komedi olduğunu hissettiren film , diğer yandan entelektüel hırsızların planladığı ' klas ' bir soygun olayına odaklanarak bambaşka bir çehreye bürünüyor .
Bütün bu olay karmaşasının ortasında yer alan Meg Ryan ise eski dönem filmlerinde görmeye alıştığımız bilindik performansı ile öyküyü romantik komedi türünün sınırları içine çekmeye uğraşıyor .
Ancak Meg Ryan'ın bu uğraşı çoğunlukla 90'lı yıllarda canlandırdığı karakterlere öykünen ve ikinci baharını yaşamakta olan Marty'e has hiçbir özellik barındırmayan sönük performansının etkisiyle tamamen boşa gidiyor .
Diğer yandan , sadece derinliksiz oyunculuğuyla değil , plastik dış görünüşüyle de izleyenleri hayal kırıklığına uğratan Meg Ryan , " Annemin Yeni Sevgilisi " nin keyifli bir seyirlikten çok yürek burkan bir sinema deneyimine dönüşmesinin önde gelen sebebi esasında .
Çünkü " Annemin Yeni Sevgilisi , " eninden sonunda yaşı ilerleyen bir Hollywood yıldızının ' yıkılmadım ayaktayım ' mesajını vermek amacıyla tüm enerjisini ve formda fiziğini izleyenlerin gözlerine soktuğu can sıkıcı bir yapım .
Ancak bu formül Michelle Pfeiffer'ın başrolünde yer aldığı " Kadının Olamam " da ne kadar işe yarıyorsa " Annemin Yeni Sevgilisi " nde o kadar ters tepiyor .
Meg Ryan'ın estetik ameliyatlardan dolayı samimi ifadesini kaybedip , neredeyse cansız bir maske kıvamını almış yüzü , hayranlarının resmen içini acıtıyor .
Hemen hemen bütün filmlerinde doğal güzelliği , sadeliği ve dış görünüşüne önem vermeyen sallapati haliyle kalbimizi kazanan Ryan'ın , kendisini bu şekilde plastik bir maskenin arkasına saklamış olması seyredenleri büyük hayal kırıklığına uğratıyor .
İşte tam da bu yüzden , Meg Ryan'ın film boyunca eski filmlerinde canlandırdığı karakterlere özgü beden dilini Marty'nin üzerine giydirmeye uğraşması rolüne eskisi gibi sevimlilik değil iticilik katıyor .
Anlayacağınız , " Annemin Yeni Sevgilisi , " hem alelade gidişatı , hem de oyuncularının özensiz performanslarıyla sınıfta kalan bir yapım .
Antonio Banderas'ın tüm banalliğine rağmen ' gözlerimi kaparım , vazifemi yaparım ' düsturuyla filmin karaktersiz ortamına olabildiğince ayak uydurduğu filmde , Colin Hanks'in " Amerikan Pastası " tarzı gençlik filmlerine yakışacak olgunlaşmamış oyunculuğu ve Selma Blair bir filmden çok bir iç çamaşırı reklamında rol aldığını hissettiren işlevsiz performansı büyük hayal kırıklığı yaratmakta .
Meg Ryan'ın eski filmlerindeki samimi tadı yeniden yakalamayı uman izleyicilere şiddetle uzak durmalarını tavsiye edilir .
