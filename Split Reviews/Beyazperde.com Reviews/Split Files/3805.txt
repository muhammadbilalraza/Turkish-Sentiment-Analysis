Küçük Günahlar'ın karınca yönetmeni ve SİYAD ( Sinema Yazarları Derneği ) üyesi Rıza Kıraç'la , usta sinema tarihçisi Giovanni Scognamillo için verilen özel bir doğum günü partisinde karşılaştık en son .
Dükkan - ül Hayal'in oto sanayi sitesindeki ' fantastik ' mekanında gerçekleşen doğum gününde , Scognamillo'nun arkadaşları , akrabaları ile ' yazarından çekenine ' bir grup sinemacı ve sinema yazarı vardı .
Ayaküstü Kıraç'ın yeni filminin basın gösterimi konuşulurken , yönetmene filmini merak ettiğimi ve bu arada bir VHS kaset gibi tasarlanmış yeni kitabını da okumaya başladığımı söyledikten sonra , bu dikkat çekici üretkenliğinin sırrını sordum .
Sinema ve edebiyat üzerine gazete ve dergilerde yazan Rıza Kıraç , aynı zamanda bir edebiyatçı ; ve şimdi ilk kurmaca filmiyle beraber belgeselciliği de tatmış çok yönlü bir sinemacı .
Kıraç , meraklı soruma kıskandıran bir cevap verdi : ' Benim bütün işim bunlar , sadece bunlarla uğraşıyorum .
Gitmem gereken düzenli bir işim yok . '
Bu konuda şüphesiz şanslı bir adam Rıza Kıraç ama doğruya doğru , çok yönlü bir sanatçı olmasına rağmen her alanda belli bir düzeyi yakalıyor .
Bir alandaki başarısızlığını başka alanlarda boy göstererek kapamaya çalışan veya adını pek çok alanda gözükerek güçlendirmek isteyenlerden değil .
Hikayelerini farklı mecralarda anlatmak istiyor .
İlk film olmanın verdiği küçük günahları bir yana bırakırsak , ilk işi gayet ilginç bir film ve Kıraç iyi bir hikaye anlatıcısı olarak aklımızda yer edecek gibi gözüküyor .
Küçük Günahlar'ı öncelikle ilginç bulduğumu belirtmiştim .
Şaşırtıcı bir senaryoya sahip , sanki daha önce bir arada düşünülmemiş hikaye parçalarını birlikte düşünmüş Kıraç ve edebiyatçılığının verdiği bu bakışla ilginç bir hikaye anlatmış .
Tabii bütünüyle bir ' metin ' filmi değil bu , özellikle Macit Koper'in ilk gözüktüğü anlardaki kitabiliğini görmezden gelirsek , oyuncu yönetimi anlamında da iyi iş çıkarmış Kıraç .
Esra Ruşan , soğuk , mesafeli ve kontrollü Şilan'ı gayet başarılı bir şekilde çiziyor .
Ona çizilen radikal yol nedeniyle duygularını bastıran , güçlü gözükmeye çalışan ama aslında insani bir şekilde korkan , içinden geldiği gibi yaşamayı özleyen bir genç kız .
Filmi ilginç ve orijinal kılan , farklı filmlerde görmeye alıştığımız dünyaların ve kişisel serüvenlerin birlikteliği ve hepsindeki ortak ruh halinin sergilenmiş olması .
Ev arkadaşıyla birlikte bohem bir hayat süren , gündüzleri bir reklam ajansında grafikerlik , geceleri de barlarda avcılık yapan Melik'in hikayesi tam bir ( lemanyak ) şehir hikayesi mesela .
Beğendiği kızı sokaklarda takip eden , işinden mutsuz ama daha yaratıcı bir şeyler yapmaya da motivasyonu olmayan bir tırnak içinde kaybeden . '
İş yap , para kazan , iç , seviş , uyu ' kuralıyla yaşayan , otomata dönüşmüş bir genç .
Şilan'ın hikayesi ; beyaz Türkler'in sıcak bakmadığı dergilerde yazan bir Kürt kızının , kendi arzu ve isteklerini unutup abinin çizdiği radikal yola yönelmesini ve bu gidişin öncesindeki son günleri anlatıyor .
Melik ve Şilan'ın karşılaşması farklı bir kent hikayesi çıkmasına yeterken , ortaya bir de eski reklamcı , şair , kendi dünyasına çekilmiş çatlak İsmet'in 12 Eylül travmaları çıkıyor .
Kıraç bu üç farklı dünyaya eşit şekilde yaklaşıyor ve onları usulce yan yana yerleştiriyor ; burada edebiyatçılığının işe yaradığına şüphe yok .
Bir aşk üçgeni olarak da okunabilecek bu garip üçlü zamanla temas ediyor ve birbirini etkilemeye başlıyor .
Erkekler kendi kısır dünyalarının dışına adım atmayı başarıyorlar .
Bu ' alternatif aile ' duygusunun Şilan'ın yaptığı seçim üzerinde etkili olup olmayacağı ise sonlara doğru filmin meselesine dönüşüyor .
Rıza Kıraç bir ilk filme göre gayet ustalıkla anlatıyor bize hikayesini .
Stilize , yaratıcı denemelerin etkileyici olduğu yerler de var , gereksiz kaçtığı yerler de .
Mesela doğal ışıkla inanılmaz bir rengin yakalandığı yatak odası sahnesi müthişti .
Ama terastaki kamera oyunları , sahnenin sakin duygusunu bastırıyor yer yer .
Küçük Günahlar'ın iki film festivalinin ulusal yarışmasına kabul edilmediğini duymuşsunuzdur , doğrusu böyle iyi niyetli ve düzgün bir ilk filmin hangi amaçla dışarıda tutulduğunu çok anlayamadık .
Gelelim günahlara ; Rıza Kıraç'ın merakla bekleyeceğimiz ikinci filminde dikkat etmesi gereken bazı noktalar var ve bunlar en çok senaryoda odaklanıyor : Daha az kitabi diyalog ve tabii finali güçlü kılacak daha özenli bir senaryo kurgusu .
Kıraç'ın bize gelecekte de kentin köşelerinde geçmişiyle hesaplaşan ve çıkış yolu arayan kaybedenlere dair ilginç hikayeler anlatacağını hissediyorum .
