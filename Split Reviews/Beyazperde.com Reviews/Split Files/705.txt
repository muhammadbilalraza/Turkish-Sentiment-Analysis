Uzun zamandır merakla beklenen Yaşamın Kıyısında Altın Portakal'dan en iyi yönetmen ödülü ile döndü .
Fatih Akın , kültürler arası , ülkeler arası hikaye anlatıcısı olarak Duvara Karşı'da etkileyici bir yönetmen kimliği çizmişti .
Yaşamın Kıyısında da bu konuda ne kadar yetkin olduğunu çoğul hikayeli , mekanlı , hikayeli bir senaryonun üstesinden gelerek gösteriyor .
Akın , dört Türk'ün ve üç Alman'ın iç içe geçmiş yaşantıları üzerinde kayarak ilerliyor adeta .
Üç bölüme ayrılmış filmin iki bölümünün kaderleri bölüm başlıkları ile bildiriliyor .
İlk iki bölüm bu hali ile bir kapanışa ya da sona gidişi simgeliyor .
Üçüncü bölüm Yaşamın Kıyısında ise François Truffaut'nun 400 Darbe filmindeki tek plan finalini hatırlatıyor .
Sonsuzluğa açılan bir kare gibi .
Zira Akın , bir yandan farklı hikayeleri karakterleri anlatırken , diğer yandan ölüm - yaşam ekseni boyunda ilerliyor .
Bu felsefi alt - metni ile hikaye anlatımı arasında çok güzel bir uyum var .
Daha doğrusu , hikayelerin ilerleyişindeki ağır tempo ve detaylandırılmış kıvam , yaşamın kendisini ve ölüm gerçekliğinin insanın üzerinde bıraktığı ağırlığı temsil eder gibi .  Almanya'dan iki ayrı şehir , Türkiye'den ise İstanbul , Karadeniz ve Güneydoğu olmak üzere üç ayrı mekanda geçiyor film .
Akın , ben bu mekanları bilirim edası ile her birisini kullanırken oldukça rahat .
En büyük meziyeti de kanımca bu Akın'ın .
Yani ne Türkiye'de , ne de Almanya'da yabancı gözle bakan bir yönetmen değil .
Filmlerinde yabancı olan sadece karakterleri .
Başka bir yere yolculuk yaptığında onlar üzerinden yabancılık hissini hissedebiliyoruz , ya da öteki hissini .
Kimlik denen şey de Akın'ın filmlerinde bu yüzden oldukça ön plana çıkıyor .
Bu konuda da aşırı usta .
Almanya'da yaşayan Türklerin farklı kimliklerini en iyi o yansıtabiliyor .
Çünkü Akın da onlardan birisi .
Onları anlıyor .
Her ne kadar bizden olsalar da , bize yabancılar .
Farklı bir zamanın , farklı bir mekanın , farklı bir tarihin parçası olmuşlar çünkü .
Akın'ın elinde yoğrulan sadece mekanlar ve kimlikler değil .
Zamanın çizgiselliği ile de oynayarak anlattığı hikayelerden daha zengin bir mozaik çıkartıyor .
İlk bölümde ilk hikaye anlatılırken , aslında ikinci hikaye de yaşanmakta .
Babil örneğinde de olduğu gibi son dönem sinemasının bolca faydalandığı paralel zamansallık , Akın'ın filmine çok yakışmış .
Bu paralel hikayeler içinde tek zayıf kalan kısım Yeter ile kızı Ayten'in geçmişi .
Neden başta kızından vazgeçme durumunda kalmış , sonra neden onu yanına almamış gibi durumlar biraz kafa karıştırıyor .
Tüm oyuncuların ödülü hak ettiği bir film Yaşamın Kıyısında .
Her birisi sahneye çıktığı andan sahneden ayrıldıkları ana kadar capcanlılar .
Tüm oyuncular arasında en çok ilgimi Nurgül Yeşilçay çekti .
Bu filmdeki rahat performansı ve uluslar arası bir yapıma bu derece doğal bir şekilde adapte oluşu takdire şayan .
Üstelik duygusal olarak en komplike karakteri Yeşilçay canlandırıyor .
Yetim , siyasi örgüt üyesi , eşcinsel , annesini bilmediği bir ülkede arayan bir genç kadını canlandırmak kesinlikle kolay bir iş değil .
Tüm bu farklı karakteristikleri performansına çok güzel bir şekilde yedirmiş .
Karakterindeki tezatlıkları da oldukça iyi yansıtıyor .
Duygusal ama güçlü , çocuksu ama asi ve cesur bir Ayten ortaya çıkarabilmiş .
Tüm bu olumlu yönlerine rağmen , kanımca Yaşamın Kıyısında'nın dezavantajına işleyen tek parametresi siyasi alt - metni .
Duvara Karşı'da Türkiye'nin siyasi meselelerine pek bulaşmayan Akın , Yaşamın Kıyısında Ayten karakterini bir siyasi örgüt üyesi yaparak Türkiye'de geçen hikayeyi olabildiğince siyasileştirmiş .
Türü politik olmayan filmlerde , siyasi bir alt - metin kurmaya çalışmayı biraz riskli buluyorum .
Çünkü ne yaparsanız yapın , pastanın bir dilimini sunmak zorunda kalacaksınız .
Yani diğer dilimleri gösteremeyeceksiniz .
Ve anlattığınız pastanın en sansasyonel dilimi olacağı için ( çünkü kabul edelim sıradan bir şey anlatmak izleyicinin ilgisini çekmeyecektir ) buzdağının görünen tepesi gibi duracaktır .
Burada da böyle duruyor .
Yeter'in " kocamı Güneydoğu'da vurdular " cümlesi ile başlayan siyasi göndermeler , filmin ikinci bölümünde Ayten'in örgütü ile yaptığı bir sokak gösterisine uzanıyor .
Ayten'in Alman sevgilisinin annesi rolündeki Hanna Schygulla ile Ayten'in örgütsel mücadelesi üzerine mutfakta ayaküstü yaptığı konuşma da dikkate değer bu açıdan .
Özellikle " ayaküstü " kelimesine dikkatinizi çekmek isterim .
Diğer bir dikkat çekici sahne de , karakoldaki bir sahne .
Ayten'i aramak için karakola başvuran Nejat Aksu karakterinin Türk dedektif tarafından sorguya çekilişi de gayet havada duran bir sahne .
Açıkçası , Türkiye adına bu kadar önemli bir meseleyi bir dilim gibi sunmaya çalıştığınızda , oryantalist bir göz olmaktan kurtulamıyorsunuz .
Akın'da ne yazık ki ilk defa bu tuzağa düşmüş .
Bu kadar önemli , çok kollu Kürt - Türk meselesini ve Türkiye'deki insan hakları durumunu parçalı bulutlu bir halde vermeye çalışarak bence gereksiz bir şeye kalkışmış .
Bu siyasi alt - metin senaryonun ve filmin gücüne hiçbir şey kazandırmıyor .
Sadece belki yurtdışındaki oryantalist gözler için ilgi çekici bir görsel malzeme olabilir .
Yani filmdeki Türk mezeleri ile doldurulmuş masa görüntüsünden hiçbir farkı yok sokak gösterilerinin ya da Ayten'in örgüt üyeliğinin .
Aynı şekilde diyaloglardaki siyasi göndermeler de karşıt sloganlar gibi göze batıyorlar .  Bu filmden esas aklımızda kalanlar yedi karakterin ilginç yaşam yolculukları oluyor .
Duvara Karşı'nın çarpıcı enerjisini arıyor olsak da , Yaşamın Kıyısında'nın sessiz ve ağır temposu insan yaşamının kırılganlığına yakılmış bir ağıt niteliğinde derinden etkiliyor .
