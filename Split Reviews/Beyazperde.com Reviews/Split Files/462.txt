Coraline , Koralayn diye okunuyor .
Yani klasik bir İngiliz ismi olan Caroline ( Karolayn ) değil bu masaldaki kızın ismi .
Kendisi de filmde epey takık bu yanlış anlamaya müsait duruma .
Maalesef Türkçe'ye ise Koralin diye çevrilmiş .
Duysa iyice üzülürdü herhalde .
Filmdeki anlamlı şarkı sözleri de Türkçe'ye çevrilmemiş .
Eh , olsun ne yapalım .
Filmin başlangıcında , jenerikteki isimlerin ilginç bir tasarıma sahip olduğunu farkediyorsunuz , isimler ilmek ilmek örülüyor , ya da dikiliyor adeta , sanki terzilikle ilgili birşeyler var bu filmde , dantel dokular hakim .
Sonra düğme gözlü bebekler dikiliyor ve gökyüzüne fırlatılıyor , bu karanlık ve sürreal atmosfer aklımıza hemen yönetmenin The Nightmare Before Christmas'ta birlikte çalıştığı Tim Burton'ı getirse de , Neil Gaiman'ın aynı adlı romanından uyarlanan , Henry Selick'in senaryolaştırdığı ve yönettiği Coraline'a , kendi karakterini oluşturması için bir şans vererek başlıyoruz filmi izlemeye .
Her ne kadar stop - motion tekniğini kullanışı , akıllara , The Nightmare Before Christmas ve Corpse Bride'ı getirse de , burada hakkı teslim edilmesi gereken , bambaşka bir dünya yaratılmış , hem senaryo , hem atmosfer açısından .
El yapımı 150 set oluşturulmuş , 250 kukla ve oyuncak kullanılmış .
Rengârenk fantastik bir bahçe için plastikler , fiberoptikler , kablolar , tüpler , kozmetik süngerler , teller , pinpon topları , bambaşka işlevlerle kullanılmış .
Bu bahçedeki bahar çiçekleri için 250 bin adet patlamış mısır tanesi , içi kırmızıya dışı pembeye boyanarak 70 ağacın üzerine yapıştırılmış .
Coraline'ın evi için 70 marangoz çalışmış .
Coraline ve diğer karakterler için 200 bin mimik , bu mimikler için de 10 adet farklı kalıp çalışılmış .
550 adet fare de el yapımı ve farelerin tüm detayları tam dört ay sürmüş .
Film aynı zamanda üç boyutlu ( 3D ) gözlüklerle izleniyor ve tüm bu detaylar iyice gözümüze giriyor , iki anlamda da .
Filmde mavi saçlı ve mavi ojeli , meraklı genç kız Coraline , yeni taşındıkları evlerinde ailesinin ilgisizliği sonucu orayı burayı kurcalarken , başka bir dünya keşfeder .
Küçük bir kapıdan içeri girer ve bu kapının ardındaki dünyada her şey çok güzeldir , yemekler , ilgi , oyunlar , renkler , her şey ama her şey abartılı derecede mutluluk vericidir ( Alis Harikalar Diyarında'yı hatırlatan bu bölüm , aynı zamanda sürreal ve saykodelik görüntülere sahip ) Fakat her güzelliğin bir bedeli vardır elbet , ve bu bedel de ağırdır .
Evet o kadar ağırdır ve yönetmen bu kısmı o kadar kasvetli ve depresif olarak verir ki , insan bu bir çocuk filmi mi , bir çocuk bu filmi izlese hoşlanır mı yoksa ürker mi , hayalleri bir anda kabusa dönüşür mü diye düşünmeden edemez .
Yarattığı dünya ve doku bakımından benzersiz olsa da , kullandığı teknik ve vermek istediği duygu açısından gene Tim Burton'ı hatırlamaya geri dönüyoruz bu aşamada çünkü Tim Burton bir büyücüdür ve o çocuklara masallar anlatır gibi görünür halbuki yarattığı dünyalarda yetişkinleri bile ürkütür .
Coraline'da yetişkinlere masallar anlatmış ve onları bile ürkütmüş oldu bu filmde .
Kitabı okuyanlar , kitabın film kadar korkutucu olmadığını söylüyorlar , ee ne de olsa yazar bu kitabı 5 yaşındaki kızı için yazmış .
Aslında bu bir hayal gücü meselesi , bir kitap her zaman herkesin beyninde farklı bir film oynatır , Henry Selick'in beynindeki film böyle tüyler ürpertici olmuş biraz .
Biz büyükler ve artık yeni nesil korkusuz çocuklar için keyifli bir seyirlik , ayrıca elbette böyle bir emeğe sonsuz saygı .
