Sinema TV yüksek lisansı yaparken , kulakları çınlasın değerli hocam Tül Akbal Süalp'ten " Görsel Kültür " dersi almıştık ve kendisi bize " Cafe Terrace at Night " adlı Van Gogh çalışmasını verip , neler gördüğümüzle ilgili bir ödev istemişti .
Örneğin sanatçının geceyi çizdiğini ama hiç siyah kullanmadığını konuşmuştuk , daha pek çok şey konuştuk bu resim üzerine elbette ama aklımda kalanlar bunlar .
O zamanlar henüz Paris'i gözleriyle görmemiş biriydim , cafeler , dar sokaklar , Arnavut kaldırımları ve gece her zaman ilgimi çeken detaylar olduğundan , çok sevmiştim bu resmi ve hatta , benim en sevdiğim ressam Vincent Van Gogh diyip çıkmıştım işin içinden .
Henüz Monet'i ve daha bir çok empresyonist ressamı tanımıyordum .
Daha sonra hem gezi için hem de iş için defalarca Paris'i gezme şansına sahip oldum .
Monet'nin doğduğu , Van Gogh'un resmettiği , cafeleriyle , ışıklarıyla , tarihi dokusu ve romantik yağmurlarıyla ünlü şehri tanıdım ve onlar kadar hayran kaldım .
Geçmiş zamanlarda yaşamış ve Paris'te doğmuş olmayı hayal ettim , bir Parizyen gibi giyinip , Paris'te bir cafe'de oturup kitap okuyarak kendi kendime havalara girdim ve bunun gibi şeyler .
Film kritiği mi yazıyorum yoksa anılarımı mı ?
Böyle kişisel bir başlangıcın bir sebebi vardı : Beyazperde için basın olarak Cannes'da görevli olduğum ve Fransa'nın Paris dışındaki bir şehrini ilk kez hem de festivalin içinden keşfettiğim bu ilk günde , izlediğim ilk filmin , festivalin açılış filmi olan Paris'te Gece Yarısı ( Midnight in Paris ) olması , hoş bir tesadüftü .
Zekası ve nükteli yaklaşımlarıyla ünlü yönetmen Woody Allen imzalı bu hoş , tatlı , keyifli film , turistik bir belgesel edasıyla Paris görüntüleriyle açılıyor .
Gerçekten de klişe diyebileceğimiz Paris görüntüleri bunlar : Champs Elysees , Eyfel , Louvre , Notre Dame , Zafer Anıtı .
Bu turistik bölgelerin , en ışıl ışıl , en çekici ve en klişe halleri .
Üstelik uzun da sürüyor .
Ve sonra Amerikalı bir çiftle karşılaşıyoruz , nişanlı çift Paris'teler , kız tarafının anne ve babasıyla beraber .
Zaten Paris'te olma sebepleri aslında Inez ( Rachel McAdams ) ' in babasının işleri .
Ama bir kitap yazmak üzerine çalışmakta olan Gil ( Owen Wilson ) orada olmaktan dolayı çok mutlu , bunu defalarca belirtiyor nişanlısına .
Bir kitap yazmak üzerine çalışmakta olan Gil , Paris'e yerleşmeyi bile isteyecek kadar hayran aslında bu şehre , ama Inez de ailesi de hiç oralı olmuyorlar .
Zaten sağ görüşlü oldukları her konuşmalarından belli olan bu lüks düşkünü , " şaşalı " ailenin Paris'te yapmak istedikleri ile kahramanımız Gil'in yapmak istedikleri birbirine hiç uymuyor .
Hele ki ukalalıkta kimsenin yarışamayacağı Paul ( Michael Sheen ) ve karısı da çiftin Paris gezilerine dahil olunca , Gil kendini tamamen yapayalnız hissediyor ve herkesten uzaklaşarak Paris'te tek başına dolaşmaya başlıyor .
Nişanlısıyla hayata farklı gözlerden bakmaktalar .
Gil , geçmişi seven , hatta neredeyse geçmişle yaşayan , geçmişte yaşamış yazarlar , ressamlar ve türlü sanatçılara hayran olan bir yazar adayı .
Nişanlısı , ailesi , hatta arkadaşları Paul ise " nostalji , zamanın reddidir " diye düşünüyorlar .
Gil tam bu farkları düşünür ve kendi kendine Paris sokaklarında gezerken eski mi eski bir araba önünde duruyor ve içindeki kişiler ( ? ) onu arabaya davet ediyorlar .
Gil bu arabaya bindikten sonra başka bir döneme gidiyor ve hayranı olduğu tüm o sanatçılarla birarada olma fırsatını yakalıyor .
Daha fazla anlatmak istemiyorum çünkü filmin en keyifli yerleri bu noktadan sonra başlıyor .
Hele ki sanatla ve 1920'li yılların Paris'teki sanat hareketleriyle ilgiliyseniz , Gill'in yaptığı zaman yolculuğu sizi çok mutlu edecek , hatta Gill'in yerinde olmak isteyeceksiniz . Woody Allen'ın alter egosu olduğunu tahmin edebileceğimiz Gil , Paris'in sokaklarını , sanatsever herkesin hayal edebileceği şekilde deneyimliyor .
Film ülkemizde vizyona biraz geç girse de nostaljik kokusuyla , Woody Allen'ın Monet mavisine boyadığı Paris sokaklarında gezerek bizzat kendiniz deneyimlemek için geç kalmış sayılmasınız . 
Paris'te Gece Yarısı için Woody Allen'ın şehirleri anlattığı filmlerinden biri daha diyebilirsiniz , Maç Sayısı ( Match Point ) ile Londra , Barselona , Barselona ( Vicky Cristina Barcelona ) ile Barselona , What's New Pussycat ( senaryo ) ile yine Paris .
Fakat şu çok açık ki yönetmenin başarısı klişeyi bu denli yerinde ve başarılı bir şekilde hikayelendirebilmesi ve sıkmadan keyifle izletebilmesinde yatıyor .
