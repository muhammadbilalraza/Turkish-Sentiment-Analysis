Code 46 tam olarak bilemesekte ileri bir tarihte , muhtemelen yakın gelecekte , yaşanan bir tür aşk hikayesi .
Bir tür aşk hikayesi derken filmin gerçekten hangi türü temsil ettiğini anlayamamış olmaktan yakınıyorum .
Romantik komedi tabirini iyi bildiğimi düşündüğümden bu filmi romantik bilim kurgu olarak adlandırmakta sakınca da görmüyorum . William ( Tim Robbins ) devlet adına çalışan bir ajandır , insanların düşüncelerini okuyabilme gibi bir yeteneğe sahip olduğundan araştırılması gereken her tür sorunla görevlendirilir .
Son görevinde sahte " papelles " dosyasıyla ilgili araştırma yapmak üzere Şangay'da bulur kendini .
" Papelles " döneme ait bir çeşit pasaport ya da seyahat izni .
Dünya bölgelere ayrılmış ve birinden diğerine bu izin belgesi olmaksızın geçiş yapamıyorsunuz .
Ne yazık ki insanoğlunun sahtekarlığı gün geçtikçe artmış ve bu izin belgelerinin sahteleri ortada dolaşıyor . William'ın görevi de bu sahte belgeleri düzenleyen fabrika çalışanını tespit etmek .
Beyin okuma yeteneğinden ötürü onun için çok kolay olduğunu düşündüğümüz görev bir anda sarpa sarıyor .
Maria ( Samantha Morton ) fabrikada çalışıyor ve William kendisini görür görmez suçun sahibi olduğunu anlıyor ama ne yazık ki aynı hızla ona aşık oluyor .
Bir gecelik beraberlikten sonra seyahat izni dolduğu için William mutlu ailesine geri dönüyor , tabi yaşadığı aşk sebebiyle araştırmayı sonuçlandıramamış olarak .
Bir süre sonra Maria ile iletişim kuramayınca Şangay'a geri dönüyor ve kadını bir klinikte kendisiyle ilgili tüm hatıraları silinmiş olarak buluyor .
İşi biraz zorlayınca Maria'nın hamile olduğunu fakat Code 46 nedeniyle bebeğin alındığını öğreniyor .
Ufak bir araştırma sonunda Maria'nın DNA'sının kendi annesiyle birebir aynı olduğunu da öğrenmekte zorlanmıyor .
Filmin başında yazılı açıklamayla öğrendiğimiz Code 46 işte burada anlam kazanıyor .
Dünyada üreme devlet kontrolü altına alınmış ve kusursuz insanlar yaratabilmek için insan klonlanmış .
Fakat klonlamalar sonucu birbirine çok yakın DNA'lı insanlar ortaya çıkınca sakat doğumları önleyebilmek için bebeklere el konuyor ve gerekirse anneyle babanın hafızaları silinerek olay unutturuluyor .
Code 46 ile karşı karşıya kalan ve seyahat süresi dolduğu için bölgeyi de terk edemeyen William , Maria'yı da yanına alıp bir arabayla yola çıkıyor .
Aşk dolu birkaç günden sonra yaşanan trafik kazasına devlet müdahale ediyor . William'ın hafızası silinerek ailesine geri gönderilirken Maria çöl ortasında kaderine terk ediliyor .
Ee , şimdi ne oldu diye soracak olursanız maalesef ben de bilmiyorum .
Michael Winterbottom'ın çok düşük bir bütçeyle bilim kurgu çektiğini biliyorum , bunun çok zor bir iş olduğunu da .
Ama anlaşılmayan o kadar çok şey var ki !
Not defterlerinin bile elektronik perdelerle duvarda olduğu , tüm bilgisayarların konuştuğu , genetik teknolojisinin bu derece ilerlemiş olduğu bu dünyada kıyafetler 90'larla 20'ler arasında gidip geliyor .
Filmde gördüğümüz tek ulaşım aracı araba ve en iyisi 2003 model .
Tüm bunlar kurgu dünyanın gerçekçiliğini bir anda yitirmesine neden oluyor .
Code 46 bir çok eleştirmen tarafından Steven Soderbergh'in Solaris'ine benzetilmiş .
Ancak Solaris'i düşündüğümüzde Winterbottom'ın temposunun çok düşük olduğunu ve filmin genel olarak anlamsız olduğunu görüyorsunuz . Winterbottom'ın tarzı genelde böyledir .
Filmleri asla yüksek dozda aksiyon ya da heyecan içermez ama Code 46 bunun bile altında kalan bir yapım .
Zaten çok ağır ilerleyen hikaye bir de karanlığın çok fazla kullanılmasıyla bazen tahammül edilemez hale geliyor .
Bir de anlamsız bir şekilde sona eren film değerlendirecek hiçbir şey bırakmıyor seyirciye .
Uzun uzun ne anlatmak istediğini düşünüyorsunuz hem senarist Frank Cottrell Boyce'un hem de Michael Winterbottom'ın .
Esaretin Bedeli ve Gizemli Nehir'den sonra Tim Robbins'in , Azınlık Raporu'ndan sonra Samantha Morton'un vasat sayılabilecek oyunculukları da işin içine girince , Code 46'yı türün hayranlarına değil , sadece Winterbottom'ın hayranlarına tavsiye edebilirim .
Çünkü yine tamamen kendisine özgü bir film yaratmış .
