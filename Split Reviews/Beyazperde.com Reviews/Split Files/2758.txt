Bu hafta vizyonda iki başarılı ve sevilen oyuncunun başrollerini paylaştığı , dram türünde , etkileyici bir film var : Geçmişin İzleri .
Gerçek bir yaşam öyküsünden beyazperdeye aktarılmış olan filmde İkinci Dünya Savaşı sırasında Japon çalışma kampında esir olan İngiliz mühendis Eric Lomax’i Colin Firth , geç bir yaşta büyük bir aşkla evlendiği fedakar karısını ise Nicole Kidman canlandırıyor .
İki oyuncunun da performanslarının , filmin etkileyiciliğinde büyük payı olduğunu söylemek gerek .
Dram türü dedik ama film , bir yandan farklı bir aşk hikayesinin üstüne gidecek gibi yaparken öte yandan soğuk bir savaş filmine evrilebiliyor .
Zira filmde oldukça fazla zaman atlamaları ve birden fazla hikayeyi birbirine ören bir dramatik yapı sözkonusu .
Bu hikayelerle birlikte aslında filmin psikolojik gerilim öğeleri taşıdığını da söyleyebiliriz .
2012’de hayatını kaybeden Lomax’in son anlarını görüyoruz önce kısacık , ve derhal 1980’e dönüyoruz .
60 yaşlarındadır Lomax , İngiltere’nin kuzeyindeki şehirlerden birinde tek başına yaşamakta olan bir savaş gazisidir , savaş gazilerinin biraraya geldiği pub’da vakit geçirirken , bir yandan trenlere , demiryollarına karşı neredeyse saplantılı bir hayranlık duymakta , trenlerle ilgili her türlü bilginin peşinden gidip , elinden düşürmediği defterinde tren saatleriyle ilgili çizelgeler hazırlamakta , o ana kadar anladığımız kadarıyla bir savaş gazisi olmanın yükünü bu şekilde sırtlamaktadır .
Yine demiryollarının belirli parçalarıyla ilgili araştırma yapmak adına bindiği trenlerden birinde , oturduğu kompartmanı paylaştığı Patti’ye aşık olan , halbuki savaşta yaşadıklarından dolayı uzun yıllardır yaşam sevinci kaçmış biri olan Eric Lomax , Patti ile mutlu bir şekilde evlenir ama savaş sonrası travmaları hayatlarını etkileyecek derecede ortaya çıktığında ikiliyi zor günler bekleyecektir .
Film flashbackler yoluyla bir yandan Eric’in 1980 yılındaki psikolojik durumunu ve Patti’nin çaresizce buna şahit oluşunu gözler önüne sererken , diğer yandan bizi savaşın tam ortasına koyuveriyor , hem de acımasızca !
Avusturyalı yönetmen Jonathan Teplitzky işkence sahnelerini , filmin genel yumuşak yapısının içinde şaşırtıcı bir sertlikte vermeyi tercih etmiş .
1942 yılında Burma demiryolu hattında Japonlara esir düşmüş bu genç mühendisin yaşadıkları ve gördüğü eziyetler filmin en etkileyici sahnelerini içeriyor .
Sinematografik açıdan savaşın sürdüğü dönem görüntülerinin sahiciliği , filmin belki de en güçlü taraflarından biri .
Filmin en büyük handikapı , bu gerçekten yaşanmış hikayede birbirinden farklı yerlere konabilecek derecelerde önemli konuların olması belki de .
Yönetmen adeta tüm bu önemli konuları filmine aktarmak ve hiçbirşeyi atlamamak isterken , odak noktasını kaybetmiş .
Filmin odağı savaş sonrası travmasının bir insanı soktuğu durum mu , intikam duygusunun getirdikleri mi , savaşın acımasızlığı mı , bir kadının fedakarlığı mı yoksa affetmenin erdemi mi …
Tüm bunlara eşit derecede önem vermek isterken yönetmenin atladığı aslında karakterlerin derinlikleri olmuş .
Elbette Eric Lomax , üzerine en çok titrenen karakter olmuş fakat örneğin hayatında – ve bu hikayede - çok büyük bir yeri olan Patti’nin kişiliği maalesef yetersiz resmedilmiş .
Bu Nicole Kidman’ın oyunculuğuyla ilgili bir mesele değil , Kidman , Patti karakterini son derece başarılı bir şekilde üzerine giymiş , fakat elindeki senaryoda yeterince üstüne düşülmemiş bir çözümleme var besbelli .
50’li yaşlarında , Lomax’den etkilenip onunla evlenen ve ömrünü ona adayan bu kadın aslında kimdir , genel anlamda nasıl bir kişiliğe sahiptir kısmı eksik kalmış .
Savaşı resmederken yönetmenin yaşananlara yanlı bakışını da farketmemek mümkün değil .
Tüm savaş filmlerinde dikkat ettiğimiz bir noktadır , savaşta iki taraf ta eşit derecede resmedilmekte midir ?
Yoksa bir taraf acımasızken diğer taraf mağdur olarak mı sergilenmektedir …
Geçmişin İzleri bu anlamda sürekli İngilizlerin bakış açısına yer vermiş ve İngiliz askerlerin ne kadar mağdur olduğunu göstermiş .
Geçmişin İzleri’nin finali de , filmin bütünündeki o sert , soğuk , neredeyse belgesel tadındaki savaş görüntüleri ve yıkık bir insanın travmalarına karşılık gelecek kadar etkileyici değil .
Aslında bir kişisel gelişim dersi niteliğinde intikam duygusunun törpülenişi ve affetmeyi öğreniş var bu hikayede , fakat bu öyle ağır , öyle derin ve hassas bir mesele ki , izleyiciyi sarsacak bir finale dönüşmemesi de yönetmenin sinemanın büyüsünü gerektiği gibi kullanamamasında saklı maalesef .
O çok derin affediş , öyle sönük , öyle hafif kalmış ki , finalde film bütün gücünü yitirmiş adeta .
Başarılı oyunculuklar ( Stellan Skarsgaard , Hiroyuki Sanada ) , gerek İngiliz kırsalında gerekse savaş zamanlarının geçtiği Tayland’daki muhteşem görüntüler , gerçek bir hikaye olması ve bunun gibi daha bir çok güçlü faktör dolayısıyla izlenmesi gerektiğini düşündüğüm bir yapım Geçmişin İzleri , sadece çok daha etkileyici bir film olacağı yerde bazı fırsatların kaçırılmış olması üzücü .
Haftanın en güçlü filmlerinden .
