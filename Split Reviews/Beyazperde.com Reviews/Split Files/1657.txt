Bana göre “Dünyanın en sevimli filmi” olan Bugün Aslında Dündü’yü ( Groundhog Day ) hatırlar mısınız ?
Bill Murray ile Andie MacDowell’i beyaz perdenin hem gıcık hem de aşık çiftlerinden birine dönüştüren 1993 yapımı filmin üzerinden , dile kolay ; tam 24 yıl geçmişken birilerinin aklına bu fikirden yola çıkarak bir korku filmi çekmek gelmişti ve sonuç :  Happy Death Day ( 2017 ) oldu ! 
 
Fikir saçma gibi görünse de bu mümkündü ; sürekli aynı günü yaşayan berbat karakterli bir kahramanın yaşadıklarının romantik bir komediye değil de , bir kabus senaryosuna dönüşmesi çok daha olası ! 
 
Ölüm Günün Kutlu Olsun ( Happy Death Day ) filmi de aynen öyle yapıyordu .
Filmin baş karakteri ve tam bir “sürtük” olan Tree’yi hep aynı günü yaşamaya mecbur bırakıyordu .
Esinlendiği orijinal eserden farklı olarak , Tree günün sonunda yatağa gitmek yerine , her seferinde habis ruhlu ve maskeli bir manyak tarafından öldürülmekteydi ve her seferinde ölümünden bir gün öncesine dönüyordu .
Bir sonraki güne atlamak için tek şansı vardı ; katilinin kim olduğunu bulmak , onunla yüzleşmek ve mümkünse öldürmek ! 
 
Küçük bütçeli iddiasız bir gençlik korkusu olan ilk film slasher türüyle hiç acımadan dalgasını geçerken türün gerekliliklerini de ustaca yerine getiriyor , tahmin edilebilir olay örgüsüne rağmen oldukça oyalayıcı bir film olmayı başarıyordu . 
 
4.8 milyon dolarlık güdük bütçesine rağmen gişede 55 milyon dolar getiren bu sevimli korku filminin devamının geleceğini tahmin etmek için kahin olmaya gerek yok .
Hollywood altın yumurtlayan tavuğu asla kesmez !
Öyle de oldu , geçen yılı pas geçtik ama bu yıl yeniden Tree’nin ölüm gününü kutluyoruz . 
 
Devam filmi de ilk film gibi kendini izlettirmeyi başarıyor , bunda da en büyük pay kuşkusuz Tree’yi canlandıran Jessica Rothe’un .
Kendisini şimdiden Hollywood’un en matrak çığlık kraliçesi ilan ediyorum ancak umarım oyunculuğu bu seriye sıkışıp kalmaz ancak Jessica Rothe’un delişmen oyunculuğu da bir yere kadar ; Groundhog Day teması ne yazık ki sürekli yeniden üretilebilecek bir şey değil , zaten kendi içinde sürekli bir yinelenme içeriyor .
Aynı döngüyü devam bölümlerinde tekrarlamak seyirciyi çabucak sıkacaktır .
Senaryo ekibi bunun farkında olarak Tree’yi ek sınavlara sokuyor , Death day evrenini genişletmeye çalışıyorlar ancak fikir genişledikçe etkisini kaybediyor ve eğlenceli bir gençlik slasher’ı olmaktan çıkıp alacakaranlık öyküsü sınırlarına ulaşıyor .
Yapımcıların bu fikirden tıpkı Saw ya da Final Destination’da olduğu gibi 5-6 filmlik bir seri çıkarmak için çok hevesli olduğunu düşünüyorum ancak şunun bilinmesi şart ; Jessica Rothe olmadan bu seri çöker .
Hiçbir filmde , biraz iddialı olacak ama Jamie Lee Curtis’li Halloween’da bile bu kadar gerekli bir kurban kadın karakteri yok .
Günümüzün politik doğruculuğuna uygun olarak tasarlanmış güçlü ve hesap vermeden eğlenen kadın profiline dönüşen Tree’yi izlemeye bayılıyorum .
Elbette o James Cameron’un Ripley’i ( Aliens ) ya da Sarah Connor’ı ( Terminator ) gibi erkekleşmiş bir dişi değil , kadınlığından zerre taviz vermiyor .
Filmin odağında katilin değil de onun olması ve bir yerden sonra ipleri eline alması devrimci bir fikir olarak da yorumlanabilir .
Hele o bikiniyle uçaktan atlama sahnesi yok mu !
Devam filmindeki o saçma final bölümü bile bunun önüne geçemedi ama diyorum ya ; Tree gider seri biter ! 
 
Ölüm Günün Kutlu Olsun 2 , kendini asla ciddiye almayan eğlenceli bir gençlik korkusu .
80’leri replika düzeyinde taklit etmeden o hissi yaratmayı da başarıyor .
Dinamik kurgusu ve spotify’dan hemen indirilecek kalitedeki soundtrack’iyle tam bir popcorn filmi .
E , bunlara da ihtiyaç var ama bence bu iki film bize yeter , yeniden bir ölüm günü kutlamaya gerek yok .
İyi seyirler . 
 
murattolga@gmail.com
