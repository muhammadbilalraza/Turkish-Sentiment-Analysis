Claude Chabrol filmleri ders çalışır gibi dikkatle ve sabırla izlenmesi gereken filmlerdir .
Sembolik karakterleri , ele aldığı konulara karşı olan mesafeli tavrı ve iğneleyici nükteleriyle insanoğlunun zaaflarını ustaca gözler önüne serer .
Fon olarak seçtiği ülkesi Fransa özelinde irdelediği karanlık temalar genel anlamda tüm insanlığın yaşadığı ruhsal arızaları dile getirir .
Eleştiri oklarının hedefi ise daha çok burjuvazi üzerine odaklanmıştır .
Burjuvaziyi iltihaplı bir yara gibi görür sanki .
Bütün o " her şeyin yolunda olduğu " izlenimini uyandıran dış görüntüyse , olsa olsa bu iltihaplı yarayı örtmeye çalışan bir yara bandından farksızdır .
Chabrol filmlerindeki genel tematik istikrar yönetmenin son filmi Kötülük Çiçeği'nde de kendini gösteriyor .
Saplantılar , sadakatsizlik , ikiyüzlülük , zinâ , cinayet ve git gide kontrolden çıkan ilişkiler , bir burjuva ailesinin özelinde irdeleniyor .
Bu temalar arasında " cinayet " in ayrı bir önemi var .
Cinayet olmasa film ortalama bir burjuva aile portresi olarak kalabilirdi .
Ama işlenen cinayet filmde " farkı yaratan " en önemli olay .
Herhangi bir cinayette doğal olarak bütün düzen ve dengeler alt üst olur .
Ama bu filmdeki cinayet hiçbir şeyin değişmemesine yol açarak ilginçliğini bir kat daha arttırıyor .
Cezası çekilmemiş bir suçun etkileri yıllar sonra kendini gösteriyor .
İkinci Dünya Savaşı'nda nazi işbirlikçisi olduğu iddia edilen ailenin üyelerinden Anne , belediye seçimlerine katılmaya karar verdiğinde çevrede çeşitli el ilanları dolaşmaya başlıyor .
Nazi işbirlikçisi bir aileden gelmesinden dolayı , bu karalama kampanyasını gerçekleştiren aşırı sağcı rakibi gibi gözüküyor , ama ailede herkesin şüphelendiği kişi bizzat Anne'in kocası .
Sadakatsizlik ve ikiyüzlülük bu noktada kendini belli ediyor .
Çünkü ailenin tüm fertleri böyle bir kötülüğü yapacak kişinin koca olduğunu biliyorlar .
Ne gariptir ki kadının kocasından zerre kadar şüphesi yok .
Bu aptallığı keşfedemeyen kadının çok geçmeden belediye seçimlerini kazanacağından herkes emin .
Kendi çevresini tetkik etmekten aciz kadın , bir belediyenin başına geçmeye hazırlanıyor .
Karakterler arasında en dikkat çekeni şüphesiz Line teyze .
İşlediği cinayetin diyetini yıllar sonra ödeme fırsatı buluyor .
Bu cinayeti onun için fırsata dönüştüren ise , yine kendisi gibi bir cinayet işlemek zorunda kalan genç kız .
Son derece bilinçli ve ustaca bir kurguyla örtüşen bu dramatik baht dönüşü , filmi izlenebilir kılan unsurların başında geliyor .
Ama belirtildiği gibi hiç bir şey değişmiyor .
Ölen kişinin cesedi dirisinden daha cazip belki de .
İnsanlar üst katta bulunan ölüden habersiz bir şekilde aşağıda kazanılan seçimi yapay jest ve davranışlarla kutluyorlar .
Şampanyalar patlıyor , gülücükler uçuşuyor .
Çatlamış bir vazo haline geliyor ev .
Ve bu çatlamış vazonun içinde kötülük çiçeği tüm cansızlığıyla , yani en makul haliyle solmaya başlıyor .
Filmin yapısındaki serinkanlılığın öyküye de yansıdığı açıkça görülüyor .
Aslında bin bir gürültü patırtının içinde gerçekleşmesi gereken bunca olay , olanca sakinliğiyle gerçekleşiyor .
Bu ağır ritm , zaman zaman izleyende yabancılaştırıcı bir etki yaratıyor .
Özellikle popüler sinema izleyicisinin - eğer tercih ederse - izlediği zaman adaptasyon sorunu çekebileceği bir film Kötülük Çiçeği .
Ama bu tür bir izleyici bile , sabredebilirse finalde film tarafından cömertçe ödüllendirilebilir .
Gerçekten ilgi çekici bir finali var filmin .
Final sahnesiyle Chabrol'ün , o çok iyi bilinen " anlattığı öyküden geri çekilen tavrını " da sergilediği açıkça görülüyor .
Chabrol , burjuva aymazlığına yine sivri ve alaycı oklarıyla göndermelerini yapıyor .
Dekor kullanımından oyunculuk tavırlarına kadar her şey amaca hizmet ediyor .
Şüphesiz Chabrol sinemasına uzak olanlar için biraz sıkıcı gelebilir film .
Ama Chabrol ve onun sinema anlayışı hakkında biraz inceleme yapılırsa yönetmenin filmlerinden seyir keyfi alınabilir .
