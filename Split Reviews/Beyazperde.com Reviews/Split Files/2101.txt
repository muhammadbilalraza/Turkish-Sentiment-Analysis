“Sev Beni” , kanaatimce hayli arabesk ve moda tabirle ‘ezik’ bir söylemdir , ilgi için yalvarmanın , sevgi dilenmenin emir kipi olsa ne olur ?
Affedersiniz bir cacık olmaz .
Tek tarafla sevi öyküsü , haliyle acıklıdır , iki kişi birbirlerine aşık olmuşsa , zaten sev beni , seveyim seni demezler , yaşarlar işte , seni seviyorum’u resmiyete dökerek …
Filme dönecek olursak , Antalya Altın Portakal Film Festivali’nin ulusal yarışmasında boy gösteren ve sıfır çeken bir yapım var karşımızda , seks turizmine katılıp , ‘Nataşa’ yerine , ‘Sasha’ya aşık olan bir evlilik çağı delikanlısının , klişe ve çok bildik hikayesi bu , özetle .
Filmin yönetmenleri , Kara Köpekler Havlarken’den üç yıl sonra tekrar uzun metraj kurmaca çeken Maryna Er Gorbach ve Mehmet Bahadır Er ikilisi …
Sev Beni , Altın Portakal’dan hemen sonra üstelik haftanın en çok kopyasıyla ( 54 ) gösterime giriyor .
Kara Köpekler Havlarken ise İstanbul Film Festivali’nde gösterildikten tam bir yıl sonra vizyon şansı yakalayabilmişti .
Memlekette çekilen ve festival festival dolaşan pek çok film bu şansı yakalayamıyor , kuşkusuz sanattan çok gişeye yakın durması elini sağlamlaştırıyor , ancak yine de bu açıdan çok talihli bir film ; Sev Beni …
Kara Köpekler Havlarken hakkında yazdığım yazıda “Sınıf atlamayı kafasına koyan delifişek gençleri anlatan ve şiddet nöbetleriyle çerçeveyi tutturmaya çabalayan varoş öyküleri , giderek artıyor ve çoğu amatör birer denemeden öteye geçemiyor .
Benim bu bereketli kategoride aklıma gelen ilk örnekler , unutulmaz “Protesto - La Haine” ve çarpıcı “Tanrı Kent - Cidade de Deus”tur , hiç şüphesiz” demiştim .
Yazının devamı ise şöyleydi ; “Genç yönetmenler Mehmet Bahadır Er ile Ukraynalı Maryna Gorbach’ın ortaklaşa çektikleri filmin önemli rollerinde Cemal Toktaş , Volga Sorgu ve Erkan Can var .
Tutunamayan ( belki de ayakları yere basmadığı içindir ) insanlar , mafya yöntemleri ve çalakalem tipler .
Alışveriş merkezini mesken eyleyen bu film , finale doğru bocalayanlardan .
Üstelik bir tutam aksiyon ve yetenekli oyuncuların varlığı da bu kötü gidişatı değiştiremiyor . ” Sev Beni’yi , Kara Köpekler Havlarken’den daha çok sevdim , bunu belirteyim , Er - Gorbach ikilisinin sinema yolculuklarındaki gelecek durakları merak etmekteyim .
Ancak klişelerden ve ‘maço’ dilden kurtulmaları gerekiyor , ikilinin şu ana dek baskın olan tarafı Mehmet Bahadır Er idi , umarım Maryna Gorbach , üçüncü filmlerinde , kadının fendi mevzusunu hayata geçirir .
Sev Beni’nin belli başlı rollerinde Viktoria Spesivtzeva , Ushan Çakır , Güven Kıraç , Yavuz Bingöl , Murat Şeker , Mehmet Bahadır Er , Sergey Puskipalis , Elena Stefanskaya , Margarita Koşeleva ile beyaz bir cip ve bembeyaz bir kürk var .
Ushan Çakır harbiden iyi oynamış , ancak karakterden daha çok tiplemeye dönüşmüş bir rol , onun en büyük handikabı bu , yoksa en iyi erkek oyuncu ödülünü alır gelirdi Antalya’dan …
Diğer rollerden , bizim yönetmen arkadaşımız Murat Şeker , bence gerçekten komik , onun olduğu sahneler filme enerji getirmiş .
Yavuz Bingöl ve Güven Kıraç , sırıtmıyorlar , Ukrayna ekibi de idare ediyor .
Lakin beyaz cip ve kürk , bence rollerini iyi sırtlamışlar , ne kadar doğallar !
Şakası bir yana , filmin problemi , oyunculuktan öte , senaryosunda …
Sinema tutkunları , Slav kızlarına aşık olan yurdum delikanlılarının öykülerinden bıktı , nereden mi biliyorum , film çıkışında insanların konuşmalarına kulak kabarttım .
Filmin en çok beğendiğim yeri ise finali oldu .
Çoğu zaman iyi başlıyoruz , sonunu getiremiyoruz .
Sev Beni , güzel bitirmiş . “Gözümün Nuru” gibi Adana Altın Koza’dan büyük ödül alan ve vasatı aşan bir seyirlik varken , “Buraya Kadar” ve “Onur Savaşı” gibi güzelim iki yabancı film aynı hafta gösterime giriyorken , Sev Beni’nin yukarıda söylediğim talihi , diğerleri yüzünden talihsizliğe dönüşüyor .
Ancak yerli filmlere destek olmak , memleket sinemasının yanında durmak için bu filmi seyredin derim .
