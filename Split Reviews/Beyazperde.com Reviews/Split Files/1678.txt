İlk gösterimini 37. İstanbul Film Festivali'nde yaptıktan sonra , Adana Uluslararası Film Festivali'nin yarışmalı bölümünde şansını arayan Abdurrahman Öner  imzalı Aydede filmi festivalin hemen sonrasında kalabalık Ekim takviminde vizyona giriyor .  
 Öner’in kısa filmi “Buhar” ve orta metraj “Kıvırcık Saçlı Bir Adam : Bedri Rahmi Eyüboğlu” belgeselinden sonra sinema filmi olarak ilk ciddi yönetmenlik deneyimi olan Aydede filmi için , melodramatik bir taşra masalı da denebilir aslında .
Filmin öyküsü bir cenaze sahnesi ile açılıyor ; akabinde bu vefatın maddi ve manevi olarak getirdiği dağılma peyderpey filmin katmanlarını da oluşturuyor . 
 
Dedesinin ' gidişini ' , ‘aya yolculuk’ olarak yorumlayan torun Bekir aslında en büyük değişimi geçiriyor .
Sıradan ve sakin bir çocuk gibi görünürken her geçen gün hırçınlaşan , annesine , okul arkadaşlarına efelik taslayan inatçı bir kabadayıya dönüşüyor .
Aslında tek derdi ilk bisikletini almak ve o bisikletle aya gidip dedesine ulaşmak olan bir ilkokul çocuğu Bekir .
Ah dedesi gitmeseydi , alacaktı ona bisiklet !
Ama hayattaki bu amacını gerçekleştirmek için artık tek başına mücadele etmesi gerektiğini gün geçtikçe anlıyor .
Bekir bisikletine kavuşma uğruna , futbolcu kartlarından gazoz kapaklarına kadar dizdiği masumane hazinesini paraya çevirirken , film de hırsın bir çocuğa bile neler yapabileceğini ya da yaptırabileceğini inşaatlar ve çöplükler arasında mekik dokuyarak seyircinin gözünün önüne seriyor .
Çocuk oyuncu Bilal Zeynel Çelik’in performansı tüm bu dönüşüm süreci göz önüne alındığında oldukça başarılı ; prodüksiyonda oyuncu koçluğunun boş geçmediği de belli . 
 
Ağırlığı çocuk oyuncu performanslarında yatan filmin ana kadın karakteri ise Ezgi Mola .
Bekir’in annesi Rabia'ya hayat veren Mola , bu dramatik öyküde , alıştığımız komedi türündeki oyunculuk kılıfından iyi sıyrılmış bir performans çiziyor .
İlyas dedenin ‘aydede’ olmasıyla birlikte sadece Bekir değil , Rabia da mecburen dönüşüyor .
Kendisine dayatılana  boyun eğerken , ezilen insanoğlunun doğasını o da uyguluyor ve o da kendinden güçsüzü ezerek hayatın acısını Bekir’den çıkartıyor .
Dahası Rabia’nın içine düştüğü çıkmazda , kendi yöntemleriyle can simidi arayışı , en basit hayatta kalma yöntemi aslında .
Hem Rabia hem Bekir bir şekilde ‘survivor’ bu ortak hikayede . 
Ezgi Mola’nın rotasını komediden biraz farklı yönlere kırmasının zamanı gelmişti .
Sinematik olarak da düzgün kotarılmış Aydede filmi dramatik karakterlerin kapısını Mola’ya bir kez daha açar umarız ki … 
 
Abla ve enişte karakterlerinin maalesef karikatürize kalmış olması , bazı sahnelerindeki tempo düşüklüğü ya da havada kalan kimi replikler filmin negatif yönleri olsa da , ilk film için kabul edilebilir ve deneyimle düzeltilmesi mümkün noktalar .
Aydede vizyonda şans verilmesi gereken bir yerli sinema örneği .
15.dakikasından itibaren telefonla oynamaya başlayacağınız sıkıcı bir festival filmi değil . 
 
twitter . com / duygukocabayli
