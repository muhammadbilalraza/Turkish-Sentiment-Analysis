Televizyon , insanoğlunun hayatına gireli onlarca yıl oldu .
Siyah – beyaz başlayan bu serüven , yarım yüz yıllık zamanı da ardında bıraktı .
Artık yerini yavaş yavaş internet denilen deve bırakmaya başlasa da , dünya genelindeki gücü inkâr edilemez .
Sinema salonları dışında izlemek için daha çok dijital platformlar tercih edilirken , TV üzerinde ilgi gören en büyük format halen yarışma ve televizyon şovları olmayı sürdürüyor .
Bu hafta vizyona giren Kanlı Oyun adlı filmin de odak noktası bu .
TV programlarının hayatımızın ne derece merkezinde olduğu ve yeri geldiğinde korku dolu ölümlere bile yol açabileceği . 
Kanlı Oyun , Cameron Cairnes ve Colin Cairnes kardeşlerin beraberce yönettikleri ilk film .
Daha önce televizyon dizilerinde yönetmenlik de yapmış olan ikili , sektörün direkt olarak içinden geldiklerini de belli ederek oldukça ilginç bir temayı seçmişler hikaye olarak .
Şovlar üzerinden hayatını kuran , daha doğrusu durumdan bir haber olan kurbanları korkutarak para kazanan insanların ölümle burun buruna gelişlerini anlatmak .
TV diyarına hoş geldiniz ! 
Ülkenin önde gelen sanal eğlence programlarından biri olan Scare Campaign tam tamına 5 yıldır yayın hayatına devam etmektedir .
Reytingler her ne kadar tatmin edici gibi görünse de , kanalın sorumlusu aynı fikirde değildir .
Artık klişeleşmiş ve ilgi çekmekten uzak korku şakalarından vazgeçip , yeni nesli yani gençleri avlayacak bir format geliştirmek gerektiğini söyler .
Hatta dijital dünya üzerinde gerçek para harcayarak , kurgusal cinayetlerin olduğu programları örnek gösterir . “Siz de onlar kadar vahşi ve modern olun” emrini verir ve ekler “yoksa siz de , programınızda rafa kalkarsınız . ”
Günümüz eğlence anlayışına direkt olarak sağlam eleştiriler getiren Kanlı Oyun filmi , zaten her daim acımasız olan sektörün ne hale geldiğini gösteriyor : onlarca yıl öncesinde , sahte ve boyalı hikayelerle ilgi çeken bu dipsiz kuyu , artık çok daha korkutucu hale gelmiştir ve seyirci daha fazlasını talep etmektedir . 
Scare Campaign , yani Kanlı Oyun adlı programın ekibi kendilerine örnek gösterilen anlayışı kopyalamaya gayret ediyor , yine de bir bakıma bildilerini okuyorlar .
Bu sefer yeni bölümü çok daha “epik” hale getirip , interaktif bir şova dönüştürüyorlar .
Bu bölümün mekanı terk edilmiş akıl hastanesi , kurban ise buraya bekçi olarak iş görüşmesine geldiğini zanneden zavallı bir adam .
Bu arada ekibe yeni katılan ukala bir oyuncu da işin içine dahil edilip , hikayenin daha heyecanlı olması hedefleniyor .
Eski bina baştan sona kameralar ve farklı teçhizatlarla donatılıyor .
Ekipten bir kişi hariç herkes saklı kalıyor , ürkütücü olaylar için düğmeye basılıyor . 
Korku ve gerilim filmlerinin takipçisiyseniz , sıradaki olacakları tahmin etmişsinizdir .
Mekan aslında gerçek bir hayaletli hastane olabilir .
Ya da her şey gerçektir ve hakiki bir katil ortaya çıkmıştır .
Yoksa hem hayaletler , hem de cani bir katil mi ortalığa düşmüştür ?
Sorular birbirini kovalarken insanlar teker teker feci şekillerde ölür , işin aslı nedir diye merak ederiz .
Cevap ve netice ise tam ters yönden suratımıza bir tane çarpar . 
Kanlı Oyun filmi atmosfer açısından maalesef yeteri kadar başarılı değil .
Sebep ise tercih edilen hastanenin pek fazla korku unsuru vaat edemeyişi .
Benzeri yapımlarda gördüğümüz harabenin de ötesindeki binalarda , zifiri karanlığın içinde yer alan olayların aksine , pek karanlık ve çok sakil olmayan bir akıl hastanesi gereken etkiyi vermekten uzak kalmış . ‘Katil / hayalet / ya da ikisi birden / yoksa hiç biri mi ? ’ seçenekleri ise bilinmezliğin getirisiyle ürkütmeyi başarıyor .
Sürpriz final de yapımın genelde ortalama diyebileceğimiz başarısına bir artı daha ekliyor , ortaya seyri gereken , heyecanlı bir korku – gerilim örneği çıkıyor . 
Her daim gerçek vahşeti , acı ve dehşeti arayan , merak eden ve hatta arzulayan izleyicilere dönüşen bizler için sağlam bir mesaj var : kendinize çekidüzen verin yoksa siz de şovun bir parçası olacaksınız ! burcinaygun@gmail.com
