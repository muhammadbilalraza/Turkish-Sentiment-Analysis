Bundan 14 yıl önce Portokalos Ailesi ile tanıştığımızda , bu çılgın ve samimi aileyi çok sevmiş .
Toula ve Ian’ın aşkları ile kültürlerin çakışmasından yola çıkan hikayeyi severek izlemiştik .
14 yıl aranın ardından Portokalos Ailesi’ni bıraktığımız yerde ve bıraktığımız çılgınlıkta , üstelik aynı kadro ile bulmak oldukça sevindirici .
İlk filmde çılgın bir düğünle dünya evine giren Toula ve Ian , 17 yaşındaki kızları Paris ve Toula’nın çılgın ailesi ile birlikte Chicago’da yaşamaktadırlar .
Paris annesinin ailesinin yoğun ilgi ve baskısından bunalmış , üniversiteyi şehir dışında okuma planları yapmaktadır .
Toula ailesinin sorunları ile ilgilenmekten kendi ailesine zaman ayıramamakta ve Ian ile zaman zaman problem yaşamaktadır .
Ailenin yaşlı tontonu Gus , her fırsatta Yunan olmanın ne kadar erdemli bir şey olmasından dem vururken , soyunun Büyük İskender’e dayandığını kanıtlamak için çalışmalara başlar .
Eski fotoğraflar ve belgeler ile uğraşırken eline öyle bir şey denk gelir ki , tüm hayatı alt üst olur .
50 yıl önceden gelen eksik bir imza , iki hayatı değiştirmeye yetecek midir ?
İlk filmin beklenmedik başarısının üzerinden uzun zaman geçmiş olmasına rağmen , birkaç aile filmine imza atan İngiliz yönetmen Kirk Jones , Benim Çılgın Düğünüm 2’de eski samimiyeti yakalamakta pek zorlanmıyor .
Bunun en büyük yardımcısı elbette filmin neredeyse tam kadro olarak geri dönmesi ve sergiledikleri doğal oyunculuk .
Ancak filmin şöyle bir handikapı var ki , geçen zaman içinde izlediğimiz kültür çatışması , samimi aile , evliliğin kutsallığı gibi konuları içeren aile komedi filmlerinin üzerine yeni bir şey koyamaması .
Evet belki 14 yıl önce izlediğimizde bize oldukça samimi gelen filmin , yıllar sonra biraz daha yenilikçi olmasını beklerdik .
Amerika’da yabancı olmanın çeşitli handikaplarını perdeye yansıtırken çok da orijinal olamayan film , Yunan kültürünün bizim kültürümüze çok yakın olması sebebiyle bizim ilgimizi bir nebze daha çok çekiyor olabilir .
O kadar ki , baklava lafını her duyuşumuzda “hıı , evet baklava” tepkisini vermek işten bile değil .
Film eğlenceli bir 90 dakika vaadini yerine getiriyor getirmesine ancak , gittiği yol o kadar net ki , herhangi bir sürprize mahal bırakmıyor .
Filmin başından itibaren nasıl şekilleneceğini , Paris’in kararını , Toula ve Ian’in orta yolunu , Gus ile Maria’nın yaşadıkları şok ile nasıl başa çıkabileceklerini ilk filmi izlememiş bile olsanız tahmin edebiliyorsunuz .
Filmin senaryosuna da imza atarak , ilk film ile En İyi Senaryo dalında Oscar’a aday gösterilen Nia Vardalos , yıllar sonraki devam filminde risk almaktan kaçınıyor .
Filmin en eğlenceli kısımları kuşkusuz , Gus’ın torunlarına her kelimenin kökeninin bir şekilde Yunanca’ya dayanıyor olmasını anlatması ve çocukların da kendi aralarında bunu benimseyip , oyuna çevirmeleri olsa gerek .
Filmin oyunculukları ilk filmde olduğu gibi inandırıcılığından bir şey kaybetmiyor .
Ancak filmin parlayan yıldızı , kuşkusuz sivri karakteriyle önce çıkan Voula Hala ile Andrea Martin ve tonton babacan Gus karakteri ile Michael Constantine .
Benim Çılgın Düğünüm 2 , hafta sonunuza neşe katmak için tercih edilebilir , sıcak bir aile filmi .
