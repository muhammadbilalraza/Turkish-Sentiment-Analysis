Çocukların fantastik dünyası , artık çocukluk dönemleri çok geride kalmış yetişkinlere her zaman gizemli gözükmüştür .
Ne zaman ne yapacakları belli olmayan ufaklıkların toplumsal hayatın kurallarına tamamen uymaları mümkün olmadığı için kontrol altında tutulmaları gerekir .
Şüphesiz pencereden sarkmayı , balkona çıkmayı , aniden sokağa fırlamayı ve sinir bozucu şekilde ağlamayı seven çocukları iyi niyetli duygularla kontrol altında tutarken ; bilinçaltımızdaki bazı korkuların uyanmasını da engellemiş oluyoruz .
Şüphesiz buna " çocuk korkusu " demek çok doğru değil ; daha çok bize veya çevremize sıkıntı oluşturabilecek kaotik bir enerjiyi bastırmış oluyoruz .
Çocukların sadece hiperaktif davranışları değil , sessiz , içedönük kişilik özellikleri de onların gizemli yönlerini besliyor .
Kalıcı olması durumunda kişilik bozuklukları yaratan bu çocuksu özellikler daima sanatçılara ilham vermiştir .
Beyazperdede çocukluğun tuhaf halleri ise en çok korku / gerilim sinemasının ilgisini çekmiş olsa gerek .
Son yıllarda hayaletimsi , başka bir dünyanın ifadesini taşıyan yüzünü zifiri saçlarının ardında taşıyan kız çocukları Uzak Doğu Sineması'nın vazgeçilmez korku malzemesi oldu .
Özellikle Japon toplumu sadece çocukları değil , gençleri de kontrol altında tutulması gereken , isyana eğilimli yıkıcı bir enerji olarak algılıyor .
Onların en çok kontrol altında tutulduğu yer olan okullar ise çetelerin savaş alanına dönmüş durumda .
Sayısız sinema filmi , anime ve hepsine ilham veren manga ürünleri okullarda geçen savaş hikayeleri anlatıyor .
Okullu savaş hikayesi demişken ; Battle Royale'i de unutmamak lazım !
Amerikan Sineması ise " tehlikeli çocuk " temasını neredeyse bir alt türe dönüştürmüş durumda .
Yetişkinlere saldıran çocuk çeteleri birden çok seriyle karşımıza çıkarken ; Omen ve Şeytan gibi filmler de çocukları kötülüğün / şeytanın kontrolüne veriyor .
Bu arada Avrupa'dan da DVD çağında yeniden keşfedilen Who Can Kill a Child ? gibi klasikleşmiş başyapıtlar çıktığını belirtmek lazım .
Şüphesiz çocuklar kısa sürede yetişkinlerin dünyasına uyum sağlarken , masumiyetlerini kaybetmeye başlarlar .
Biz senaryolarımızla çocukları masum dünyamız için tehdit olarak algılarken ; çocuklar masumiyetini kaybederek bize uyum sağlarlar aslında .
Histeri gibi , filmi anlama çabasına dönük , film hakkında ipucu ve yorum taşıyan bir yerli isme sahip olan The Children işte bu kırk yıllık çocuk tehlikesi temasını pişirip önümüze koyuyor .
Son yıllarda bu tür filmlerin artışı dikkat çekici .
Zaman zaman çocuklar alt sınıfların isyanını bile temsil edebiliyor .
Fakat Waz'ın stil sahibi yönetmeni Tom Shankland'in Histeri ile amacı daha farklı .
Noel tatili için bir araya gelen ailenin huzuru , evdeki çocukların gizemli bir virüs sonucu hastalanmasıyla bozuluyor .
Hastalık sonucu katile dönüşen çocuklar evdeki yetişkinleri teker teker avlamaya başlıyor .
Büyükler ise çoğu zaman çocuklara karşılık vermek konusunda çekingen kaldıkları için öbür tarafı boyluyor !
London to Brighton'dan bildiğimiz senarist Paul Andrew Williams tür sinemasının klişelerinden uzaklaşarak , dramatik yönü güçlü bir korku filmi oluşturmaya çalışmış kağıt üstünde .
Fakat sadece yetişkinler değil çocuklar da birbirine benziyor ve karşımıza elle tutulur bir karakter çıkmıyor .
Çocukların öksürükle başlayan hastalıkları katile dönüşmeleriyle sonuçlanıyor ve bunun nedenleri gizemli tutuluyor .
Ortada virütik bir hastalık olsa da ; filmin kürtaj göndermeleri dikkat çekici .
Fakat sinemacıların gizem konusundaki ısrarları filmin inandırıcılığını azaltıyor .
Histeri'de vasat oyuncuların son derece klasik Noel diyalogları , filmin ortalarına doğru yerini sinir bozucu çocuk gülümsemelerine ( hayli etkili ) ve çığlıklara bırakıyor .
Tom Shankland ise senaryo tuzaklarına rağmen ; çarpıcı detay çekimleriyle evi merkeze alan genel çekimler arasında kontrast yaratıyor ve ürkütücü bir atmosfer kurmayı başarıyor .
Yetişkinler ve çocukların mücadelesini anlatan tuhaf cinayet sahneleri ise gayet iyi çekilmiş .
Histeri muhtemelen korku sineması izleyicilerini tatmin edecektir .
Fakat senaryodaki boşluklar ve kötü oyunculuk gösterisi ortaya sıkı bir tür filmi çıkmasını engelliyor .
