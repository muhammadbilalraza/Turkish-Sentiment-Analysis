Afrika kıtası son yıllarda farklı şekillerde ana akım Batı sinemasına malzeme olmaya başladı .
Hotel Rwanda ve Arka Bahçe gibi filmlerin hem gişe hem de ödül anlamında tatmin edici başarılar elde etmelerinin ardından , bu yıl da ( The Last King of Scotland ) Oscar yarışında yerini aldı .
Bu hafta vizyona giren ve Oscar yarışının daha da güçlü bir adayı Kraliçe’nin ( The Queen ) müthiş senaryosunun da yazarı olan Peter Morgan ile Driving Lessons adlı filmle geçtiğimiz yıl ilk yönetmenlik denemesine de imza atan Jeremy Brock tarafından yazılan İskoçya’nın Son Kralı , belgesel kökenli Kevin MacDonald tarafından yönetilmiş .
Filmde , 1970’lerde macera yaşamak ve gönül eğlendirmek için rastgele seçtiği Uganda’ya gönüllü olarak giden genç bir İskoç doktorun , o dönemde Batı destekli bir askeri darbe ile ülkenin yönetimini ele geçiren İdi Amin ile tesadüfen başlayan dostluğu anlatılıyor .
Bu kurmaca dostluk üzerinden , hem dönem ve ülke üzerinde dönen siyasi oyunlar , hem de Afrika’ya salt oryantalist bakışı olan sığ bir Batılı’nın yaşadığı bilinçlenme süreci anlatılıyor .
Filmi esas taşıyan ve başarılı kılan da bu ikinci yanı zaten .
Narnia Günlükleri’nin Mr .
Tumnus’ı olarak hatırlayacağınız James McAvoy , aklı sadece macera yaşamak ve Afrikalı kadınlarla gönül eğlendirmek olan genç doktoru büyük bir başarıyla canlandırıyor .
Doktorun , aptallık düzeyinde bir saflıkla yaklaştığı ve kişisel danışmanlığına getirildiği Idi Amin’in gerçek yüzünü görmeye başlamasıyla yaşamaya başladığı değişim ve hayatını kurtarmaya çalışırken yüzleştiği korkunç vahşet , oryantalizmin bedeli adeta .
Diktatör Amin’i canlandıran usta oyuncu Forest Whitaker’ın , kendisini En İyi Erkek Oyuncu dalında Oscar’ın favorisi yapan performansı elbette çok güçlü ama aslında oyuncuyu zorlayacak bir materyal içermiyor .
Filmi esas taşıyan McAvoy’un karakteri ve performansı .
Yönetmenin üslubu ise belgesel kökenini çoğunlukla belli eder cinste .
Buna karşılık , filmin senaryo aşamasından itibaren seçtiği yol , mümkün mertebe popüler bir anlatı olmak .
Ne çok fazla politikaya dalıyor ne de ülkede yaşanan insanlık dramına .
İskoç doktor üzerinden , ilerlediği için , biz de her şeyi onun bakış açısından izliyor , onun kadar biliyor , onunla birlikte vahşetle yüzleşiyoruz .
Bu da filmi hafif tutmanın mazereti olabiliyor .
Uganda’nın o dönemdeki gerçekliği üzerine bir şey söylemek sinema izleyicisi için çok fazla şey ifade etmeyeceğinden ve Afrika’da çalışmaya hoş bir macera olarak bakan - ayrıca bir baba figürüne ihtiyaç duyan - bir doktorun bilinçlenme süreci çok daha zengin bir malzeme olduğundan , seçilen yolu hafife almaya gerek olmadığına inanıyorum .
Bu tür yapımların , sanat filmi tanımlamasıyla yetinmeyip daha geniş kitlelere ulaşabilmek için popüler sinemanın sınırları içinde kalmayı tercih etmesine de saygı duyuyorum .
Bu çerçevede sinemasal başarılarını değerlendireceksek , Son İskoçyalı pekala sınıfı geçecek bir film .
