Ariel , işlettiği iç çamaşırı dükkanında annesine yardım eden ve ailenin 2. Dünya Savaşı sırasında terk ettiği Polonya'ya geri dönmek için uğraşan Arjantinli bir yahudi genci .
Babası daha o doğmadan aileyi terk ederek İsrail'de bir savaşa katılmaya gitmiş .
Ondan geriye tek kalan , Ariel'in sünnet töreninde çekilmiş video kaydı sırasında kameranın önünden geçerken yakalanmış bir - iki saniyelik görüntüsü ve yediği sandviçin içindeki mayonezin bozuk olduğu anlaşılınca barda çıkardığı olaya dair herkesin bildiği hikaye .
Ariel , babasına öfkeli .
Neden terk edildiğini anlamıyor .
Ama mayonezin bozuk olduğu o barda da asla yemek yemiyor .
İç çamaşırı dükkanı , Buenos Aires'te yahudi cemaatine ait bir pasajın içinde .
Bu küçük esnaf cemaati , Ariel'in yaşam alanı .
Bir kırtasiye artık iş yapmazken , internet cafe de pasajdaki yerini almış .
Dünya değişiyor ve geçmiş sadece geçmiş .
Soykırımın bile şakası yapılabiliyor kimi zaman .
Ama Ariel bunu başaramamış .
Babasının adıyla kalmış o dükkanda , " Elias'ın Tasarımları " nda , sıkışmış hayatı .
Her yerde babasının yokluğu hakim .
Geçmişinin peşinde Ariel .
Ait olmak istiyor .
Babasının yerine bir şey koyabilmek istiyor .
Kayıp Kucak ( El Abrazo Partido ) , hayatında babası hiç olmamış bir genç adamla ilgili .
Ve geçmişi keşfetmek ile .
Ve tabii bu arada , Güney Amerika'nın orta yerinde küçük bir Yahudi cemaatiyle .
Öyle ki , neredeyse Mel Gibson'ın Tutku'sunun ( The Passion of The Christ ) anti - tezi bu film .
Böyle tanımlamak doğru olursa , elle tutulur yoğunlukta , semitik bir film .
Ama filmin öncelikli derdi musevilik üzerine bir güzelleme olmak değil kanımca .
O bir yan işlev belli ki .
Bu film öncelikle bir baba - oğul hikayesi .
Karmaşık bir ilişki babalarla oğulları arasındaki gerçekten .
Bu filmdeki gibi fallik semboller ile süslendiği takdirde pekala anne - oğul ilişkileri kadar da Freudyen okunması mümkün .
Sünnetinin hemen ardından babası tarafından terk edilen bir oğul ve yıllar sonra bir elini ( oğul için en belirleyici olan , babasından ona aktarılan tek anıyı oluşturan , bardaki mayonez şişesini kıran eli belki ) kaybetmiş olarak geri dönen bir baba .
Şüphesiz psikanalitik okumalara pek açık bir öykü anlatıyor yönetmen Daniel Burman bu filmde .
Fakat bu bile ikincil bir durum , baba - oğul öykülerine hep gözyaşı döken bu satırların yazarına göre .
Çünkü baba - oğul ilişkileri , hayatın içinde pratik karşılıkları egemen olan durumlar .
Oğulların yaşamları üzerinde en az anneler kadar etkin bu durumlar .
Baba ister uzakta olsun ister uzak .
Daniel Hendler'in Berlin'de ödüllendirimiş performansının da mükemmel bir şekilde yansıttığı gibi ; kontrollü , duygularını açığa vurmayan , görünüşte güçlü ve babasına öfkeli bir erkek , oğul .
Ama bir babanın dostça sarılmasının özlemini duyan .
Kayıp Kucak kusurları bulunan bir film muhakkak .
Biçimsel kimi özellikleri pekala tartışılabilir .
Dogma akımı sonrası dünya sinemasında sıkça karşımıza çıkan elde kamera kullanımı , kimi yerlerde gerçekten işlevsiz ve rahatsızlık verici olabiliyor .
Kurgunun bazı noktalarda anlam yaratmak için biraz kabaca kullanıldığı söylenebilir .
Duygusal vurguların altını fazla kabaca çizmemek , karakterin bastırdığı özlemini ve iç dünyasını yansıtmanın ötesinde de son derece takdir edilesi bir yaklaşım ama kimi noktalarda filmin biraz dağılmasına da yol açıyor .
Fakat işte zaten bizi mutlu edenler çoğu zaman mükemmel filmler değil , kusurları bulunan ama samimiyetle hissedilmiş filmlerdir .
Ariel'in annesi rolünde Adriana Aizemberg'in kesinlikle şahane , son derece eğlenceli bir performans verdiğini de söylemeden geçemeyeceğim ; Arjantin'i bu yılki Oscar ödüllerinde Yabancı Dilde En İyi Film dalında temsil etmek üzere seçilmiş Kayıp Kucak işte o , içinde kendi yaşamınızın bir yansımasını yakalayıp sevebileceğiniz türde filmlerden .
Şu an vizyonda olan en iyi iki filmin de Arjantin yapımı olmasının ayrıca seyircimizin dikkatini çekeceğini umalım .
