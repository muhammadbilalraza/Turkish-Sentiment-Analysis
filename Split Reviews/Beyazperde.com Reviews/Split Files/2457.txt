Bir festival gösterimi çıkışı hangi sinemaseveri çevirip “bir İran filmi ve yönetmeni söyle” desem genellikle şu cevabı alacağımdan eminim ; “Bir Ayrılık ve Asghar Farhadi” …
Farhadi’nin bu tanınırlığı Oscar'lı filmine borçlu olduğunu düşünüyorum , her ne kadar sanat sineması peşine de düşseniz popülerleştirici bazı desteklere her zaman ihtiyacınız olur .
Neyse ki , bu işi boş bir övgüden ibaret bir durum değil .
Bir Ayrılık , İran sinemasından çıkan en güçlü sinema örneklerinden biri , hiçbir gösterişe ya da sömürüye kaçmadan hayatın gerçeğini ve yaşananlardan filizlenen yükselişleri , yıkımları çok çıplak bir şekilde aktaran bir yapım …
Yönetmen bu başarıyı bir kez daha ve bu kez Avrupa topraklarında tekrarlamak gibi bir motivasyona sahip olmalı ki , 50. Antalya Altın Portakal Film Festivali’nde karşıma çıkan Geçmiş / Le Passé’yi izlerken sürekli olarak Bir Ayrılık ile karşılaştırma / kıyaslama yapmak durumunda kaldım .
Filmi çok beğenmiş ve yüksek bir puanla kritiklemiş olmama rağmen bir güzelleme yapmaktan da uzağım .
İçimdeki en dürüst düşünceyi okura geçirmek istiyorum sadece .
Farhadi’yi anlamak pekâlâ mümkün .
Doğulu bir sinemacı olmasına rağmen film çekerken kullandığı referanslarla Avrupalı bir sinema anlayışına daha yakın olduğu anlaşılıyordu .
Bu defa filmini çekerken set olarak Paris’i kullanması ve filmini Fransızca çekmesi , yapmak istediği sinema açısından özgürleştirici - saflaştırıcı bir çaba olarak görünebilir ancak Farhadi’nin sinemasını bu kadar özel kılan şey onun bir İranlı sinemacı olarak minimalist Avrupa sineması duygusallığını kendi coğrafyasına taşımasıydı .
Yaşadığı toplumdaki yüzyılların muhafazakarlığı ve on yılların sansürü yüzünden edinilen bastırılmışlık duygusunu aktarabilmek için kullanabileceği en iyi biçim de buydu zaten .
Geçmiş filminde bu bakış açısını terk etmeye çalışsa da ortaya çok güçlü bir seyirlik çıkarmayı başarmış , ancak Bir Ayrılık’la kıyaslandığında hem geride kalmış hem de tekrar edilmiş bir çaba bu .
Filmin konusu hakkında cümle kurmak istemiyorum çünkü Farhadi’nin boyaları dökülmüş , sıvaları çatlamış , yaşlanmış , yorulmuş bir evin içine , ilişkilerden oluşan kocaman ve sürekli olarak değişen bir evren inşa etme haline kendiniz şahit olmalısınız .
Geçmiş filminde , tıpkı Bir Ayrılık’ta olduğu gibi , ustaca yazılmış zeki - duyarlı - haklı diyaloglar sayesinde gerçek olan karakterler var .
Doğru ve yanlış fikirlerin çatışması , işin içine yaşanmışlıklar ve hayal kırıklıkları girdikçe oyunun yeniden ve yeniden bozulması , buna rağmen seyircinin hemen özdeşleşeceği sağduyunun mutlak temsili olan bir karakter ( Ali Mosaffa’nın canlandırdığı Ahmad ) sayesinde bir çapalanma halinin yaşandığını izliyoruz .
Öte yandan , iyi yazılmış hikayesi filme çekilirken mutlak bir yönetmen başarısına dönüşüyor Geçmiş .
Bu filmi İspanyol bir yönetmen çekse gerilim ve gizem duygusunu öne çekerken bir Fransız yönetmenin elinde buruk şarap tadında mizahi bir yaklaşım öne çıkacaktı .
Filmin hikayesi onu çekecek yönetmenin elinde şekillenecek bir hamur adeta .
Asghar Farhadi bu hikayede de en öndeki iskemleye insanı oturtuyor ve onun kafasında - kalbinde gerçekleşen tezahürleri göstermeyi deniyor .
Başarıyor da …
Peki , Geçmiş bir İran sineması örneği mi ?
Elbette hayır .
İtalya’da çekilmiş bir Ferzan Özpetek filmi ne kadar “Türk filmi” sayılabilirse ancak o kadar .
Bu , yönetmeni ve bazı oyuncuları İranlı olan bir Fransız filmi …
Asghar Farhadi en başından beri Avrupa sineması yapmak isteyen doğulu bir sinemacı , bu filmle de amacını gerçekleştirmiş görünüyor .
Geçmiş bu anlamda adeta bir teşekkür ve biz de çok iyi bir “ilişki sineması” örneği izleyerek , bu ayrışma çabasından faydalanmış oluyoruz .
Kendime özgü tanımlamalardan birini de bu film için yapacak olsam , “herkesin çığlıklar atarak dolaştığı sessiz bir film” derdim .
Düşünün , böyle bir filmi çekmek zor olsa gerek .
Seyretmesi de bir o kadar keyifli .
Yönetmenin kendini tekrar etmesine çok takılmayın , bu bir Bahman Ghobadi çöküşü değil , ortada geçen yıl izlediğimiz Haneke’nin Aşk / Amour filmine benzer bir sinemasal başarı var , sakın kaçırmayın . murattolga@gmail.com
