Önce isminden yakalıyor bizi Pazarları Hiç Sevmem .
Evet , pazarları kim sever ki .
İsmiyle orantılı olarak çocukluk günlerinin özlemlerini arıyor gözlerimiz filmde .
Çocukluğumuzun pazarları okul için son gün , büyüdüğümüzde ise son tatil günü olarak yerini aldı hayatımızda .
Pazarları Çok Sevmem bizi çocukluğumuza götürmek yerine , büyümüş bir pazar algısını yaratıyor bünyelerde .
Yani ismiyle pek de alakası yok .
Birçok film gibi önce karakterleri önümüze atıyor , sonra onların hayatla olan değişik yollarına sokuyor bizi .
Film mizahla dramı dengelemeye çalışıyor çoğu kez , içine birtakım gizemler de katıyor .
Film daha çok ertelenmişliklerin üzerine gidiyor .
Reklam yönetmeni Rezzan Tanyeli kendi yazdığı senaryosunda kış ve yaz mevsiminin insan psikolojisindeki etkilerinin derdinde .
Kışın umutlarını yazın yeşertme yolunu seçiyor .
İstanbul ve taşra diye iki ayrım da yapıyor bu umut ve umutsuzluk oyununda .
Oğuz babasını kaybediyor , aynı anda eski sevgilisi başka bir adamla evleniyor .
Babasının çok sevdiği arabasını eski sevgilisinin gelin arabası yapıyor .
Kızgın , bitkin , inatçı ve aynı zamanda umarsız .
Kardeşi Kerem daha duygusal ve gerçekçi .
Deniz ise iş arayan , kendisini tanımayan Oğuz'a yanık , yüreği yaralı ama bir yandan da uçuk bir karakter .
Aslında filmin bütün olayı Deniz ve Oğuz'u bir araya getirmek üzerine kurulu .
Ama araya atılan karakterlerin farklılığı filmde değişik bir yelpaze yaratıyor .
Hüzünle hafif komedi birbirine karışıyor .
Film cenazeyi memlekete ulaştırma detayıyla yol filmi havasına bürünüyor .
Film gerçeklikten zaman zaman uzaklaşıp , seyircinin kafasında farklı bir algı yaratmanın derdinde .
Tabii ortalıklarda tek başına dolaşan bir araba filmin mizah çizgisine biraz darbe indirmiyor değil ama yine de anlaşılabilir kalıplar içinde bakmaya gayret ediyorsunuz .
Film ölüm ve yaşam dengesi üzerinde bir ip cambazı gibi salınıyor .
Ama terazinin dengesi kimi zaman şaşıyor ve karakterler ‘aziz ' ve ‘azize ' kıvamına geçiyor .
Deniz , Oğuz'un olduğu yerleri , geçtiği yolları eliyle koymuş gibi buluyor .
Film aslında mizahını biraz da kara mizaha dayandırmaya çalışıyor ama o kısımda pek başarılı olduğu söylenemez .
Sinemamızın senaryo kabızlığı , olayları absürt bir biçimde filme yedirme çabaları kuvvetlendirici unsur .
Son zamanlarda senaryoya değil de karakterlerinin depresif iç dünyasına yaslanan filmlerden farklı .
Her şeyi bir kişinin sırrıyla değil de toplu ruh haliyle anlatma derdinde .
O yüzden bazı bünyelere farklı , absürd hatta neşeli gelebilir . 
Film başrolü ilk oyunculuk deneyimini yaşayan , hatta oyunculukla uzaktan yakından ilişkisi olmayan Edhem Dirvana'ya vermiş .
Fakat Dirvana ne yazık ki bu yoğun rolün pek de hakkını verememiş .
Daha doğrusu doğal oyunculuk hakkını kullanmaya kalkmış ama bu kez de mimikler biraz yapmacık kalmış .
Melisa Sözen filmin Deniz'i olarak uçuk haller takınıyor ve oradan seyirciye daha çabuk ulaşıyor gibi .
Ama filmin yan rollerini paylaşan Hasibe Eren , Ezgi Mola ve Ayşen Gruda filme birer kurtarıcı nefer edası katıyor ve ana rollere de sağlam destek veriyor .
Pazarları Hiç Sevmem kıştan yaza akan öyküsüyle ‘filmi toplam 20 günde ' çektik algısının da dışına çıkıyor .
Ruh hallerinin mevsime yaslanmış halinden beslenen film yollarda yağdırdığı yağmurla ara bir geçiş de yaratıyor .
Filmin hüznüyle başa baş akan mizahı absürd bir noktaya çekiyor .
Seyircinin bundan alacağı etki dramın mizaha kayışında belli olacak sanırım .
Haftanın tek yerlisini kaçırmak istemeyenler tercih edebilir ! ( banubozdemir@gmail.com )
