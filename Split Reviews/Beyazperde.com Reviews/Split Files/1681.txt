Mehmet Eryılmaz'ın 2007 yapımı Hazan Mevsimi'nden sonraki ilk yönetmenlik denemesi Misafir , kovulduğu baba evine seneler sonra dönen Nur'un öyküsünü anlatıyor .
Annesinin hastalığını öğrendikten sonra beş - altı yaşlarındaki kızıyla birlikte ziyarete gelen Nur için sarsıcı ve güç bir süreç bu .
Çünkü o evdeki anıları tacize kadar uzanıyor .
Nur'un kızını da alıp yola düşmesiyle başlıyor film .
Bu yolculuk çok da güçlü bir açılış malzemesi sayılmaz çünkü görsel referanslardan anlayabildiğim kadarıyla Gebze'den İstanbul'un merkezine doğru bir yolculuk sadece bu .
Nur aralarındaki aşılması kolay mesafeye rağmen ailesiyle on yıldır görüşmemiş .
Çocuğu o yaşına kadar dayısını bile görmemiş .
Öyle bir kopuş var ortada .
Annesi altı yedi aydır hasta ama Nur'a ya çok geç haber verilmiş ya da daha önce eve dönüp annesine bakmayı düşünmemiş .
Kendisini evden kovan annesine kırgın ama annesinin sadece onu korumak için bunu yaptığını henüz bilmiyor .
Misafir ne kadar beklesek de bize hiçbir noktada Nur'un o evde başına gelenleri açıkça söylemiyor , göstermiyor .
Esas meselelerin hep etrafında dönüyor .
Sadece imayla yetiniyor .
Olabilir .
Bu anlatıcının tercihidir .
Ne olup bittiğini , her şeyi en sert ve çıplak haliyle görmeden de anlıyoruz zaten .
Ama Eryılmaz bazı şeyleri de o kadar muğlakta bırakıyor ki mesela Nur'un erkek kardeşi Nuri'nin bütün o geçmiş hikayesiyle bağını kuramıyor .
Nuri , ablasının başına gelenleri biliyor mu ?
Biliyorsa , yaşananlar anne ve babasıyla ilişkisini nasıl etkilemiş ?
Kendisi de bir taciz kurbanı olabilir mi ?
Bu sorular ister istemez insanın zihninde canlanıyor ama film bu sorularla ilgilenmedikçe soru işaretleri kaybolmak yerine daha da büyüyor .
Ayrıca Mehmet Eryılmaz esas meseleye girmedikçe pazarcı babanın borçları , icra dertleri gibi ana konuyla ilgisiz görünen başka gündelik temaların içinde kayboluyor gitgide .
Tepenin Ardı tarzı , seyircinin ne zaman patlayacağını diken üstünde beklediği bir gerilim yok ortada .
Vizyondaki Ana Yurdu tarzı bir aile içi çatışma da bir türlü vücut bulmuyor .
Oldukça statik , tansiyonsuz , ne yazık ki ruhsuz bir akış içinde ilerliyor Misafir .
Her şeye rağmen iyi kötü bir gerçeklik duygusuna tutunabiliyorsa , bunu da ellinci dakika civarında karşımıza çıkan müzikhol sahnesiyle yerle bir ediyor yönetmen .
İstanbul'un varoşunda yaşayan , biri pazarcılık yapan iki kardeşin katıldığı Türkçe tango dinletisi bir anda işi fantastik bir çizgiye çekiyor sanki .
Hiçbir gerçekliği olmayan ve oldukça amatörce kurulup çekilmiş bu sahne , o ana dek tanıdığımız karakterlerle de hiçbir şekilde bağdaşmıyor .
İzahata muhtaç bir sahne bu .
O karakterlerin öyle bir ortamda ne işi var ?
Zaten öyle bir konser hangi gerçeklikte veriliyor ve bu filmin orta yerinde neden böyle bir sahne izliyoruz , bunları anlayabilmek mümkün değil .
Her anında klişelerle ve kitabi diyaloglarla ilerleyen Misafir maalesef ne bir sinema duygusu geçirebiliyor ne de sahicilik hissi .
Vizyonda kadın öykülerini kadın sinemacıların elinden , gözünden anlatan gayet iyi filmler varken , Mehmet Eryılmaz'ın Nur'un hayatına ve çevresine bakışı oldukça yapay ve kuru ne yazık ki . 
 
twitter : aliercivan
