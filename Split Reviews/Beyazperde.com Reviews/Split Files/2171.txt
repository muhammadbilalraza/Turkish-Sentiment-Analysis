Mike Judge’ın zaman içinde değeri daha çok anlaşılacak iğneleyici komedisi Idiocracy’de , 500 yıl donuk kaldıktan sonra kendini gerizekalılarla dolu bir dünyada bulan protagonist , bir sinema salonunda ‘Kıç’ isimli bir film seyreder .
Film , 100 dakika boyunca sadece beş saniyede bir gaz çıkaran bir erkek poposu göstermektedir .
Anlatıcının verdiği bilgiye göre Kıç , vizyona girdiği sene aralarında En İyi Senaryo da dahil olmak üzere on bir Oscar kazanmıştır .
Büyükler 2 ( Grown Ups 2 ) ’de Kevin James’in canlandırdığı karakterin aynı anda gaz çıkarıp , hapşırıp geğirmesi üçüncü defa gösterildiğinde Kıç’ın gerçek bir film olmasına 500 seneden çok daha yakın olduğumuzun farkına vardım .
Adam Sandler ve Saturday Night Live dizisinin 90'lı yıllardan kalma arkadaşları ile milyonlarca doları bir kere daha cebe atarak olabilecek en tembel yollar ile zavallı seyircinin cebinden bilet parası çalma operasyonu Büyükler ( Grown Ups ) ve Jack ve Jill ( Jack and Jill ) ’den sonra Büyükler 2 ile devam ediyor .  Tamam anladık , Sandler , Chris Rock , Kevin James gibi genelde bu materyalden bin kat daha yetenekli ve komik olan komedyenler hiç efor sarfetmeden zengin olmanın yolunu buldu , ama seyircinin günahı ne ?
Aslına bakarsanız Büyükler 2’nin var olmayan senaryosu , en ucuz sitcomdan beter düz ve yalapşap görsel yapısı ve safi bedensel aktiviteler etrafında oluşan en basit ve yavan esprilerden oluşan yaklaşımına kıyasla bu eleştiriyi yazarken filmin kendisinin çekimleri sırasında verilenden çok daha fazla enerji sarfediyorum .
Aynı oranda rastgele bayat skeçlerle dolu olan Büyükler’de tanıyıp ‘sevdiğimiz’ karakterler , ikinci film ile yukarıda saydığımız efektlerin sınırlarını zorluyorlar .
Büyükler 2 , Adam Sandler filmleri töresine bağlı kalarak Sandler ve ailesinin suratına işeyen bir geyik ile başlıyor .
İnsanlığın akli geleceği hakkında ümitlerim iyice sönmüşken dondurma makinesinden çıkan çikolatalı dondurmanın insan dışkısı gibi gösterilmesi filmin standartlarını da bir kez daha gösteriyor .
Resmi raporlara göre Büyükler 2 , 80 milyon dolara kotarılmış .
Bu rakam kafanızda bir süre dolaşsın lütfen .
Binlerce yetenekli sinemacının sektöre büyük katkıda bulunacak filmler için bir milyon doları bile bir araya getiremediği bir dünyada , tek karesi bile öğrenci filmi amatörlüğünden ileri gidemeyen bir yapım , güya 80 milyon dolarlık bir bütçe ile çekilmiş .
Bütçenin 79 milyon dolarının Sandler ve arkadaşlarının cebine gittiği ortada .
Filmdeki tek profesyonellik başındaki geyik sahnesinde özel efekt sanatçılarının bilgisayar ile geyiği olabildiğince gerçek göstermekteki başarısı .  Pi'nin Yaşamı ( Life of Pi ) Özel Efekt Oscarı kazandıktan sonra ortaya çıkan , Hollywood’da özel efekt şirketlerinin ne kadar az para kazandığını gösteren skandalı akılda tutarsak bu zavallı teknisyenlerin de Büyükler 2’nin efektleri için ne kadar az para kazandığını tahmin edebiliriz .
Dünya adil olsa Adam Sandler’ın bütün maaşı efektçilere giderdi .
Büyükler 2 , ABD’de açılış haftasonunda son yılların en başarılı bilim - kurgu aksiyonu muazzam Elysium’u gişede solladı ve Idiocracy’nin ‘bilim - kurgu’ dünyasına ne kadar yaklaştığımızı hatırlattı .
Umuyorum ki Türk seyircisi film tercihlerinde daha zevkli ve zeki çıkar .
