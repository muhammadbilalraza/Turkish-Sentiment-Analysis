Giuseppe Tornatore’nin Esrarengiz Kadın’ı vizyon kalabalığında belirsiz bir afişin ve kısıtlı medya ilgisinin de etkisiyle keşfedilmeden kaybolmak üzere .
Yönetmenin adı pek çok sinema izleyicisinin dikkatini çekmiştir ama son yıllardaki zayıf çalışmalarından sonra ne kadar dikkat çektiğini hesaplamak zor .
Fakat kesin olan bir şey var , Esrarengiz Kadın’ı DVD dönüşünü beklemeden izlemek gerekiyor .
Öncelikle şaşırtıcı derecede iyi bir film olduğu için ; sonra Tornatore’nin ve hatta İtalyan sinemasının eski gücüne kavuştuğuna bizzat şahit olmak için .
Aslında ' İtalyan sinemasının eski gücüne kavuştuğu ' açıklaması yakın tarihli bir Tarantino olayını hatırlatıyor .
Beyazperde’ye de haber olan olay Tarantino’nun İtalyan sinemasını iç karartıcı bulduğu ve eski İtalyan aksiyon , western ve korku filmlerini özlediği şeklindeki bir açıklamasına dayanıyordu .
Sinemacıları tür sineması yerine sanat filmlerine yönelmekle suçlayan Tarantino bu açıklamalar üzerine İtalyan sinemacıları kızdırmıştı .
Şüphesiz haşarı yönetmen İtalyan sinemasının tür zenginliğini kaybettiğini açıklarken farklı bir üslup kullandığından ve sanat sinemasını anlamsızca dışladığından dolayı tepki çekti , yoksa haklı olduğu yerler var .
En azından Esrarengiz Kadın’ı izledikten sonra bu sinemanın gerilim türündeki başarısını onaylamamak imkansız .
En baştan söyleyelim , Esrarengiz Kadın adından bile gizemli bir film .
Yaklaşık iki saat sürmesine ve neredeyse sonuna kadar ser verip sır vermemesine rağmen , sürprizleri ve gerilimli anları bol senaryosuyla izleyicinin kımıldamasına bile izin vermiyor .
Yıllar önce Ukrayna’dan İtalya’ya gelen , geride bir koca bıraktığını söyleyen hüzünlü Irena maddi sıkıntısı olmamasına rağmen eski bir apartmanda temizlik görevlisi olarak çalışmaya başlar .
Bir yandan onu apartmana getiren gizli amacın ne olduğunu keşfetmeye çalışırken , bir yandan da geri dönüşlerle ortaya çıkan , kadının gizemli geçmişini anlamaya çalışırız .
Zamanla kadının seks kölesi olarak çalıştırıldığı anlaşılır .
Hatta sadece bedeni değil doğurganlığı da sömürülmüş , dünyaya getirdiği çocuklar gizlice başka ailelere satılmıştır .
Irena bu apartmanda kendine ait olan değerli bir şeyi ararken geçmişin karanlık yüzlerine de yem olmamaya çalışır .
Tornatore’nin de yazarları arasında bulunduğu senaryo doğal olarak Alfred Hitchcock sinemasını hatırlatıyor .
Son derece başarılı bir şekilde tasarlanmış bir yapbozu andıran filmi Hitchcock sinemasından ayıran en büyük fark ise Avrupa seks köleliğini çarpıcı bir şekilde ortaya koyuyor oluşu .
Şüphesiz yönetmenlik ustalığını pek çok sahnede hissettiren Tornatore bu meseleyi seks veya şiddet örnekleriyle ortaya koymuyor .
Irena’nın zihninde beliren çoğu zaman birkaç saniyeyi geçmeyen dönüşlerde , kadına uygulanan şiddetler , toplu seksler ve çocuk hırsızlıkları belirip hızla kayboluyorlar .
Bizi daha çok ezilen karakterin bugünü ve inanılmaz mücadelesi ilgilendiriyor .
Esrarengiz Kadın’ı canlandıran Rus oyuncu başta olmak üzere filmde gözüken bütün oyuncuların yönetmenle ciddi bir çalışma yaptıklarına şüphe yok .
Bakıcısı tarafından gizli gizli hayata hazırlanan , sert hayata ezik düşen zayıf bir kızı canlandıran küçük oyuncu ve sadece bakışlarıyla üzerine düşen rolü başarıyla yerine getiren ' baba ' Pierfrancesco Favino’nun da oyunculuğu kusursuz .
Öncelikle iyi kurgulanmış , geri dönüşlerle ve beklenmeyen sürprizlerle sırrını sonuna kadar bıktırmadan gizlemeyi başaran bir hikaye var karşımızda .
Tornatore iyi bir hikaye anlatıcısı olduğunu , ustalığın en önemli kuralını yerine getirerek başarıyla hatırlatıyor .
Filmi başyapıt düzeyine çıkaran ise ele aldığı konu ve konuya yaklaşımı .
Defalarca tecavüze uğramış , adeta taşıyıcı anne olarak kullanılmış Irena’nın güçlü psikolojisi ve kararlılığında duygu sömürüsüne yer yok .
İnsanlara olan güveni azalmış olsa da , sevgisinde veya fedakarlığında da azalma yok .
Irena aslında ince , sevgi dolu , intikamcı ve acımasız karakter özellikleriyle masum olmayan , yeri geldiğinde sert olmasını bilen bir ' melek ' portresi ortaya koyuyor ve izlediğimiz kadınların hiçbirine benzemiyor .
Irena’nın kendi çocuğu olduğuna emin olamadığımız genç kadın tarafından karşılandığı son sahnedeki bakışı ise unutulacak gibi değil .
Anne ve çocuk arasındaki ilişkiyi anlatan ' karşılıksız sevgi ' belki de zayıfları ezmeyi çocuk yaşlarda öğreten karanlık Avrupa’nın en önemli ihtiyacı .
Sondaki anlamlı ziyaret ve Irena’nın ' kızına ' derin bakışı bu gerçeğe vurgu yaparak noktalıyor bu ilginç filmi .
