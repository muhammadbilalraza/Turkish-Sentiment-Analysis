Bu hafta sinemalarda , milyonları peşinden sürükleyen ve çok özel bir hayran kitlesine sahip bir sanatçının hayat hikayesini izleyeceğiz ; Müslüm Baba’nın hayat hikayesi .
Ketche ve Can Ulkay imzalı yönetmen koltuğuna Hakan Günday ve Gökhan Özçiftçi’nin senaryosunun eşlik ettiği filmde , Müslüm Baba’nın kadersiz kaderine tanık olacağız . 
Geçtiğimiz yıl Ayla ile başarılı bir prodüksiyona imza atan Dijital Sanatlar’ın yeni filmi Müslüm , Müslüm Baba olarak tanıdığımız Müslüm Akbaş’ın nasıl Müslüm Gürses olduğunu , Muhterem Nur ile olan hayat arkadaşlığını , şöhretin basamaklarını , Tanrı istemezse insanın nasıl da ölmediğini ve yaşadığı tarifsiz acıları beyaz perdeye aktarıyor . 
Film ile ilgili söylemek istediğim ilk şey , görüntü ve sanat yönetimi ile makyajın başarısı .
Filmle ilgili ilk haberlerin gelmeye başlamasından itibaren Timuçin Esen’e imtina ile yaklaşmış ve bu ismi Müslüm olarak kabullenip kabullenemeyeceğimden emin olamamıştım .
Daha sonra filmin Bodrum Türk Filmleri Haftası’nda yapılan lansmanında , henüz yayınlanmayan bazı sahneleri izleme fırsatım olmuş ve fikrim değişmeye başlamıştı .
Şimdi ise rahatlıkla söyleyebilirim ki ; perdede izlediğim Timuçin Esen değil , Müslüm Gürses’ti .
Bu noktada Zerrin Tekindor'un hiç Muhterem Nur'u canladıracak bir tipe sahip olmadığını düşünmüştüm ama o da sırıtmıyor .
Keza çocukluk ve ilk gençlik yıllarını canlandıran Alper Parlak ve Şahin Kendirci de gayet başarılı oyuncular sergiliyorlar .
Filme sesiyle de katkıda bulunan ve ilk yarıda dinlediğimiz şarkıları seslendiren Şahin Kendirci 2014 yılında henüz 13 yaşındayken O Ses Türkiye Çocuklar’a katılmış ve 1. olmuş .
Yani filmdeki bu başarısı çok da tesadüfi bir başarı değil . 
Film Müslüm Gürses’in çocukluğundan başlıyor ve neredeyse son günlerine kadar geliyor .
Filmin ilk yarısından fazlası çocukluk ve ergenlik yıllarına odaklanırken , Müslüm’ün şöhretli günlerini , sanatçı kişiliğini çok az görme şansımız oluyor .
Ve en önemlisi 20’ler sonrası popülizme yönelmesi neredeyse es geçiliyor .
Elbette bu bilinçli bir tercihtir .
Ancak ben hayatının anlatıldığı bir filmde o yılları da görmek , kendini jiletleyen o hayran kitlesinin derinine inmek isterdim . 
Özenli bir prodüksiyon olduğu başlangıcından sonuna kadar kendini hissettiriyor .
Sadece filmden kesilmesini istediğim tek bir sahne olurdu .
O da araba almaya gittikleri galeride Müslüm Gürses’in kendi görüntüsünü müşteri olarak kullanmaya çalıştıkları sahne .
Çalıştıkları diyorum , çünkü filmin bütünlüğü içinde oldukça sırıtıyordu ve keşke hiç olmasaydı .
Onun dışında sonlara doğru gerçek konser görüntüleri izleme şansımız oldu , ancak o görüntülerin de tadı damağımızda kaldı .
Zira yine yok denecek kadar azdı .
O tarafta telif hakları ile ilgili durumlar olabilir tabii , Müslüm’ün kendi sesini ve bazı önemli şarkılarını kullanmadıkları gibi .
Filmdeki bütün şarkıları Şahin Kendirci ve Timuçin Esen seslendiriyor .
Müzik demişken , evet bu film hayatını müziğe adamış bir insanın biyografisi ancak müzik kullanımı o kadar aşırı ki , zaman zaman bir es verseler de kulağımız dinlense diyebilirsiniz .
Zira her sahnenin altına döşenmiş bir müzik kullanımı var ve yer yer rahatsız edebiliyor . 
Muhterem Nur’un birebir anlattıklarından kendisine yol haritası çizen film öyle gerçek ki , Nur’un Müslüm Gürses’ten şiddet gördüğü gerçeğini bile perdeye yansıtıyor .
Eğer bu film bir kurgu olsaydı , belki bu durumu eleştirebilirdik .
Ancak gerçek bir yaşam öyküsü olunca sadece izleyebiliyor ve muhakemeyi içimizde yapabiliyoruz .
Eminim sizler de Baba’nın bu acı dolu öyküsünü izlediğinizde zaman zaman ona kızacak , zaman zaman takdir edecek , zaman zaman ise hayran kalmaktan geri duramayacaksınız .
Zira bu kadar acı çekmiş bir insanın sevgisi de büyük oluyor acısı kadar .
Çünkü , hangimiz sevmedik çılgınlar gibi ?
