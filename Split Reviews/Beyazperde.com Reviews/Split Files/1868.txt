Korkunç Bir Film serisi , üçüncü filmle birlikte Wayans Kardeşler'in elinden ZAZ ekibi cenahına geçmişti .
Doğrusu , ilk iki filmin günümüz gençliğinin diline ve mizah anlayışına daha yakın bir üslubu olduğunu düşünsem de , belli ki seri hala tutuyor , iş yapıyor .
Senarist Jim Abrahams ve yönetmen David Zucker , son dönemin popüler filmlerinin parodisini yapma formüllerini bir kez daha uygularken aslında gelişme göstermiş olan , sadece dalga geçtikleri filmlerin malzemesi .
Yoksa ekibin mizah anlayışı köhneyeli çok oldu .
Ama yine de beklenmedik bir Brokeback Dağı sekansı gibi gayet eğlenceli anlar mevcut .
Zaten ancak beklenmedik bir sahne olabildiğinde güldürebiliyor bu filmler insanı .
O da , nadiren karşımıza çıkan bir beceri örneği .
Çoğu zaman , popüler filmlerin bu kez belli bir farkındalık dozuyla gerçekleştirilmiş yeniden canlandırmalarından fazlası değil izlediklerimiz .
Dikkati çeken bir unsur da , Dünyalar Savaşı veya Garez gibi filmleri malzeme ederken o filmlerin teknik düzeyinin altında kalmama çabası .
Uzaylı saldırısı sahneleri , bu tür bir film için haddinden fazla düzgün .
Lanetli evdeki küçük çocuk hayaleti ise makyajı ve ses efektleriyle Garez'i zaman zaman aşıyor bile .
Bu kadar itina gösterilmesine gerek olduğu bile tartışılır .
Filmin en eğlenceli bulduğum tarafı ise Tom Cruise'un Dünyalar Savaşı filminin tanıtımı sürecinde , Katie Holmes ile birlikteliğini lanse ediş şeklinin ve özellikle Oprah Winfrey'in şovundaki aşırılıklarının da Korkunç Bir Film 4 içine yedirilmiş olması .
Dünyalar Savaşı , her ne kadar büyük bir gişe başarısı elde etmişse de , o süreçte Tom Cruise kendi popülaritesine ağır darbeler indirmişti .
Kariyerini bir daha toparlayabileceğine bile şüpheyle bakılabilir şu günlerde .
Brokeback Mountain'dan Dünyalar Savaşı'na ve oradan Amerikan Başkanı'yla ilgili esprilere kadar gündemi takip eden bir film , Korkunç Bir Film 4. Sanırım Amerikan seyircisinin istediği de bu : son dönemde ciddiye alınmış ve / veya yüksek sesle dalgası geçilememiş her olayın acısını çıkarmak .
Bir buçuk saatlik bir katarsis etkisi bile sağlıyor olabilir kimileri üstünde .
" Biraz dalgamızı geçip rahatlayalım " diyenlere .
Yoksa tabii ki , hiçbir sinemasal değeri yok .
