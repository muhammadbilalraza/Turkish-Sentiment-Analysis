Komedi filmlerinin ara ara da olsa başvurduğu temalardan bir tanesidir intihar .
Ele alması oldukça hassas olan bu konu , düzgün yazılmış senaryo ve dikkatli bir yönetmenin elinde olabildiğine komik ve başlığın aksine yaşam sevinci aşılayan bir şekle bürünebilir .
Nitekim bu hafta vizyona giren ve kadrosunda da oldukça sağlam isimleri konuk eden Garantili Ölüm ( Yoksa Paran İade ) bunlardan bir tanesi .
Belki komedi filmler tarihinin en çok hatırlanacak örneklerinden biri değil ancak ödevini iyi çalışmış bir öğrencinin elinden çıkmış , samimi bir yapım .
Üstelik projenin başındaki yönetmen de Tom Edmunds gibi bir ‘taze sinemacı’ .
Edmunds daha önce kısa filmler çekmiş , bunlardan birinin senaryosuna da el atmış , önü açık bir yetenek .
" Garantili Ölüm ( Yoksa Paran İade ) " filminin senaryosunu da yazan bizzat kendisi . 
Edmunds , bahsini ettiğimiz hassas meseleyi hem oldukça komik ve yer yer absürd bir bakış açısıyla yansıtmış hem de ruhsal çöküntülerin neticesi karşısında nasıl ciddi durması gerektiğini iyi anlamış .
Düşüncelerini aktarmak içinse bizim iyi bildiğimiz bir formülü seçmiş .
Hatta aklınıza gelecek ilk şey Kemal Sunal olacak .
Genç yaşta öleceğini zannederek bir kiralık katil ile anlaşan , ancak daha sonra sağlıklı olduğunu öğrense de , iş verdiği katili vazgeçiremeyen bir karakter .
Bu filmde ise olay biraz daha farklı ancak mantık aynı şekilde işliyor . 
William ( Aneurin Barnard ) adlı genç adam hayatında istediği başarıyı yakalayamamış , geleceğe karşı tamamen karamsar ve kendi deyimiyle tam bir ümitsiz vaka .
Üzerinde çalıştığı son roman da bir türlü yayın evleri tarafından kabul görmeyince ölümün en iyi çözüm olduğuna karar veriyor . William ne kadar denerse denesin , intihar girişimleri de başarısızlıkla sonuçlanıyor ; aynen hayatının geneli gibi .
Thames Nehri’nin soğuk sularına kendini bırakmak üzereyken yardımına bir başkası yetişiyor .
Leslie ( Tom Wilkinson ) adlı yaşlı adam ona yardım eli uzatıyor ancak destekten kastı biraz farklı .
Yıllardır kiralık katil olarak çalışan , ancak yaşının da katkısıyla ‘emekli’ edilmesi söz konusu olan suikastçi Leslie , gence kendisini öldürebileceğini söylüyor .
2 bin pound’luk anlaşmadan sonra , 1 hafta dolmadan acısız bir ölüme kavuşacağı garantisini de veriyor . 
Huzura ereceğini düşünen William beklenmedik bir haber alıp , kitabının basılacağını öğreniyor , üstüne Ellie ( Freya Mavor ) ile bir araya geliyor .
Anlaşmayı iptal etmek istese de , malum kural tekrar çıkıyor karşısına : ne olursa olsun , anlaşma iptal olmaz .
Kotayı doldurmak isteyen Leslie’den kaçış da bu şekilde başlıyor . 
Film , yönetmen Tom Edmunds’un yazdığı nitelikli ve bolca ince İngiliz üsulü espiriyle harmanlanmış senaryosuyla parlıyor .
İntihar gibi kırılgan ve tehlikeli bir meselenin altından da kalkmayı biliyor .
Bunu da seyircinin kolaylıkla sevebileceği karakterleri yaratmakla başarmış .
Bu enteresan karakterler Tom Wilkonson gibi üstad mertebesine erişmiş oyuncular tarafından canlandırılınca tadından yenmez bir komedi filmi çıkmış fırından .
Aneurin Barnard ve Freya Mavor ikilisi başrolde sırıtmıyorlar , hatta kadın oyuncu komedi konusunda daha becerikli bile diyebiliriz .
Suikastçi Leslie’nin eşi rolündeki Marion Bailey ise eşiyle gerçekleştirdiği uyku öncesi yastık muhabbetleriyle bolca güldürüyor , bir anda favorilerden birine dönüyor .
Her şeye rağmen projenin parlayan yıldızı , İngiliz Suikastçiler Birliği patronunu oynayan , sahiop olduğu kısa süreye rağmen döktüren Christopher Eccleston .
Kısacası The Leftovers ve Fortitude gibi güçlü dizilerden hatırlayabileceğiniz İngiliz aktör , bir kez daha yeteneğini konuşturuyor . 
 " Garantili Ölüm ( Yoksa Paran İade ) " filmi , oyuncularından , yönetmenine kadar tatmin eden , sürecin işleyişi az çok tahmin edilebilir olsa bile pişmanlık yaratmayan ‘izlenmesi faydalı’ komedilerden bir tanesi . 
burcinaygun@gmail.com
