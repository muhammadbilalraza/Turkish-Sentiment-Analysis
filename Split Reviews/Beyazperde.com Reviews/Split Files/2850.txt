Gerçek yaşamda ve sinema perdesinde , kuşkusuz , tek bir Woody Allen var : Nevropat , obsesif , çok zeki ve komik , yaratıcı , üretken , oyuncuları mıknatıs gibi çeken bir cazibe .
Manhattan ve New York'tan uzaklaşıp 2005 yılında atıldığı Avrupa serüveninde , ‘karanlık " ( Maç Sayısı ( Match Point ) Cassandra'nın Rüyası ( Cassandra's Dream ) ve eğlenceli / iç gıcıklayıcı ( Scoop – Barselona , Barselona ( Vicky Cristina Barcelona ) dört film çektikten sonra , vatanına dönüp Kim Kiminle Nerede ? ( Whatever Works ) ' ye imza attıktan sonra şöyle sormuştuk : İnsan kırk küsur filmi yazıp yönetir de , zekâsında , mizahında , insanlık durumlarına dair tersten soru sorma yeteneğinde , hınzırlığında , komedi zamanlamasında ve benzeri yeteneklerinde hiç mi aşınma olmaz . Nasıl olup da seyirciye , en yeni filmi sanki en iyi filmi gibi hissettirir ? 74 yaşında bu ne enerji , bu ne taptaze dimağdır Woody ? Aradan 3 yıl geçti . Allen bu yıl 77 yaşında ; her yıl bir film çekmeye devam ediyor . 2010'da yeniden döndüğü Avrupa'da üç film daha çekti . Ona toplamda dördüncü , senaryo dalında üçüncü Oscar ödülünü kazandıran Paris'te Gece Yarısı ( Midnight in Paris ) ' nda , başkahramanı genç yazarı zaman çizgisi içinde hareket ettirip , ünlü sanatçılarla 19.yüzyıl sonu ve 20.yüzyıl başlarında buluşturarak , istediği doyum ve güzelliği aramasına yardımcı oldu . İmgelerin sanatı , sanatın kentleri , kentlerin de tekrar tekrar düşleri beslediğinden hareketle şehirlerin hücrelerine sızabilen Allen , Roma'ya Sevgilerle ( To Rome with Love ) adlı son romantik komedisinde de , genelde İtalya'nın ve ' İtalyan olmak'ın , özelde de Roma'nın yaşama sevinçlerinin izlerini sürmüş . Öncelikle Roma , birbirlerine dokunan dört öykü boyunca sıcaklığını hissedip renklerine boyanabileceğiniz ve ışıklarıyla yıkanabileceğiniz denli canlı yansıtılmakta perdeye . Bu canlılıkta , Paris'te Gece Yarısı filminde de çalıştığı İran doğumlu görüntü yönetmeni Darius Khondji'nin ( Yedi - Se7en ) imzası olduğunun altını kalınca çizmekte yarar var . Allen , belli ki , İtalyan güldürülerinin de temelini oluşturan Commedia dell'Arte geleneğinin kalıplaşmış karakterlerinden ve doğaçlama akışından yararlanmış . Mesela , 20.yüzyılda , İtalyan halkının bir numaralı eğlence kaynağı olan televizyon kanallarının abartılı şöhret yaratma programlarını hicvettiği , sıradan bir memur olan Leopoldo'nun bir sabah , bir anda ülke çapında üne kavuşması hikâyesinde , Roberto Benigni gibi bir doğaçlama ustası ile çalışmış . Hayat Güzeldir ( La Vita e bella ) ile ' En İyi Erkek Oyuncu ' Oscar ödülü kazanan Benigni , sanırım , Allen'ın en serbest bıraktığı oyuncu olarak kendi bölümünü ele geçirerek , müthiş güldürü anları yaratmış . Ornella Muti'nin de konuk olduğu bir başka bölümde , Allen'ın ikinci kez çalıştığı İspanyol Penélope Cruz , Akdenizli olmanın verdiği avantajdan yararlanmış . Allen , cinselliğin en ateşli temsilcileri olmalarının yanı sıra karılarını aldatan beceriksiz çapkınlar olarak sanatın türlü güldürü formlarına konu olan İtalyan erkekleri ile seksi ya da saf ( ! ) görünümde her an karşımıza çıkabilen güzel kadınların seks trafiğini , hafif komik yani fars olarak anlatmayı seçmiş . Bu seçim , bir yönüyle de , özellikle yetmişlerde Türkiye'de de ilgi gören , ticari İtalyan güldürülerini anımsatmakta . Ancak Allen , bir öyküde Roma'daki Amerikalıların peşine düşmekten kendini alıkoyamayarak , gözde temalarını kullanmış . İki gönül ilişkisini yaşayan ve mütereddit kalan , kafası karışık genç karakterini epey zorlamış . Gençliğinde bir yıl bu kentte yaşamış ve artık ruhunu AVM'lere satmış mimar John'un ( Alec Baldwin ) karşılaştığı mimarlık öğrencisi Jack'te ( Jesse Eisenberg ) kendi geçmişini görerek , ona , sevgilisi ve sevgilisinin yakın kız arkadaşı arasındaki seçimde rehber olmaya çalışması , tipik Allen sendromları içeriyor . Bana göre , en İtalyan öykü ise , bir yakışıklıyla tanışıp evlenme kararı alan kızları için , dünürleri ile damat adayını tanımak için Roma'ya gelen Amerikalı karı - kocadan , artık emekli olmuş , ayrıksı bir opera yönetmeni olan Jerry'nin bu opera başkentine vurduğu damgayla ilgili . Cenaze levazımatçısı dünürünün , eğitim almadığı halde duş alırken en yüksek performansta aryalar söylediğini duyan Jerry , onu Ruggero Leoncavallo'nun , ilk kez 1892'de sahnelenmiş  " Pagliacci " ( Palyoçolar ) operasında rol almaya ikna eder . Allen'ın farkı da burada işte : Palyaço Canio'nun , kendinden küçük karısını ve karısının aşığını sahnede bir oyun sahnelerlerken öldürdüğü ve seyircilerin de bunu oyunun bir parçası zannettiği bu gerçekçi eserle , bu belki de en hafif filminin içine yine hınzırlık katıyor . " Pagliacci " , güldüren bir adamın içindeki acıyı yansıtırken , Jerry de , bu acıyı yaşayan adamı , sahneye duşta çıkartarak komedinin merkezinde tutmayı başarır . İtalya da bu değil midir zaten ? Tüm acılar içinde eğlenmekten , gülmekten ve aşktan vazgeçemeyen insanların ülkesi . Dünyanın en genç yazar , yönetmen , oyuncu ve müzisyenlerinden biri olan Woody'e uzun bir yaşam diliyoruz .
