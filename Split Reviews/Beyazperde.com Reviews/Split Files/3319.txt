Sinemaseverlerin kalbinde taht kuran Basquiat filiminin yönetmeni Julian Schnabel'in , eşcinsel şair ve yazar Reynaldo ( Reinaldo ) Arenas'ın hayatını anlatan 20 yılı yapımı Karanlıktan Önce'si nihayet gösterime giriyor .
Filmin çekildiği tarihten 5 yıl sonra gösterime girmesinin altında yatan en önemli neden oyuncu kadrosundaki isimlerin bugün çok tanınan / bilinen isimler olması .
Son yıllarda başta Avrupa'da olmak üzere oldukça popüler isimler haline gelen Javier Bardem ( İçimdeki Deniz , Güneşli Pazartesiler , Collateral ) ve Olivier Martinez'e ( Sadakatsiz , Özel Tim ve Hayatın Benim ) , bugün ustalığını tüm dünyaya ispatlamış iki büyük oyuncu yardımcı rollerde eşlik ediyorlar : Johnny Depp ve Sean Penn .
Son 5 yılda bu dört oyuncunun nerelerden nereye geldikleri düşünüldüğünde ( hem izleyiciler hem de eleştirmenler bazında ) ; Karanlıktan Önce'nin muazzam bir gecikme ile beyazperdede gözükmesini sadece ticari amaçlar güdülerek gerçekleştirildiğini söylemek mümkün .
Öte yandan , bu ticari amacın / kaygının bize çok güzel bir deneyim vaat ettiğini de itiraf etmek gerekir .
Çünkü , Karanlıktan Önce gerçekten iyi bir film .
Her şeyden önce oyunculukları dört dörtlük .
Bardem'in ve Depp'in performansları dudak uçuklatacak kadar güzel , unutulmayacak kadar çarpıcı .
Tabii Pepe rolündeki Di Stefano'yu da atlamamak gerekir .
Fulgencio Batista'yı yıkmak için devrimcilere katılan , devrimin başarıya ulaşmasında az da olsa katkısı bulunan Arenas'ın yine aynı devrimin çarkı içinde heder olması , büyük baskılar ve zorluklar altında yaşam mücadelesi vermesi ve inandıklarını sorgulamaya başlaması son derece ironik .
Bu yönüyle Schnabel'in Karanlıktan Önce'si ; handiyse , Corbucci'nin Companeros'unun açılışındaki devrim aldatmacası alaycılığını yakalamış .
Özgürlükler uğruna yapıldığı söylenen bir devrimin bir takım özgürlükleri hazmedememesi ve neredeyse değişen hiçbir şeyin olmadığı gerçeği iki saati aşan filmin gelmek istediği asıl nokta .
Resmi dinin ateizm olduğu bir ülkede , kaba kuvvetle kurulmaya çalışılan - kısmi - ahlaki düzen ; ne herhangi bir bireyi ne de bir devrimciyi kandırmaya yetmiyor tabii .
Küba devrimi gibi öncü bir devrimin , sanatı ve sanatçılığı yasaklaması kabul edilebilir bir şey olmaktan da çıkıyor doğal olarak .
Senaryo büyük ölçüde Arenas'ın anılarından yola çıktığı için , gerçek - kurmaca ayrımı çokça hissediliyor .
Yine de sanatçının yaratma sürecine , kişilik bulma sürecine dair saptamaları son derece başarılı .
Çocukluğu , kötü anıları , eşcinsel eğilimleri ve mühim arkadaşları , sevgilileri olanca gerçekliğiyle kameraya yansımış gözüküyor .
Özellikle hapishane anıları fevkalade çarpıcı hatta dehşet verici .
Yazılarını dışarıya nasıl çıkarttığından tutun da , hapishanedeki özel hayatına kadar hemen her şey yapaylıktan uzak bir anlatımla seyirciyle buluşuyor .
Müzikleri açısından değerlendirmek gerekirse ; Trio Matamoros'un dönemi yansıtan parçalarına , Lou Reed'in Baton Rouge'una ve Morricone'nin muhteşem Surrounding The Casbah'ına baskın çıkan tek parça ise - hem çalındığı sahne hem de yorumu itibariyle
- Mahler'in 5. Senfoni'si .
Karanlıktan Önce'nin uzunluğu dışındaki tek eksiği içerdiği şiddetin ve cinselliğin dozu .
Açıkça söylemek gerekirse , film ne çocuklara ne de homofobisi olanlara göre .
Çünkü aslında tüm film , kurumsal devrimin cinsel ve sanatsal devrimi ıskalamasını anlatıyor .
Bu yüzden sere serpe bir cinsellik filme yayılmış durumda .
Küba Devrimi son 50 yıl içindeki en önemli devrim olmasına rağmen bazı noktaları atlamıştır .
Küba Devrimi'nden feyiz alan , umutlanan diğer devrimciler , ülkelerinde kurumsal devrim yapamadılar ama sanatsal ve cinsel devrim yaptılar .
Halbuki Castro yönetimi sanatı ve cinsel özgürlükleri bastırmaya , yıldırmaya çalıştı .
Gerçekleşen tek yönetsel / kurumsal sosyalist devrim , özgürlükleri yok etti .
Ya Miami sahiline ulaşmak için köpekbalıklarına yem olan , ya da ülkesinde kalıp akşama kadar puro içen ve dans edip , şarkı söyleyen bir yığın yarattı .
Anlaşılan devrimcilik bir sonuç değil bir süreçti .
Devrimci iktidar olmadığı , olamadığı ortaya çıktı .
Che bu yüzden Castro'yu terketti .
Kübalı sanatçılar bu yüzden ülkelerinden kaçtı .
Kübalı devrimciler bu yüzden ülkelerini terk etti .
O yüzden Arenas'ın Amerika'ya kaçışını - halâ - vatan hainliği olarak görenlerin Karanlıktan Önce'yi izlemeleri tavsiye olunur .
