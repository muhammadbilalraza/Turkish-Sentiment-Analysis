Şimdiye kadar önümüze gelmiş yığınla hapishane filmini bir çırpıda unutturabilecek bir çalışma " Yeraltı Peygamberi "
( Un Prophète ) .
Fransız sinemasının son dönemlerindeki en yaratıcı isimlerden biri olan Jacques Audiard , hayatın göbeğine yerleştirdiği kamerasından yansıyan çarpıcı gerçekliğin çok ötesine taşımayı başarıyor filmini ve iki buçuk saat boyunca ardı arkası kesilmeyen tokatlar atıyor izleyiciye .
Bir Fransız hapishanesinde geçiyor filmin tamamı , ara sıra dışarı da çıkıyoruz tabii öykü gereği .
Malik El Djebena adında bir Arap , ' adi bir suçlu ' olarak giriyor kodese , ama onun burada yaşadıklarıyla hayatının ( ve çevresindeki herkesin hayatının ) tümden değişimine tanık oluyoruz öykü boyunca .
Bu ' değişim'in bir düşüş mü , yükseliş mi , yitiş mi , kendini bulma mı olduğunuysa ancak filmin müthiş finalinde öğrenebiliyoruz .
Ne olduğunu söylemeyeceğiz , ama bir filmi bitirmek için en iyi yolu seçmiş diyebiliriz Audiard için . '
Erkekler dünyası'nın en kanlı canlı biçimde kendini hissettirdiği mekanlardan biri olan hapishanede yaşanan iktidar kavgalarının ortasına düşen kahramanımız Malik , ' korku'nun ve ' sindirme'nin egemen olduğu bu dünyada tam anlamıyla ' ortada ' duran bir karakter profili çiziyor .
Onun bu ' tarafsızlığı ' , ilerleyen dönemlerde kendisine belli avantajlar ve dezavantajlar da getiriyor .
Hapishanedeki Korsikalılar çetesi tarafından bir cinayet işlemesi için seçildikten sonra kaderi değişen , sonraki hamlelerindeyse şansı hep yaver giden kahramanımız , adeta bir ' süper kahraman ' gibi olanlardan ' sıyrıksız ' kurtulmayı başarıyor her defasında .
Hikâyenin öylesine sağlam bir kurgusu var ki , Malik'in ' kabak çiçeği ' gibi açılan karakterinin ona sağladıklarını eksiksiz takip edebiliyor , boşluklardan arındırılmış metnin getirdiği tatmin duygusuyla izliyoruz filmi .
Güç'ün el değiştirebilen bir doğaya sahip olduğunu her anında hissettiren " Yeraltı Peygamberi " ( filme verilen bu ismi de çok sevdik doğrusu ) , karakterlerin her nefes alış verişlerinde bu kavramın varlığını gösteriyor .
Güce sahip olanların ' güçsüzler ' üzerinde kurduğu hakimiyetin göreceliliğini de filmin atmosferi içinde yakınen takip etme fırsatı buluyoruz .
Özellikle baş karakterin geçirdiği aşamalarda bu durumun ağırlığı öne çıkıyor , senaryonun ona yüklediği anlamlarla cevaplıyoruz bütün soruları .
Suç dünyasının acımasız yüzünü sınırlarından arındırılmış biçimde gösteren film , bu dünyanın yazılı olmayan kurallarının nasıl işlediğini de gözler önüne seriyor .
Hapishanedeki sıkı hiyerarşik düzenin mahkûmlar üzerindeki etkisini derinden hissederken , ' yalnızlık'ın bu düzeni ' yıpratıp şaşırtan ' bir güce sahip olduğunu da görüyoruz .
Türlü hesapların yapıldığı ama bunların ' basit bir sistem ' dahilinde hayat bulduğu hapishane dünyası , ' ayakta kalma'nın olanca zorluğunu da barındırıyor bünyesinde .
Baş karakterimiz Malik'in tüm bu olumsuz koşullara rağmen ' her devrin adamı ' mantığıyla hareket edip kendi istediği düzeni oluşturmasıysa görmelere seza . '
Teğet geçme ' kuralını uygulayıp risklere karşı bir tür ' kalkan ' oluşturan Malik , verilen her görevde kendini tehlikenin göbeğine atmaktan çekinmiyor ama ' zarar görmeden ' kurtulacağını da hissettiriyor bir yandan .
Adım adım ilerlediği yolculuğunda muhatap olduklarının hep ' kendinden güçlüler ' olmasıysa onun şansını biraz daha artırıyor .
' Ayak bağı ' olmaktan ' kendine bağlayan ' konumuna yükseliyor giderek .
" Yeraltı Peygamberi " ni erkeklerin güç savaşları açısından inceleyebileceğimiz gibi , sadece ana karakteri alıp onun ' kahramanlaştıran ' eylem planı üzerinden de okuyabiliriz .
Gerçekçi bir hapishane filmi olarak değerlendirebileceğimiz gibi , aynı gerçeklikte bir mafya filmi olarak da görebiliriz .
Yalıtılmışlığın yarattığı saldırganlıktan dem vurabileceğimiz gibi , bu türden bir ' karantina ' durumunun insan ruhunu delik deşik eden özelliklerine de ayna tutabiliriz .
Çaresizliğin kimi durumlarda ' çare ' olabileceği ikilemini öne çıkarabileceğimiz gibi , nerede ve nasıl gelirse gelsin ' konfor'un yarattığı avantaj ve dezavantajlara da dikkat çekebiliriz .
Kısacası , Audiard'ın filmini çeşitli açılardan tutup çekerek devasa bir bütüne ulaştırabiliriz .
Baştan sona omuz kemerasıyla çekilen , böylece yaratmaya çalıştığı gerçeklik duygusuna biçimiyle de ulaşan film , sinemanın sık sık teklediği günümüzde yedinci sanata olan güvenimizi de tazeliyor , ' etki'nin nasıl bir şey olduğunu bir kez daha hatırlatıyor .
Bunda başrolü üstlenen Tahar Rahim ve hapishanedeki Korsikalı çetesinin liderini canlandıran Niels Arestrup da büyük pay sahibi kuşkusuz .
Özellikle bu iki aktör , Audiard'ın kurmaya çalıştığı dünyanın sekteye uğramaması için ellerinden geleni yapıyorlar , belki de ellerinden gelenin fazlasını .
