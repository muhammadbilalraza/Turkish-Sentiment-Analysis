Palermo'da Yüzleşme'nin Cannes Film Festivali'nde gösterildiği günden bugüne aldığı olumsuz eleştirileri düşünürsek ; filmden uzak durmak haklı bir tercih olabilir .
Hatta bunu Wim Wenders'e duyduğunuz derin sevgiyle de açıklayabilirsiniz , anlaşılır olacaktır .
Öte yandan bütün eleştirilere rağmen filmi izlemek ve durumu kendi gözlerinizle görmek de isteyebilirsiniz ; yönetmenin yıllar sonra ilk defa Avrupa'da bir film çektiğini düşünürsek . Wenders'in 20 tarihli etkileyici Sırlar Oteli'nden bu yana çektiği bütün Amerika dönemi filmlerinin samimi ( ve ilginç ) bir Amerikan romantizmi içeren zayıf işler olduğunu söyleyebiliriz ; tabii müzik belgesellerini ve kısa film çalışmalarını dışarıda bırakarak !
Yönetmen Bolluk Ülkesi ve Don't Come Knocking ile Avrupa dönemini tam anlamıyla özletiyordu .
Fakat Palermo'da Yüzleşme gösteriyor ki , yönetmenin coğrafi değişimlerden kaynaklanmayan daha ciddi bir yaratıcılık problemi var .
Palermo'da yüzleşme , Almanya'dan İtalya'nın güneyine uzanan bir arayış ( yoksa kaçış mı demek lazım ? ) öyküsü anlatıyor .
Fotoğrafı kişisel ifade için bir sanat , hayatta kalmak için de moda olarak ele alan Finn'in kendi yaşamı da moda çekimlerindeki dünyayı andırıyor aslında .
Cool stüdyolar , hayran mankenler , ateşli gece hayatı fotoğrafçının hayatının görkemli yönünü temsil ediyor .
Diğer yanda , hayatı çeşitli imajlar hazırlamak veya gerçeği fotoşoplamakla geçen fotoğrafçının iç sesinde yankı bulan bir yalnızlığı var .
Hayatının sahici noktasını kaybettiğini , imajların peşinde içi boş bir imaja dönüştüğünü düşünüyoruz .
Fakat Finn'in en belirgin problemi dönüp dolaşıp zaman kavramında kilitleniyor .
O yaşlandıkça zamanın hızlı geçtiğini düşünüyor .
Zamanı dondurmak ve durdurmak peşinde koşarken , hayatını sahici bir şekilde yaşayamamaktan ve daha pek çok şeyden şikayetçi .
Bir yolculuk esnasında üstü açık arabasından görünen manzarayı çekerken yan arabadaki ölüm meleği de adamın kadrajına yakalanıyor .
Zamanı durdurmak konusunda beceriksiz olsa da , ölümün yüzünü yakalayabilecek kadar becerikli bir fotoğrafçı aslında .
Ölüm tehlikeli okuyla adamın peşine düşünce , Finn için kaçış başlıyor .
Bir moda çekimini bahane ederek Palermo'ya gidiyor .
21. yüzyılın metalik gri renklerinden sonra geçmiş yüzyıllardan kalma bu kent ona çok iyi geliyor .
Üstelik burada güzel bir ressamla yakınlaşıyor .
Fakat ölüm meleği kendi fotoğrafını çeken bu adamın peşini bırakmıyor ve nihayet filmin sonlarına doğru buluşma gerçekleşiyor .
Aslında kağıt üzerinde Palermo'da Yüzleşme çalışıyor diyebiliriz . Wenders filmin Almanya bölümünü başarılı bir şekilde kotarmış .
Finn'in imajların ötesindeki anlam arayışı bizi etkiliyor .
Ölüm meleğini çekmesi , başka bir ülkeye kaçışı , hemen hepsi işliyor aslında .
Fakat Palermo bölümleri öyle hatalarla dolu ki , sanki buradaki bölümleri başka bir yönetmen çekmiş gibi .
Ya da bu noktadan sonra müzik belgeselcisi Wenders olaya el atmış . Wenders punk rock'çı oyuncusu Campino'yu muhteşem Palermo sokaklarında dolaştırıyor ve üzerine dj'lik yapıyor .
Kadın kahramanımız ortaya çıktığında , filmin dramatik sulara geri döneceğini düşünüyoruz fakat bu defa yapay ve sıkıcı diyaloglar karşılıyor bizi .
Oyuncular tutuk , diyaloglar ilgi çekici değil .
Arada Dennis Hopper'ın ölümcül okları bizi kendimize getiriyor .
9.90 YTL'nin reklam dünyasına yaptığını , Palermo'da Yüzleşme moda fotoğrafçılığı denilen " renkli " alana yapmak istiyor ve üstelik bunu Almanya bölümlerinde başarıyor .
Fakat ana karakterin sığındığı Palermo , Wenders'in sevdiği ( müzik zevki de tartışılır ) şarkılara harika bir fon oluşturuyor sadece .
Bu müzik filmi havasını , Giovanna Mezzogiorno katkılı romantik yakınlaşma bile kurtaramıyor .
Finaldeki Bergman'vari ölüm meleğiyle yüzleşme bölümü ise en çok inanılmaz etkileyici kütüphane tasarımı ile dikkat çekiyor .
Ölümün açıklamaları gizemden yoksun ve bir ölümlü tarafından yazıldığını belli ediyor .
Filmin amaçladığı felsefi yüzleşmenin ağırlığını hissettiremiyor . Wenders belki de bu film proje aşamasındayken iki yoldan birini seçmeliydi : Müzikal bir Palermo belgeseli veya gizemli ve karanlık bir fantezi .
