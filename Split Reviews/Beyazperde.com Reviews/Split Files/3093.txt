Dido Sotiriyu hanımefendi’nin “Benden Selam Söyle Anadolu’ya” adlı eserini okudunuz mu ?
Öncelikle , bu toprakların geçmiş birikimini “düşman gözüyle” resmeden en derinlikli çalışmalardan biri olduğunu hatırlatarak Dido ablanın kitabını önermek istiyorum .
İlk defa orada işittiğim “Amele Taburları” kavramı , Osmanlı coğrafyasında yaşayan çok - uluslu yapının ve “reayanın” , çöküş sürecinde nasıl bir toplumsal çıldırma anlarına şahit olduğunun bir simgesi gibiydi .
Altı yüz yıl yanyana barış içinde yaşayan kavimler , bir delinin kuyuya attığı insanlığa ihanet taşları vesilesiyle devasa bir histeriye maruz kalmış , komşular düşmanlara dönüşmüş , Anadolu coğrafyasının kanla sulanmasına neden olan o kara zamanlar , kaçınılmaz olarak bir tarafa “Büyük Felaket” , öteki tarafa “Kurtuluş Yılları” olarak yıllanmaya bırakılan acı şaraplar olarak mahzenlere gömüldüler . 
İşte Yitik Kuşlar da , o mahzenden çıkarılan ama tadı artık acıtmayan , belki de yudumlarken “Bir daha asla” dememize yardımcı olabilecek tatlı şarap kıvamında bir film olarak , “kırım” gerçeğine diasporadand eğil , tam içeriden , İstanbul’un bağrından göz atan bir film olarak Türkiye’nin tabusu bir meseleye değinerek fark yaratıyor .
1915 yılında , Anadolu'da bir Ermeni köyünde geçen filmde , huzurla geçen barış yıllarının , Osmanlı’nın Rus ve Alman dalaşmasına taraf olmasıyla bir kabusa evrilmesi , iki tatlı Ermeni çocuğu gözünden seyirciye aktarılıyor .
Maryam ile Bedo adlı iki kardeşin kendi yarattıkları büyülü zamanların “realite” ile çarpıştığı ve tüma ilenin savrularak yetimhanelerden Halep çöllerine uzanan tehcir ya da sürüklenmelerinin hikayesi , beyazperde’de dokunaklı anlar geçirmemize sebep oluyor .
Baçik adındaki günahsız bir boyalı kuşun , özgürlüğe kanat açmasıyla sembolize edilen kısmi iyimser yanları da bünyesinde barındıran film ne yazık ki Ermeni toplumunun 1915 yılında sürüklendiği Suriye topraklarına gönderme yaparak , aradan 100 yılı aşkın bir zaman geçmiş olmasına rağmen insanlığın hala ders almadığını , yeni kırımlar ve yeni göçmenler dalgasının tüm insanlığı eflakete sürükleyecek bir tsunami şeklinden karanlığa doğru yayıldığını da düşündürttü bana . 
Dünyalar tatlısı Dila Uluca ve Heros Agopyan’ın ruhlarını kattıkları Maryam ile Bedo karakterleri , özellikle Maryam’ın inandırıcılığı filmin kast seçiminde büyük emek harcandığını ispatlar nitelikte .
Yine Mahmut Efendi karakteri ile Ahmet Uz’un muhteşem bir oyunculuk sergilediğini ve Kınar hanımefendi rolüyle Takuhi Bahar’ın filme kalite kattığını vurgulamadan geçmeyelim . 
Sinemadan çıktıktan sonra , tüm sahafları dolaşıp Yaşar Kemal’in “Röportaj Yazarlığında 60 Yıl” kitabını arayıp edinmem ve eve döndükten sonra kitabı okuduktan sonra filmin değerlendirmesini yapmam da ilginç bir tesadüfe denk geldi .
Şöyle ki , Yitik Kuşlar ile ilgili daha fazla bilgi nasıl edinebilirim diye bir tarama yaparken bir röportajlarına rastladım filmin yaratıcılarının .
Değerli sinema insanları Aren Perdeci ve Ela Alyamaç’ın “Yitik Kuşlar’ı Yaşar Kemal’in tavsiyesiyle çektik” demeçleri beni gülümsetti , bu sevimli tesadüfü de yazmadan edemedim . 
Yapımın mekân seçimlerinden kostüm tasarımına 1915 Anadolusu’nu ve gündelik yaşamı yansıtmakta muazzam başarılı olduğunu kaydederken filme beş yıldız veriyorum ; bu yıldızlar Maryamlar’a , Bedo’lara , Hrantlar’a , Paramazlar’a , Yorgolar’a ve Elen - Ermeni - Türk - Kürt ; yitirilen tüm masumların aziz ruhlarına ışık saçsın . 
Bir daha asla ! 
@atlantisliadam
