Luc Besson’la başa çıkmak zor gerçekten de !
Birbiri ardına proje saçan ve bunların çoğunu da birbirine benzeyen formüller üzerinden yürüten sinemacı , kariyerinin başlarındaki yaratıcılıktan o kadar uzak ki …
Özellikle ‘zamanla yarış’ temelli aksiyonlara yoğunlaşmış görünen Besson , artık çok az film yönetmesine karşın , işin senaryo ve yapım aşamalarında hep var .
Kendi şirketi bünyesinde projelendirdiği yığınla filmin büyük çoğunluğunun ‘yıkık dökük’ aksiyonlar olduğunu söylemeye bile gerek yok , artık herkes biliyor bunu .
Ama arada bir de olsa ‘iyiye yakın’ işler de çıkarmıyor değil sinemacı .
Pierre Morel’in yönettiği 2004 yapımı “Banliyö 13 ( Banlieue 13 ) ” de bunlardan biriydi .
Senaryosunu Bibi Naceri ile birlikte yazdığı filmde Besson , meselenin aksiyoner kanadından ziyade , ‘insan odaklı’ çalışmaktan iyice uzaklaşan yönetimlerin üzerine yürümesiyle dikkat çekiyordu .
Doğrusunu söylemek gerekirse , bol atlayıp zıplamalı aksiyon sahneleri de bu yaklaşımı layıkıyla destekliyordu .
Yıllar içinde Luc Besson hikâyelerinin Amerikanlıştırılmasına alıştık , ki “Banliyö 13” de bu yola girmeyi başarmış bir çalışma .
Orijinal filmin üzerinden 10 yıl geçtikten sonra projelendirilen “ Yasak Bölge ( Brick Mansions ) ” , Paris’te geçen hikâyeyi Detroit’e taşırken , bazı sadeleştirmeler ve törpülemelerde bulunmayı da ihmal etmiyor .
Hayata çok erken veda eden aktör Paul Walker’ın son beyazperde performanslarından birine ev sahipliği yapan film , John Carpenter’ın 1981 yapımı başyapıtı “New York’tan Kaçış ( Escape from New York ) ”ın izlerini takip ederken , Manhattan’ın yerini Detroit’in göbeği alıyor .
Duvarlarla kapatılan bu bölge , devletin gir ( e ) mediği bir suç kenti haline gelmiş .
İçeriye nükleer bir bomba kaçırılınca iş başa düşüyor ve Paul Walker’ın canlandırdığı acar polis devreye giriyor , yanına da bölgeyi iyi bilen bir ‘suçlu’yu alarak .
İkinci adamın orijinal filmdeki gibi David Belle tarafından canlandırıldığını da belirtelim . “Yasak Bölge” , dediğimiz gibi orijinal filmi bir miktar törpülüyor , ama genel çizgisinden bir değişiklik yok .
Hatta birçok sahnenin aynen Amerikanlaştırıldığına da şahit oluyoruz filmi izlerken .
İki temel değişiklik var yeni çalışmada : İlki , David Belle’in kurtarmaya çalıştığı kızın , ilk filmdeki gibi kız kardeşi değil sevgilisi olması ki bu da eksende bazı kaymalara neden oluyor .
İkincisi ise , bölgeyi yöneten ‘patron’un ilk filmden farklı olarak ‘iyicil’ özelliklerinin öne çıkarılması , bir tür ‘kurban’a dönüştürülmesi .
Bu tercihler , haliyle hikâyenin de yumuşamasına ve söylenecek sözün etkisinin azalmasına neden oluyor .
Yine de özellikle ‘idare’ meselesinde tavrını koruyor film ve ‘kentsel dönüşüm’ için insanları yok etmek isteyenleri yargılayıp mahkûm ediyor . “Yasak Bölge”nin sıradanlıktan uzaklaşıp bir sözü olduğunu hissettirdiği en önemli nokta da bu .
Yeniden Luc Besson’a dönersek .
Sinemacı , dediğimiz gibi çoğunda vasata bile ulaşamadığı yığınla proje üretiyor , ama arada sırada ‘bir şey’ söylemeyi de başarmıyor değil . “Banliyö 13” ve dolayısıyla “Yasak Bölge” de bunu az çok başardığı filmler arasında sayılabilir rahatlıkla .
Sermayenin yanında saf tutan iktidarları deşifre etmesiyle de epeyce ‘tanıdık’ geliyor bize !
