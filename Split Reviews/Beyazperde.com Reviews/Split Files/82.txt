İtiraf ediyorum bir sinema takipçisi olarak bir Osman Sınav filmini beğeneceğimi , hatta çok beğeneceğimi tahmin etmezdim .
Zira kendisine has bir kitlesi olsa da ve Kenan İmirzalıoğlu'nun bugün geldiği yerlerde büyük pay sahibi olsa da , ne filmi ve dizisiyle Deli Yürek ,   ne de yönetmenin 2007'de son uzun metrajlı işi Pars : Kiraz Operasyonu benim sinema anlayışıma hitap eden filmler değildi .
Sınav'ın ‘80 sonu ve 1990'lı yıllarda imza attığı Kapıları Açmak ( 1992 ) , Yalancı ( 1993 ) ,  Gerilla ( 1995 ) gibi geçmiş filmlerini ise maalesef izleme şansı bulduğumu anımsamıyorum .
Öte yandan Osman Sınav'ın sinemadan ziyade Türk seyircisine televizyon yapımları yoluyla her zaman daha rahat ulaştığını da söylemek gerek .
Süper Baba , Hayat Bağları , Ekmek Teknesi gibi sıcak aile hikayesi anlatan dizilerini , zamanında gözü yaşlı seyrettiğimizi hatırlarım .
İşte Uzun Hikaye tam da Süper Baba ile büyümüş , oradaki baba Fiko'yu yıllar sonra Ekmek Teknesi'ndeki Nusret Bey'de bulmuş olan seyirciyi kalbinden vurabilecek bir yapım .
Bu açıdan afişin tepesinde Kenan İmirzalıoğlu'nu görenler bir Deli Yürek ya da  Ejder Kapanı beklemesinler .
Zira Uzun Hikaye , İtalyan Gabriele Muccino'nin  en iyi işlerinden biri olan Umudunu Kaybetme ( The Pursuit of Happyness ) tadında bir yapım .
Film , Mustafa Kutlu'nun aynı adlı hikayesinden beyazperdeye uyarlanmış ; kitabı okumadığımdan uyarlama açısından karşılaştırma yapamasam da , senarist Yiğit Güralp'ın genel olarak derli toplu bir senaryoya imza attığını söylemek mümkün .
Film önce Bulgar Ali'nin hikâyesiyle başlıyor ve uzun süre onun üzerinden devam ediyor .
Bu açıdan Kenan İmirzalıoğlu filmi tek başına sırtlıyor götürüyor .
Ali'nin hikâyesine aracılık eden , tren şefi ( Güven Kıraç ) , kıraathaneci Emin Efendi ( Altan Erkekli ) , Hanyeri gazetesinin matbaacısı Musa Çavuş ( Osman Alkaş ) gibi yan karakterler ana öyküye çok başarılı eklemleniyor ; her biri ayrı renk unsuru katıyor .
Tüm bu saydığımız isimlerin yanı sıra bencil ve ‘şerefisiz ' okul müdürü Cihat Tamer , faşist Zopuroğlu İsmet rolünde  Kürşat Alnıaçık ve belalı savcı Mahir Günşiray da yan ‘kötü ' karakterlerdeki oyunculuklarıyla Bulgar Ali'nin hikayesini taçlandırıyorlar .
Ama asıl göze batmayan ve takdir isteyen nokta , hem hikâye akışı açısından hem oyunculukların birbirine çok başarılı oturtulması açısından öyküyü kendisinden dinlediğimiz Ali'nin oğlu Mustafa karakterinden geliyor .
Zira hikâye Mustafa henüz küçük bir çocukken başlıyor , delikanlı çağlarındayken yarılanıyor ve Mustafa 20'li yaşlarına geldiğinde de son buluyor .
Yani seyircinin karşısına babasının öyküsünü anlatan 3 ayrı Mustafa çıkıyor ve yerli filmlerde görmeye alışık olmadığımız biçimde , üç farklı oyuncunun aynı Mustafa olduğuna film bizi inandırıyor .
Bu hem yönetmen Osman Sınav'ın oyuncu yönetimindeki başarısını vurguluyor , hem de Batuhan Karacakaya ile özellikle genç Mustafa'yı oynayan Ushan Çakır'ın işlerini ne kadar ciddiye aldıklarını gösteriyor .
Hikâye Bulgar Ali'nin haksızlıklara karşı hayata tutunma mücadelesinden , artık büyümüş olan Mustafa'nın kendi ayakları üzerinde durma öyküsüne yumuşak bir geçişle bağlanıyor ve altını çizmek gerekir ki bu geçişte Ushan Çakır'ın inandırıcılığının büyük payı var .
Osman Sınav Uzun Hikaye'de hem gözü okşayan görüntü planlarıyla , hem de sahnelere sesin verdiği ruh ile çok başarılı bir sinematografi kullanmakla kalmıyor aynı zamanda öyküsünün politik çizgisini de belli ediyor .  1940-70 yılları arasında yaşanan sağ - sol çekişmesini ve genel olarak solcuların , haktan yana olan ' komünistlerin ' alehine işleyen süreçleri sıradan kasabaların sıradan insanları üzerinden ele alıyor .
Ama oyunculuklar başarılı olsa da hikayenin bu bölümlerindeki faşist , partici karakterler biraz şematizasyona kayıyor .
Bu da filmin birkaç kusurundan biri olarak akıllarda yer ediyor .
Bir diğer göze batan nokta da Tuğçe Kazaz'ın canlandırdığı Münire karakterinin çok steril kalmış olması .
Kan kaybından bilincini kaybeden bir anneyken dahi saçlarının parlaklığı yerinde ; nedense Ali'nin o kıt kanaat geçim içinde iki dirhem bir çekirdek giyinmesi göze batmıyor ama Münire'de inandırıcılığı baltalayan bir netlik hali mevcut .
Filmin birkaç önemli sahnesi dışında ise dramatik müziğin çokça kullanıldığını söylemek mümkün .
İnsan bazı noktalarda sahnelerin duygusunun kaçtığını hissediyor .
Sonuç olarak Uzun Hikaye , sürdürülen reklam ve tanıtım kampanyasının da etkisiyle gerçekten uzun süredir gündemimizi meşgul eden ve beklenen bir yapım oldu .
Fakat değdiğini söylemek mümkün , zira Osman Sınav'ın filmografisinin en parlak işi olmasının yanı sıra Kenan İmirzalıoğlu'nun oyunculuk kariyeri açısından kırılma noktası olacağına şüphe yok .
Yeni bir Babam ve Oğlum etkisine hazır olun .
