Gus Van Sant’ın 2015 Cannes Film Festivali’nde acımasızca yerden yere vurulan filmi The Sea of Trees dünyanın her yerinde olduğu gibi bizde de büyük bir gecikmenin ardından vizyon şansı buldu .
Ne filmlerin vizyona giremediği ülkemizde bu yapımı gösterime sokmak da cesaret işi aslında ama kimseye akıl verecek değiliz tabii .
Karşımızdaki filmin büyük kısmı , Japonya’da Fuji Dağı’nın kuzeybatısında yer alan ve İntihar Ormanı ya da Ağaçlar Denizi olarak bilinen Aokigahara Ormanı’nda geçiyor .
İntihar etmek isteyen çok kişinin kendine mekan olarak seçmesiyle bilinen bu ormana , canına kıymak isteyen bir Amerikalının yolculuğuyla başlıyor öykü .
Matthew McConaughey tarafından canlandırılan Arthur Brennan tam hayatına son verecek ilaçları içmeye başlamışken , ormanın içinde yolunu kaybetmiş gibi dolaşan , Ken Watanabe’nin canlandırdığı Japon bir adamla karşılaşıyor .
Bileklerini kesmiş ama şimdi ormandan çıkmaya çalışan bu adamla beraber yollarını bulmaya uğraşıyorlar . “Hem ormanın içinde hem de hayatlarında . ” diyelim çünkü film de tam böyle bir cümleyi hak edecek denli ağdalı , beylik laflara meyilli .
Arthur’u intihar noktasına getiren olayları , yani alkolik karısıyla yaşadıklarını geriye dönüşlerle izliyoruz film boyunca .
Problemli evlilikleri de basmakalıp münakaşalar ve kitabi diyaloglarla yansıyor önce perdeye .
Sonra da hastalık klişeleriyle devam ediyor .
Ormandaki yolculuk da yer yer bir tür “doğaya karşı mücadele eden insan” temasına savrulunca , filmin derdinin “hayat aslında sıkı sıkı tutunmaya değer” gibi fazlasıyla nahif bir cümleye ulaşmak olduğu anlaşılıyor .
Gerisi maalesef hayal kırıklığı .
Van Sant’in filmografisinde çok sayıda önemli bağımsız proje kadar başarılı stüdyo işleri de var .
Good Will Hunting veya Milk gibi Oscar ödüllü yapımları da perdeye taşıdı kendisi .
Filmografisi bağımsız ve stüdyo yapımları arasındaki ayrımları incelemek için de ideal bir alan aslında .
The Sea of Trees’in problemi , bu ayrımın ortadan kaybolmuş olması sanki .
Gus van Sant sinemasal tercihlerini , projenin özüne göre gayet net bir şekilde belirlemeyi başarabilen bir yönetmen olmuştu hep .
Bağımsız projelerindeki üslubunu bildiğimiz gibi , başarılı ya da başarısız tüm stüdyo filmlerinde zanaatkar olarak ortaya koyduğu incelikli işleri de unutamayız .
Bu son filmde hatanın kaynağı , yapımcının beklentileridir belki de .
Ama filmin üslubuna karar verilemediği daha ilk dakikalarda ortaya çıkıyor .
Özellikle de özgün müzik kullanımı , sorunu bağıra çağıra ilan ediyor .
Bir sinema filminde uzun zamandır karşılaştığımız en kötü , en yanlış müzik kullanımına sahip The Sea of Trees .
Yer yer neredeyse romantik komedi hissi uyandıracak kadar filmin duygusunu yakalamaktan uzak .
Sanki birileri filmi izlenebilir kılmak , ana akım sinemanın alanına çekmek , yani kendince kurtarmak için bu müzikleri tercih etmiş gibi .
Bunu yapanın Gus Van Sant olamayacağını düşünüyor insan .
Fakat bu kalibredeki bir yönetmenin Cannes’da yarışmalı bölüme gönderdiği filminde kontrolü bu kadar kaybetmiş olabileceğine de ihtimal veremiyor .
Gerry tarzı minimalist bir üsluba ihtiyaç duyarken , stüdyo filmi olmaya çalışan ; arada kaldığı için gözlerinizi devirmeden izlemenin imkansız hale geldiği ; olgun bir sinemacıdan ziyade , ettiği lafların çiğliğinin farkında olmayan bir yeniyetmeden bekleyeceğiniz , fena bir iş kısacası The Sea of Trees .
Twitter : aliercivan
