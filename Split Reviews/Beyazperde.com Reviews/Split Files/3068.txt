“Karadenizlinin sevdası denizi gibidir . ” demiş yönetmen Orhan Tekeoğlu .
Öyle hırçın , tutkulu …
Öyle Sevdim ki Seni filminde , işinde gücünde olan , ailesini seven Cemal , Ukrayna’dan Trabzon’a çalışmaya gelen Olga’yla bu aşkı tadar .
Olga , Sovyetler Birliği’nin dağılmasıyla işsiz kalmıştır ve Sarp Sınır kapısı açılınca Trabzon’a çalışmaya gelir .
Öğretmenlik yapıp ailesine para yollamak için evinden uzaklaşmıştır ama arkadaşının oyununa gelir ve Nataşalık ( ! ) yapmaya sürüklenir .
Tabi esas oğlanımız Cemal onu son anda kurtarmasaydı .
Ve böylelikle ikilinin hikayesi başlar .
Filmi galasında izleme şansı buldum ve buradan yapımcıya teşekkür ederim , Beyazperde . com olarak bizi davet ettiler .
Ama yarım saatlik sponsorlara teşekkür konuşması ve plaket dağıtımı beni ve izleyicileri o kadar sıktı ki bir ara galaya katıldığım için bana da bir plaket verileceği şüphesini yaşadım .
Yönetmenin İfakat adlı belgeselinden sonra ilk uzun metrajlı filminde yine Karadeniz’de yaşanan kadın sorunlarına eğilse de , bu konuşma filme sanattan çok bir proje olarak yaklaşıldığı hissini verdi .
Nitekim film , Trabzon’un 100 yıl önce sahip olduğu " Opera Binası " gibi değerlerinin yok edilişine olan üzüntü , Karadeniz’in diğer tarafından gelen kadınların yaşadığı sıkıntı , Karadeniz kadının çilekeşliği gibi önemli noktalara parmak bassa da geri kalan kısmının klişeliği filmin çekilmek için çekilmiş , yönetmenin ve yapımcının kendini filmle tatmin ettiği algısı yaratıyor .
Oyunculuklar oldukça başarılı olsa da Karadeniz’in yaylalarının , dağlarının kendi saf güzelliği başrolü çalıyor .
Hatta görüntü yönetmenliğinin vasatlığına , görüntülerin renginin çiğliğine rağmen .
Diyaloglar da akıcı ve gerçekçi ama Cemal’in arkadaşından kendisini öldürmesini istemesi , filmin çözümlenmesinde yan roldeki karakterin etkisi filmin gerçekçiliğini öldürüyor .
İlk sahneden itibaren filmde hissettirilmeye çalışılan dram oldukça müziğe yaslanmış .
Müzikler başarılı olsa da gereksiz zamanlarda yükselen müzikler rahatsız ederken kimi zaman diyalogların bile anlaşılmasını engelliyor .
Sonuç olarak , bu kadar emek ve parmak bastığı konuların değeri daha özenli bir yapımla ortaya çıkarılabilirdi .
