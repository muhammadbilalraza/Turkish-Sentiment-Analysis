Ne zaman yeni bir romantik komedi gösterime girecek olsa , senaryoda bu sefer hangi klişeleri kullanacaklarını , kahramanlarımızın filmin sonunda hangi şekilde sonsuza dek mutlu edileceklerini merak ederim .
Aslında itiraf edeyim ki bunu ironik biliyorum ; çünkü merak ve klişe birbirine pek de uymuyor gibi .
Sinemalarımıza konuk olan İlk 50 Öpücük de tabii ki klişeleri ihmal etmeyip , şartlar ne kadar zor olursa olsun kahramanlarımızın ( Adam Sandler ve Drew Barrymore ) - aşka olan inançlarını hiçbir şekilde yitirmemeleri şartıyla - hayat boyu mutluluğa sahip olacakları tezini savunuyor .
Bunu yaparken de bize Bugün Aslında Dündü ( Groundhog Day ) filmini fena hâlde hatırlatıyor .
Anlaşılamayan bir sebepten dolayı hep aynı günü yaşayan Bill Murray'nin , aynı güne sürekli yeniden başlayıp bunun farkında olmayan Andie McDowell'ı her gün kendine aşık etme çabasıyla yanıp tutuştuğu , fazlasıyla komik Bugün Aslında Dündü'den farklı olarak İlk 50 Öpücük , Henry ( Adam Sandler ) ' nin Lucy ( Drew Barrymore ) ' yi her gün kendine yeniden aşık etme isteğini anlaşılır bir sebebe bağlıyor ; bu sebep de bize Akıl Defteri'nden ( Memento ) çok aşina ama neyse .
Tabii bu sürekli yeniden aşık etme çalışmaları arasında - her romantik komedide olduğu gibi - seyirciyi güldürecek unsurlar aralara serpiştirilmeye çalışılmış .
Bu görev genel olarak bize pek de anlatılma gereği duyulmayan yan karakterlere ( Sean Astin , Lusia Strus ve özellikle de Rob Schneider ) ve deniz biyoloğu Henry'nin hayvanlarına yüklenmiş .
Aslına bakarsanız insanı gerçekten gülümseten sahneler sadece Adam Sandler ve Drew Barrymore'un birlikte göründükleri , uyumlu kimyalarının sonucu ortaya çıkabilmiş .
Hawaii'nin Uwahu Adası'nda bu ikiliyi görmek , belki bende Audrey Hepburn - Humphrey Bogart ya da Meg Ryan - Tom Hanks etkisi yaratmasa da çocuksu şirinlikleri fena değildi .
Bu çocuksuluktan ötürü filmin , yukarıda bahsettiğim tezinin arkasında duramadığını düşünsem de biliyorum ki romantik komedi severler , misâl ben , iflâh olmazlar .
Her an Ephron kardeşlerden yeni bir film bekleyebilir yahut zaten çok kez izledikleri başarılı romantik komedileri yeniden izleme isteği duyabilirler .
Ortalama bir film izledikten sonra , iyi film izleme isteği ya da iyi bir filmi hatırlama , izlediğiniz film hakkındaki olumsuz düşünceleri yumuşatır .
İyimserlik .
