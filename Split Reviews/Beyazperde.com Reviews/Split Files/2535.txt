Polonyalı yönetmen Jerzy Skolimowski'nin 2010'da çektiği son filmi Ölümüne Kaçış ( Essential Killing ) önce 22. Ankara Uluslararası Film Festivali'nde , ardından 30. İstanbul Uluslararası Film Festivali'nde sinemaseverlerle buluştu .
73 yaşındaki emektar yönetmenin yirmi ikinci filmi olan Ölümüne Kaçış'ın senaristliğini Skolimowski ile birlikte Ewa Piaskowska üstleniyor .
Yurtdışındaki belli başlı sinema yazarlarından tam not alan filmin Avrupa'da Venedik , Toronto , Glasgow Film Festivali gibi , önde gelen seçkilerde de gösterildiğini anımsatalım .
Uzun lafın kısası , önceki sene İstanbul Film Festivali'nde gösterilen Anna İle Dört Gece ( Cztery noce z Anna ) ' den sonra usta elinden çıkan bir başka görsel şölen ile daha karşı karşıyayız .
Buffalo'66 ( 1998 ) , Her Gün Başka Bir Bela ( Trouble Every Day ) ( 2001 ) , Tetro ( 2009 ) gibi yapımlardaki performanslarıyla tanıdığımız Vincent Gallo'nun neredeyse tek başına sırtlayıp götürdüğü film , Afganistanlı bir Taliban üyesinin sorgulanmak üzere Avrupa'ya getirildiğinde yaşadığı , ölümüne bir kaçışın öyküsüne odaklanıyor .
Muhammed , içinde taşındığı askeri kamyonet kaza geçirdiğinde , kendini karlarla kaplı uçsuz bucaksız bir ormanda bulur ; üstelik dünyanın neresinde olduğunu dahi bilmez .
Sadece sonuna kadar kaçacak ve hayatta kalacaktır ; neye mal olursa olsun .
Yönetmen dil , yol , iz bilmeyen karakterini " hiçbir yerin tam ortasında " bırakarak en ilkel insani içgüdüyü , ‘hayatta kalmayı ' seyirciye sonuna kadar izletiyor .
Üstelik batılı sinema seyircileri tarafından ( ormandaki mücadeleleri sonrasında da ) kolaylıkla ‘terörist ' olarak damgalanabilecek bir karakter Muhammed .
Ama film boyunca rüya - sanrı arası yaşadığı geri dönüşler dışında Skolimowski , oryantalist olarak nitelenebilecek yollara sapmıyor , bilakis her türlü kimlikten karakteri sıyırarak Muhammed'in en ilkel ve en insani halini gösteriyor bize .
Muhammed de , adından aldığı güçle midir bilinmez , hem vahşi doğaya tutunuyor , hem de zekice yöntemlerle izini kaybettirmeye çalışıyor .
Bir saati aşkın süre filmde sadece kendisini seyrettiğimiz Vincent Gallo'nun önceki sene Venedik Film Festivali'den bu performans ile En iyi Erkek Oyuncu Ödülü'nü almasının tesadüf olmadığı ortada .
Filmin en etkileyici sahnelerinden biri de Emmanuelle Seigner'in canlandırdığı dilsiz Margaret karakterinin soğuktan donmak üzereyken Muhammed'e evini açması .
Altyazının gereksiz olduğu , sadece gözlerin konuştuğu bu sahneler filmin tek ‘sıcak ' yanı belki de .
Vincent Gallo ile birlikte filmin başrolünü paylaşan ikinci ‘oyuncu ' şüphesiz ki karlar altındaki Kampinos Milli Parkı .
Başkent Varşova'da yer alan ve pek çok türün doğal yaşam alanı olan park , Skolimowski'nin filminde başlı başına bir karakter olarak karşımıza çıkıyor .
Muhammed'e kaçması ve saklanması için fırsat sunarken , bir yandan da onu dondurucu soğuğa ve günlerce aç kalmaya mahkûm ediyor .
Yer yer kırmızı kanlara bulansa da , bembeyaz karlar altındaki ormanın sonsuzluğu , Muhammed'in çektiği bütün sıkıntıları sinema perdesinde seyredilebilir bir estetiğe sokuyor .
Öyle ki bu kadraj estetiği , usta Polonyalı yönetmenlerin imzası gibi olarak okunabilir .
Zira bir başka üstat olan Andrzej Wajda'nın yakın zamanda çektiği Tatarak ( 2009 ) ve Katyn ( 2007 ) filmlerinde , Ölümüne Kaçış'ta seyrettiğimiz görüntü estetiğini yakalamak mümkün .
Son söz olarak , üç saat boyunca anlamsız bir biçimde tek bir adamı / kadını izlediğimiz , sıkıcılıktan yoruculuğa terfi eden filmlerin yanında , 90 dakikada derdini anlatabilen Ölümüne Kaçış gibi olgunluk eserleri festivalde bir sinefile ilaç gibi geliyor .
Yerli ya da yabancı genç yönetmenlerin , 80 yaşında da olsalar ustalardan öğreneceği daha çok şey var .
