Bilim kurgu seneler boyunca dönemin toplumunu ve sistemini eleştirmek için başvurulan en sadık türdür .
Çünkü içinde her türlü yadırgatma ögesini barındırır .
Şiddette sınır tanımaz .
Gündelik gerçeklikle kurguyu birbiri içine harmanlar .
Ancak varolan gerçekliğin eleştirisi ile düş gücü arasına da bir o kadar keskin sınırlar çizer .
İnsanı insan yapan nedir , farklı görünüşlere , farklı kültürlere sahip ırklar birbirlerini öldürme hakkını nereden bulur gibi sorular bilim kurgunun eleştiri oklarını yönelttiği en önemli konulardır belki de .
1898 yılında ünlü bilim kurgu yazarı H. G. Wells tarafından yazılan Dünyalar Savaşı , kendi dönemine ışık tutan bir romandır .
19. yüzyılın sonlarında doruk noktaya çıkmış olan koloni arayışı , güçlü devletlerin ucuz ham madde uğruna işgal ettikleri küçük devletleri yağmalamaları ve yöre halklarına karşı acımasızca davranışları , Wells'in romanında sembolik olarak tartıştığı güncel olaylardır .
Steven Spielberg tarafından çekilen Dünyalar Savaşı ( 2005 ) , romanın ikinci sinema uyarlaması .
Sıradan bir Amerikalı baba kızın gözünden , yeryüzünün uzaylılar tarafından işgal edilmesinin öyküsü .
Dünya üzerindeki hakimiyetlerinin sonsuz olduğunu düşünen insan ırkının , kendine sonsuz güveninin sarsılma hikayesi .
İnsanları ; renklerine , dillerine ve kültürlerine bakarak ayıran , zaman zaman yaşama haklarını sadece bu farklılıklar yüzünden birbirlerinin ellerinden alan bir soyun , bir bütün haline gelerek ölümle mücadelesi .
Filme uyarlandığı roman ile bir bütün olarak bakıldığında , birçok yönden öyküyü görselleştirmede üstün bir başarı elde ederken , kitaptaki bazı konuları vurgulamakta yetersiz kaldığı söylenebilir .
Spielberg romanın yazıldığı zaman ile şimdiki zaman arasında uyum yaratma zorluğunun altından başarı ile kalkıyor .
Zira bir canlıyı öldürmekten bizi alıkoyan nedir konusu , hala daha güncelliğini koruyor olsa da , değişen toplum değerleri ve teknoloji öykünün görsel arka planını büyük bir değişikliğe zorunlu kılıyor .
Spielberg birkaç ufak taktik ile romanının yazıldığı dönem ile bu dönem arasındaki kesişmeyi sağlıyor .
Örneğin , uzaylıların dünyayı işgal ettikleri anda elektrikle çalışan bütün teknolojik araçların işlevlerini kaybetmeleri , kahramanlarımızın anında yüzyıllar öncesine geri dönmelerini sağlıyor .
Böylelikle kitap karakterleri ve günümüzün sinema karakterleri arasında bir bağ kuruluyor .
Öte yandan , Ray ve Rachel gibi içinde yaşadığımız zamana ait karakterlerin , olayın kitabın savunduğu felsefi boyutunu vurgulamakta biraz yetersiz kaldıkları göze çarpıyor .
Spielberg , filmin daha en başında Ray'in oğlunun Fransa'nın Cezayir'i sömürgeleştirmesi hakkında bir ödev hazırlamak zorunda olduğunun altını çizerek , Wells'in sistem eleştirisine sadık kalma isteğini seyirciye gösteriyor .
Yazarın , işgal sonrasında özellikle vurguladığı bir konu olan insanlığın Tanrı’ya olan güveninin kayboluşunu , kilisenin çöküşünü görselleştirmekte de olağanüstü başarılı .
Amerikalılar ve teröristler ilişkisi filmin siyasi alt metni .
Amerikalıların , teröristleri neredeyse evrenin bir başka köşesinden gelen uzaylılar olarak gördüklerini destekler bir tavrı var .
Hatta Amerikalıların sadece teröristlere değil , kendi ülkeleri dışında yaşayan tüm insanlara karşı benzer bir bakış açısına sahip olduklarını da yansıtıyor .
Kendilerini dünyanın merkeziymiş gibi algıladıkları duygusunu seyirciye başarıyla veriyor .
Ve bu yönleriyle Wells'in esas anlatmak istediği noktalara da parmak basmış oluyor .
Ancak sözü geçen bölümler öykünün gereğinden az bir parçasını oluşturuyorlar .
Filme , romandan bağımsız olarak yaklaştığımızda ırklar arası farklılaşmanın felsefi boyutunun dışına çıkarak , belki de sadece savaşın acımasızlığını anlatmayı amaçladığını görüyoruz .
Yadırgatıcı işgal sahnelerini , tahmin edileceği gibi gösterişli görsel efektlerle seyircisine sunuyor Spielberg .
Bunun yanı sıra gösterime giriş tarihine kadar sır gibi saklanan uzaylı tasarımları ile de hikayenin görselleştirilmesindeki gücünü kanıtlıyor .
Uzaylıların ellerine bakıldığında ise yönetmen sanki seneler önce çektiği E. T. ’ye selam gönderiyor .
Ve yine E. T. de olduğu gibi bir çocukla uzaylının buluşmasına değiniyor değişik bir yönden .
Öykünün esasından farklı olsa da küçük Rachel karakteri ile İtalyan yeni gerçekçiliğine gönderme yaparcasına savaşın korkutucu boyutunu bir çocuğun gözlerinden seyirciye yansıtıyor .
Savaş boyunca çekilen onca acı , ışık kullanımı ve hareketli görüntülerin birleşimi ile şiirsel bir anlatıma kavuşuyor .
Hikayenin aslından koptuğu anlarda , Spielberg’in tek bir adam tüm evrene karşı gibi abartılara başvurduğu aşikar .
Ancak izlediği filmin kimin eseri olduğunun bilincinde bir seyirci , bunlara Amerikan Sineması'nın klasik klişeleri gözüyle bakıp , Dünyalar Savaşı’nı olduğu gibi değerlendirebilir belki de .
Ve beklentilerini böyle bir çerçeve ile sınırlayabilenler , sonuna kadar filmin tadına varabilirler .
