Bundan tam olarak 22 yıl önce piyasaya çıkan bir bilgisayar oyunu , sektörü pekçok açıdan değiştirmeyi başardı .  Tomb Raider adındaki aksiyon – macera türündeki proje o kadar beğenildi ki , hem bolca devam oyunu hem de iki ayrı film uyarlaması piyasaya sürüldü .
Eğlence sektörünün en bilinen markalarından biri haline gelen Tomb Raider’ın yaratıcısı İngiliz yazar Toby Gard ise ilk oyunların ardından bu serüveni ardında bıraktı .
Sebebi de oldukça açıktı ; güçlü ve kendine yetebilen bir kadın figürü olarak yarattığı karakter olan Lara Croft daha sonra bir tür cinsellik objesi olarak pazarlanmaya başlandı . 
Başrolünde dönemin en seksi ve popüler aktrislerinden biri olan Angelina Jolie’nin oynadığı Lara Croft : Tomb Raider ve Lara Croft Tomb Raider : Yaşamın Kaynağı filmleri de , karakterin yaratıcısı Gard’ı ziyadesiyle haklı çıkarttı .
Yıllar geçti , oyun dünyasının en bilinenlerinden olan seri düşüşe geçti .
Neticede 2013 yılında 10. bölüm olarak satışa çıkan ve kahramanımızın gençliğini anlatan Tomb Raider büyük sükse yapmayı başardı .
Hem efsanevi Lara Croft’un geçmişine tanık oluyor , hem de hikaye nasıl başladı öğreniyorduk .
İki yıl sonra gelen Rise of the Tomb Raider yine başarılı bulunsa da , öncülü kadar ses getiremedi .
Bu yılın Eylül ayında geleceği ve “genç Lara” üçlemesinin finali olacağı söylenen Shadow of the Tomb Raider içinse çoğu hayran gün saymaya başladı bile . 
Hazır hikaye başa sarmış , yeni bölümler beğeni toplamışken yapımcılar da akıllıca bir hamle yaparak Croft’un beyazperdeye dönmesi için kolları sıvadı .
Norveçli yönetmen Roar Uthaug , aynı adlı film uyarlamasının başına getirildi ve hatta efsanevi arkeolog için de Oscar ödüllü bir isim ,  Alicia Vikander seçildi .
Bazı “heyecanlı” fanatikleri memnun etmeyen oyuncu tercihi , genç bir Lara da olsa , aktrisin “görsel” olarak yeterli olmayacağı fikrini oluşturdu .
Diğer yandan güçlü ve kararlı kadın imajı için oldukça doğru bir isimdi Vikander .
Nitekim yapımın vizyona girmesiyle birlikte akıllardaki soru işaretleri silindi gitti . 
 " Şeytanın Oteli " ve " The Wave " gibi çizgi üstü işler çıkartan yönetmen Roar Uthaug , hem aksiyon hem de karakter draması üzerinden ilerleyecek bir hikaye için doğru isim olmuş .
Oldukça şık ve stilize bir açılışla maceraperest arkeolog Lara Croft’un kim olduğunu öğreniyoruz .
Babası Richard ( Dominic West ) bundan 7 yıl önce gizemli bir mezarın peşine düşmüş ve kaybolmuş .
Küçük Lara ise bu acıyla hayatını şekillendirmiş , babasının mesleğini devam ettirerek bir yandan da onu bulmayı düşlemiş . 
Hem okuyan hem de Londra’da kuryelik yapan genç kız , beklenmedik bir gelişmeyle kendisini Lu Ren ( Daniel Wu ) adlı bir adamın teknesinde bulunca da artık değişim zamanı geldiğini fark ediyor , serüveni başlıyor .
Gittiği adada kendisini babasının eski arkadaşlarından biri karşılıyor , Mathias Vogel ( Walton Goggins ) .
Vogel de aklını bu Japon mezarını bulmakla bozmuş , aynı zamanda önemli bir de sır saklayan bir karakter .
Tahmin edeceğiniz gibi kendisi filmin baş kötüsü . 
Tomb Raider filmi aslında çoğu kişi tarafından başarısız bir aksiyon – macera filmi olacağı önyargısı ile bekleniyordu .
Ancak güzel haber şu ki , önceki iki uyarlamayı da göz önüne alacak olursak önümüzde sağlam bir izlencelik duruyor .
Yönetmen Uthaug’un en büyük başarısı , hikayeyi sadece sınırlı ve kısır bir çatışma sarmalından çıkarması , elinden geldiği kadar ( iyi ya da kötü olsun ) karakterlerin varlık nedenlerinin üstüne eğilmesi .
Hatta ilginç bir şekilde Lara ile başlayan , Lu Ren ve Vogel ile devam eden bir “baba” teması , pişmanlık ve kendini gerçekleştirme macerasına da dönüşüyor yapım .
Tabii bir Hollywood blockbuster’ı bunu ne derece yapabilirse . 
Öte yandan kendine güveni ( genelde ) tam , zeki , hızlı çözüm getirebilen ve dövüş konusunda ustalaşmış Lara Croft açıkçası kusursuza yakın bir şekilde perdeye aktarılmış .
Alicia Vikander , senaryo yazarları Geneva Robertson - Dworet ve Alastair Siddons’ın de desteği ile inanılır , sempatik ve imrenilebilesi bir kahramana can vermiş .
Hatta Jolie’nin yorumundan çok daha iyisi ile karşılaşacağınızı söylemek yanlış olmaz .
Daniel Wu ise yeni arkadaşı gibi geçmişinin hayaletleri tarafından kovalanan bir karakter ve senaryo izin verdiğince Vikander’le sağlam bir performans sergiliyor .
Filmin kötüsü Vogel , yani Walton Goggins’e gelecek olursak ; bu tür yapımların klişe düşman tiplemesinin dışına çıkmak için çaba sarf etmiş , elinde çok fazla materyal olmasa bile inandırıcı bir karakter sergilemeyi başarmış .
Filmin oyuncu kadrosundaki parlayan yıldızı , bir görünüp bir kaybolan baba Richard rolüyle Dominic West .
Kendisiyle tanıştığımız ilk video kaydı , geçmişe gidip küçük kızı ile olan sevgi dolu ilişkisini detaylandıran kısımlar ve karizmasıyla öne çıkıyor . 
Tomb Raider beklenenlerin üstünde , oyuncu kadrosuyla mest eden , sürükleyici , yer yer duygusal , aksiyon ve koşuşturmacası tam dozunda bir film uyarlaması olmuş .
Üzerinde daha ince çalışılmış bir senaryo , meşhur ölümcül tuzaklar ve bulmaca çözümlerinin biraz yetersiz kalışı ve bazı “oldu bitti” kapışmalarını saymazsak , izleyiciyi tatmin edebilecek bir “yeni nesil Indiana Jones” bekliyor diyebiliriz . 
burcinaygun@gmail.com
