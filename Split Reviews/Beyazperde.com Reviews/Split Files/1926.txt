İnsanlık tarihi devam ettikçe Shakespeare eserleri farklı uyarlamalarla beyazperdede tekrar tekrar karşımıza çıkmaya devam edecek .
Shakespeare’in belki de en iyi tragedyası olan Macbeth’i anlatmayı tercih eden Avusturalyalı yönetmen Justin Kurzel yanına iki büyük oyuncu Michael Fassbender ve Marion Cotillard’ı alıyor . 
Macbeth’te iktidar hırsı yüzünden gitgide kendini kaybeden ve etrafındaki herkesi yavaş yavaş zehirleyen bir kralın öyküsüne şahit oluyoruz .
Macbeth bilinçli bir şekilde kötülüğü seçiyor ve bu seçimin bireysel - toplumsal sonuçları üzerine sahneler ardı ardına geliyor .
Kurzel , içerik olarak Orson Welles’in 1948’deki klasik uyarlamasına sadık kalmayı tercih etmiş .
Klasik ama bir o kadar da kanlı ve ürpertici . 
Birçok yerinde Braveheart esintilerini gördüğümüz film , görüntü yönetmeni Adam Arkapaw’ın sinematografik bir şölene döndürdüğü görsel sahneleriyle iz bırakıyor .
Kırmızı ve sarı tonları oldukça çok kullanan Arkapaw , kasvetli bir atmosfer yakalamış .
Buradan baktığımızda yönetmen Kurzel , tüm işi görüntü yönetmenine bırakmış gibi duruyor . 
Yeni uyarlamanın biçimci , şekilci bir tavrı olduğu aşikar .
Yeni sinema adına yapılmış büyük hamleler yeni nesli yakalamayı hedefliyor .
Sinematografik öğeler , müzikler ve diyaloglar harika bir uyum içerisinde .
Filmde tek bir an nefes alacak yeriniz kalmıyor . 
Kurzel , Macbeth’te tek bir karakter üzerinden ilerlemeyi tercih etmiş .
Önemli rolleri olan yan karakterleri “didiklemeyi” bir kenara bırakmış gibi .
Teknik anlamda bu denli bir şaheser yaratan Kurzel , senaryoda orijinale sadık kalmış .
Roman Polanski’nin Macbeth’inde gördüğümüz büyük sıçrayışlar yerine yönetmen Welles’in izinden gidiyor . 
Söylenmesi gereken en önemli şeylerden biri de tabi ki Michael Fassbender’in oyunculuğu .
Filmin neredeyse her sahnesinde gördüğümüz Fassbender insan üzeri bir performansla bizi gerçek bir Macbeth olduğuna inandırıyor .
Her filmde ne kadar büyük bir oyuncu olduğuna şahit olduğumuz Marion Cotillard bile Fassbender’in gölgesinde kalıyor .
Macbeth’i oynamak her zaman zordur , yaşadığı hızlı psikolojik değişimleri verebilmek herkesin altından kalkabileceği bir şey değildir .
Kurzel her ne kadar bu değişimleri bir an önce gösterip edebi diyaloglara yer vermek istemiş olsa da Fassbender uzun bir süre Macbeth olarak akıllarda kalacak . 
Bir savaş alanından kahraman olarak dönen Macbeth , sonunda onursuz bir şekilde ve zalimlikle uğurlanıyor .
Edebi diyaloglarını muhteşem görsellikle tamamlayan bu yeni uyarlamayı izlemeden geçmeyin . https://twitter.com/ekinlimonj
