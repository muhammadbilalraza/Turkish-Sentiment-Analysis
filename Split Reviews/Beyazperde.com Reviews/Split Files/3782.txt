Trier , kendine özgü sinema anlayışıyla ilgi çektiği kadar tepki de alan bir yönetmen .
Bugüne dek yaptığı filmler garip bir kamplaşma yarattı sinemaseverler arasında .
Kimileri filmlerini ve seyirciye sempatik gelebilecek tüm hamlelerden feragatini , orijinal bir cesaret , yepyeni ve devrimsel bir adım olarak tanımladılar .
Kimileri ise bu tavrını manasızca provoke edici ve sıkıcı buldular .
Sağa sola sallanan kamerası , kimilerinin hayranlıktan başını döndürdü , kimilerinin de tiksintiden midesini bulandırdı .
Her filmiyle sineması tekrar tekrar tartışmaya açıldı .
Yeni filmi Emret Patronum ile komediye yönelen Trier , bu anlamda kimi alışkanlık ve tercihlerinden , denediği bu yeni tarzın da kendine has özelliklerinin gerektirebileceği durumlar nedeniyle vazgeçebilir diye düşündürmüyor değildi .
Her şeyden önce belirtmeliyiz ki , bu filmin mizahı güldürürken düşündüren türden değil .
Aslında kara mizahın önemli görevi " güldürürken düşündürmektir " .
Fakat bu film bunu yerine getirmek niyetinde değil , filmin amacı biraz daha farklı .
Bu film güldürürken düşündürmüyor , sinir etmeye çalışıyor !
Bu da tam Trier'e yakışan bir durum değil mi ?
( Zaten filmin son sözlerinde bu durum en somut bir şekilde görülebilir . ) Bu Trier usulü kara komedi , bir yazılım şirketinin çalışanları arasında geçiyor .
Ortada bugüne dek hiç görünmeyen bir " patronların patronu " var , ki elemanlar bugüne dek emirleri hep aracılarla ondan alırlar .
Aslında bu görünmeyen iktidar şirketin içerisindedir .
" Patronların patronu " içlerinden biridir , fakat bunu belli etmek istememiştir .
Her şey yolunda giderken sular tersine akar ve " patronların patronu " şirketi bir İzlandalı'ya satmaya karar verir .
Ve fakat ortada resmi sözleşmeyi imzalayacak bir patron yoktur .
" Patronların patronu " işleri bir şekilde yoluna koyup , sıradan bir çalışanı olarak gözüktüğü şirketi İzlandalı'ya satmak niyetindedir .
Ancak kendisi , çalışma arkadaşlarının çok sevdiği biridir ; hatta fırsat buldukça çalışma arkadaşlarıyla sarmaş dolaş olacak kadar samimidir .
Çıkış yolunu bir aktörle anlaşmakta bulur .
Buna göre , aktör " patronların patronu " rolünü oynayacak ve yıllar sonra ortaya çıkarak şirketi satacaktır .
Ve aktör " patronların patronu " olarak şirkete ayak bastığı andan itibaren absürd olaylar birbiri ardına gelmeye başlar .
Filmi tamamen absürdlük hakimiyetinde değerlendirmek gerekiyor .
Zira karakterler arası iletişim ve tavırlar insani değerler ve hamleler yerine absürd bir anlayışla işlenmiş .
Trier'in yarattığı alternatif dünyanın komedi versiyonu da böyle bir şey olmalıydı zaten .
Tamamen özürlü bir mizah bu .
Bilinçli olarak net bir şekilde anlatmaya veya açıkça göstermeye mahal vermeyen , seyirciyi sıkılmakla bir şeyleri keşfetmenin kırıntıları arasında bocalamaya sevkeden bir film .
Zaten filmde , Danimarkalı'lardan nefret ettiğini her defasında altını çizerek söyleyen İzlandalı karakter , filmden nefret edecek olan izleyicinin temsilcisi bir nevi .
Çünkü aktörden de , çalışanlardan da , Danimarka'dan da , içinde bulunduğu saçmalıktan da ( absürdlük ) nefret eder duruma geliyor .
Bu nedenle filmden nefret edeceklerin en seveceği karakter bu enteresan İzlandalı olacaktır şüphesiz .
Her ne kadar farklı bir türde ürün verse de , bu filmde yönetmenin diğer filmlerinde rastlanabilecek özelliklere de rastlamak mümkün .
Teknik olarak aynı tercihler söz konusu ; çok sık değişen kamera açıları , tam olarak doyurmadan değişen kareler hakim filme .
Filmin öyküsünde de her zamanki Trier izleği hüküm sürüyor .
Yine olaylar tam iyiye gitmeye başlamışken , her şey birden bire tepetaklak oluyor .
Hikayenin en can alıcı noktası , son sözü söylemenin gerçek patrona değil , sanatını icra eden oyuncuya kalması ve başta piyon olarak öne sürülen bu karakterin olayların kaderini tayin edecek duruma gelmesi .
Bu noktada kasıtlı olarak bu kadar donuk olan senaryoyu değişim - dönüşüm anında enteresan bir hale sokuyor Trier .
Filmde geçen olaylar yaşanan hayatın doğallığından da çıkarılmış vaziyette .
Karakterlerin kimi karikatürize özellikleri , geliştirdikleri davranışlar ve verdikleri tepkilerde bunları görebiliyoruz .
Film , akışına ve olay örgüsüne organik biçimde bağlı olmayan , tamamen bağımsız olarak eklenmiş bir takım imajları da bünyesinde barındırıyor .
Algıyı her daim tetikte olmaya zorlayan , olağanüstü dikkat gerektiren bu öğeler , sinematografik birer hata gibi gözüküyor .
Fakat bu tam tersine , ince elenip sık dokunmuş oyun gibi bir bilmecenin elemanları durumunda .
Aslında bu aşırı dikkat gerektiren oyunun farkına varmak da keşiflerin bir parçası .
Trier , bir röportajında filmdeki bilmeceyi çözecek olan ilk izleyiciye para ödülü bile vaat etmiş durumda .
Hatta bundan sonra çekeceği ilk filmde bu şanslı kişi küçük bir rol de alacak .
Ne diyelim ; dogmada kantarın topuzu yoktur .
