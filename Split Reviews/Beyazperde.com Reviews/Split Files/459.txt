Salt çizgi film türünün hedef kitlesi olan küçük seyirciler için değil , onları sinemaya götüren ebeveynlere de hitap eden animasyon filmler " üretmek " , bir anlamda piyasanın kaçınılmazı olma çizgisinde ilerliyor .
Zira örneğin 35 yaşındaki bir insanı yaklaşık 90-100 dakika eğlendirerek bir çizgi filmin karşısında oturtmak kolay iş değil .
Hal öyle olunca ortaya çıkan filmlerin kalitesi de birbirleriyle hem teknik hem de içerik açısından rekabet edecek seviyeye geliyor .
3D tekniğinin tüm rüzgarını ve avantajını arkasına alan animasyon türü için sevindirici bu elbette . 
Bu hafta vizyona giren Crood'lar ( The Croods ) işte tam bu minvalde bir film .
20'li yıllara damgasını vuran Buz Devri ( Ice Age ) serisine göz kırparak tarihsel çizgisini kıtaların ayrılmasına ve insanoğlunun halen mağaralarda yaşadığı Neandertal devire oturtan yapım , günümüz " şakalarını " ilk çağ insanları üzerinde kullanmasıyla da Taş Devri ekolünü anımsatıyor .
Konusu kısaca mağaraları büyük deprem sarsıntılarıyla yerle bir olan Croods ailesinin mecburi göçü ve hiç adım atmadıkları " yeni " topraklar keşfedişi olarak özetlenebilecek filmin eğlencesi , tabii ki bu ailenin ve yol arkadaşları Guy'ın başlarından geçen komik ve keşif dolu maceralarda yatıyor .
İlkel ile modernin çatışması tüm yolculuğa esprili bir dille yansırken , aile olma bilinci ve beraberlik kavramları da alt alta verilen mesajlar arasında yerini alıyor . 
Öte yandan filmin odağı Croods ailesinin yolculuğu gibi görünürken , bu göçebe aileden daha çok hayranlık uyandıran şey , şüphesiz ki yeniden çizilen ilk çağ " doğası " .
Rahatlıkla söylenebilir ki uzun zamandır beyazperdede bu kadar canlı , renkli ve yaratıcı bir doğal evrene tanık olmamışızdır .
Yolculuk sırasında kat edilen ormanlar , nehirler , tunda çayırları , labirentimsi kayalık yollar ve daha pek çok sahne filmin teknik ekibinin muhteşem yaratıcılığını kutsuyor .
Öyle ki binlerce yıl öncesinde var olduğu hayal edilen hayvanlar , bitkiler , farklı türler acaba gerçek olabilir mi vb. ayrıntılara düşünmenize fırsat vermeden , filmin dünyasına dalıveriyorsunuz .
Dreamworks Animasyon ekibi uzun zamandır karşılaştırıldıkları Pixar ekibini bu anlamda kıskandırabilir . 
Filmin yapım tasarımını üstlenen Christophe Lautrette animasyonun yapım aşamalarını anlatan özel kitapta diyor ki " Bir sanatçı için , var olmayan ama var olma ihtimali olan bir dünya yaratmaktan daha iyi bir şans olamaz . "  Bu beyin fırtınasının üzerine animasyonun mutfağından gelen Kirk DeMicco ( Racing Stripes , 2005 ) ve Ejderhanı Nasıl Eğitirsin ( 2010 ) , Aslan Kral , Güzel ve Çirkin ( 1991 ) gibi türün önemli yapımlarında yönetmen , senarsit , yapım tasarımı vb. pozisyonlarda yer almış Oscar adaylığı da olan Chris Sanders ' ın yönetmen ve senarist ortaklığını da eklersek , filmin teknik açıdan çizgisini yeniden vurgulamış oluruz . 
Sonuç olarak yapım kalitesi ve yarattığı evren ile büyüleyen Crood'lar , modern dünyanın doğuşuna dair yaptığı esprilerle ( kadınların ayakkabı çılgınlığı , fotoğraf çekme , hayvan evcilleştirme ) de eğlenceli bir 100 dakika vaat ediyor .
Haftanın hem küçükler hem de büyükler için keyifli alternatifi . 
twitter : @duygukocabay
