İspanya yapımı Ölümsüz Aşk ( Bypass ) , aslında alışılmış hikayesi olan bir romantik komedi .
Öyle ki yakın zamanda , özellikle artan kanser hastalığı teşhisleriyle bu tarz senaryolar daha çok kaleme alınır oldu .
Hastalığını yeni öğrenen ve kısıtlı zamanı olan kadın / erkek , ömrünün geri kalanını haklı biçimde en güzel şekilde ve aşık olarak geçirmek ister .
Karşı taraf olarak benzer duyguları beslemeseniz de ona acır , sever ve yanında olmak , destek olmak istersiniz .
Sonra bir bakmışsınız ki siz de aşık olmuşsunuz .
Geçtiğimiz dönemlerde vizyona giren Aşk Şimdi ( Now Is Good ) , Bir Tutam Cennet ( A Little Bit of Heaven )  gibi filmler bu kalıp üzerinden giden örnekler .
Bu filmdeyse , dostlukları çocukluk yıllarına dayanan 4 arkadaş , Jone , Maria , Lukas ve Xabi zamanla birbirlerinden uzaklaşsa da kopmamışlardır .
Ekibin çapkın ismi Xabi , iş için Bilboa’dan Barcelona’ya taşınmıştır ve birkaç yıldır arkadaşlarıyla görüşmemiştir .
Bu arada Maria’nın kalbinde ciddi bir rahatsızlık ortaya çıkmıştır .
Kalp kasında oluşan bir hasar sonucu kalp yetmezliği vardır ve modern tıbbın tüm çözümlerine rağmen en fazla birkaç haftalık ömrü kalmıştır .
Haberi alan Xabi apar topar hastaneye gelir ve yıllardır Maria’nın kendisinden sakladığı sırrı Jone’den öğrenir .
Maria Xabi’ye tanıştıkları günden beri hep aşıktır ama arkadaşlıkları bozulmasın diye itiraftan her zaman kaçmıştır ve şimdi ölmek üzeredir . Xabi hasta yatağında onu son günlerinde mutlu etmek için kendisinin de ona eskiden beri aşık olduğu yalanını söyler .
Ama doğuracağı sonuçları hiç hesaplamadan söylediği bu masum yalan Maria’nın iyileşmesini sağlar !
Şimdi Maria’nın hayatı bir anlamda Xabi’nin elindedir …
Hikayenin gerisi yalanların yeni yalanlar doğurması , pinpon topu gibi Barcelona - Bilboa arasında , yani hasta sevgilisi ile hamile sevgilisi arasında gidip gelen Xabi’nin durumu idare etmeye çalışırken kendi duygularının da değişmesi üzerinden ilerliyor .
Bu arada arkadaş grubu arasındaki yanlış anlaşılmalar , ekibe bir şekilde dahil olan doktor Santi’nin gariplikleri filmin ara sıcak komedi sosları oluyor .
Santi karakterini oynayan İspanyol aktör Aitor Mazo , Patxo Telleria ile birlikte filmin ortak yönetmenliğini de üstleniyor .
Mazo televizyon dizileri de dahil olmak üzere kırktan fazla yapımda rol almış deneyimli bir oyuncu olmasına rağmen , bu imza attığı ikinci uzun metrajlı yönetmenlik işi .
Bazı geçiş sahneleri hariç filmde dişe dokunur yönetmenlik tercihlerinin olmaması ve kameranın hikaye akışına salt şahitlik etmesi , 97 dakikalık bu filmi keyifli bir seyirlik yapmaktan maalesef uzaklaştırıyor .
Üstelik oyuncuların tutuklukları ve dublaj hissi veren seslendirme tercihi seyir zevkini daha da baltalıyor .
Aslında filmde bize yabancı olan bir Katalan - İspanyol atışması da mevcut .
Zira bazı diyaloglarda geçen Katalanca biliyorsa / bilmiyorsa muhabbeti , bir takım göndermelere işaret ediyor ama ülke / kent kültürüne uzak olan uluslararası seyirci için bu espri göndermeleri de havada kalıyor .
Oysa film , İspanya’nın önemli festivallerinden olan San Sebastián Film Festivali’nde En İyi Bask Filmi Ödülü için yarışmış ama yukarıda saydığımız kimi zaaflarından dolayı bu damarı başka festivallerde çok iyi değerlendirememiş gibi görünüyor .
Nihayetinde karşımızda , bir Pazar akşamı zaman geçirmek için televizyonda rastlasanız tercih edebileceğiniz türden bir romantik “çift” filmi var .
Sinema açısından hikaye güzel ama sanatsal olarak zayıf bir alternatif .
