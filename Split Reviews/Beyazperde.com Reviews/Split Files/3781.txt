Sinema kariyerini , kendisinin de dahil olduğu çingene toplumunun sorunlarına ya da zenginliğine adamış bir yönetmen Tony Gatlif .
Zaman zaman ‘belgeci’ bir yaklaşımın da öne çıktığı filmlerinde , çağlar boyunca ezilip ötekileştirilen ( ve halen de aynı uygulamayla karşı karşıya olan ) çingenelerin dünyasına eğilen Gatlif , hiçbir zaman büyük resmin bir parçası gibi görülmeyen bu geniş topluluğun kılcal damarlarına doğru yolculuklar gerçekleştiriyor her seferinde .
Yönetmenin son filmi “Geronimo” da bu resimden uzak bir çalışma değil .
Filme de adını veren sosyal görevli Geronimo’nun ‘arabuluculuk’ serüvenini izliyoruz hikâyede .
Kendisi de sokaklarda büyüyen , dolayısıyla da sokaktaki çocukların sorunlarını çok iyi bilen genç kadın , hayatının en zor sınavınıysa bu serüvende yaşıyor .
Fransa’da bir mahalle var arka planda .
Ağırlıklı olarak Katalan çingeneler ve Türklerin yaşadığı bu bölge , Geromino’nun da görev yaptığı yer aynı zamanda .
Genç bir çingeneyle bir Türk kızının kaçışı , bu iki göçmen toplum arasındaki çatışmayı da zirveye taşıyor .
Düğününden gelinliğiyle kaçan Türk kızı Nil , törelerini her yere taşıyan Türkleri küplere bindiriyor , intikam naraları atlamalarına sebep oluyor .
Karşı taraftaki çingeneler de kendilerinden olanı koruyup kollamak için devreye giriyorlar ve tam anlamıyla bir ‘it dalaşı’ yaşanıyor iki toplum arasında .
İki ateş arasında kalan Geronimo ise birbirlerini çılgınca seven gençleri bu yangından sağ salim çıkarabilmenin hesaplarını yapıyor , kendi hayatını da tehlikeye atarak .
Tony Gatlif , “Geronimo”da Shakespeare’in “Romeo ve Juliet”ini temel alıyor ve iki âşığın hikâyesini bu çizgiye oturtmaya çalışıyor .
Ancak , benzer bir motivasyon olsa da aynı ‘güç’ yok bu hikâyede .
Çingenelere ve Türklere has bazı durumları iyi tespit ediyor Gatlif , ama aşk hikâyesinin içini yeterince doldurmayı başaramadığından olsa gerek , belli bir noktadan sonra tıkanıyor ve izleyiciye verecek bir şeyi kalmadığını hissettiriyor .
Öte yandan , “Romeo ve Juliet”le yetinmeyip “Batı Yakasının Hikayesi”ni ( West Side Story ) de harca katan sinemacı , zayıflığını kapatacak her türlü yardımı arkasına almaya çalışıyor anlayacağınız .
Evet , çingene dünyasının zengin ve renkli görüntüsünü aktarırken ‘karmaşa’dan da beslenmek mümkün , ama buradaki durum tam öyle değil .
Tony Gatlif , “Geronimo”da toplumsal bir damarın üzerine inşa ettiği hikâyenin ‘kaotik’ ( ya da renkli ) oluşuna değil , içine doldurduğu ekstra malzemeye sırtını dayıyor .
Bu da , ‘masalsı’ olsa da ayakları yere basması gereken atmosferi yapaylaştırıyor , dıştan bir müdahale geldiği izlenimi doğuruyor .
Ezcümle , “Romeo ve Juliet”te olduğu gibi köklerini sınıfsallıktan almayan bir çatışmaya gözünü dikiyor Tony Gatlif .
Ancak bunu aktarırken kullandığı enstrümanlardan ‘anlık hoşluklar’ yakalasa da bütüne hizmet eden bir işlevsellik sağlayamıyor .
Geronimo’yu canlandıran Céline Sallette’in hikâyenin merkezine yakıştığı filmde Tim Seyfi’yi de İbrahim Tatlıses’in yorumladığı türkü eşliğinde kilit bir karakterde izliyoruz .
Vasatlık içindeki lezzetler olmanın ötesine gidemiyor onların çabası da sonuç olarak .
