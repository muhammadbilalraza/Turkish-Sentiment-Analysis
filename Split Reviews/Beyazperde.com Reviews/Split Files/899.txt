Paul Verhoeven'in yönettiği 1990 tarihli bilimkurgu klasiği Gerçeğe Çağrı ( Total Recall ) ' un Len Wiseman idaresindeki bu yeniden çevrimi , Hollwood'un aksiyon ve bilimkurgu sinemasına yaklaşımına dair ibretlik bir örnek adeta .
Bir Philip K. Dick uyarlaması olan ilk film , türün en zeki ve yaratıcı örneklerinden biriydi .
2012 tarihli versiyonu ise tüm öykünün ve ardındaki fikirlerin en basite indirgenerek dur durak bilmeyen bir aksiyon filmine vesile haline getirilmesinden ibaret .
Çünkü bugün sadece soluksuz aksiyonun sattığı düşünülüyor .
Altında 5 ayrı yazarın imzası bulunan senaryo , Verhoeven'in filminden bazı önemli noktalarda ayrılıyor .
Mars mevzuu tamamen çıkarılmış ve tüm öykü dünyada kurgulanmış .
Kimyasal savaş sonrası yeryüzünün sadece iki bölgesinde insan yaşamının sürdürebildiği bir dünyaya sokuyor bizi film .
Öyle anlaşılıyor ki tüm emperyalist güçler , Birleşik Britanya Federasyonu bünyesinde , Britanya adasında toplanmış .
Adı Britanya ama lideri bir Amerikalı .
Üzerinde Obama'nın fotoğrafları olan paralar kullanıyorlar .
Tüm alt sınıflar ve azınlıklar ise dünyanın öbür ucunda , Koloni adıyla anılan Avustralya'da yaşıyor .
Olası bir global kimyasal savaştan İngiltere nasıl sağ çıkabilmiş , tartışmalı tabii .
Neyse , devam edelim .
Koloni'deki çok sayıda insan , çalışmak için her gün Britanya adasına yolculuk ediyorlar .
Gözleriniz yuvalarından uğramasın .
Gerçeğe Çağrı'nın bize tanıttığı dünyada , söz konusu iki ada arasında yer kabuğunun altından bir tünelle sadece 15 dakika içinde yolculuk etmek mümkün .
Düşüş ( The Fall ) adı verilen dev , matkap - vari bir vesait ile .
Federasyon'a gelince de robot polislerin üretildiği bir fabrikada çalışıyor çoğu .
Kahramanımız Douglas Quaid de öyle .
Douglas'ın sürekli gördüğü bazı rüyalar var .
Bu rüyalara bir anlam vermeye çalışırken , yolu Total Recall adlı , insanlara zihinlerinde istedikleri macerayı yaşatmayı vaat eden bir yere düşüyor .
Tam vücuduna bu halüsinatif deneyim için bazı kimyasallar enjekte edilmeye başlandığı sırada , mekanı polisler basıyor ve işte filmimiz asıl böyle başlıyor .
Karısının onu izlemekle görevli bir ajan olduğunu ve sadece altı hafta öncesine kadar aslında Hauser adlı başka bir adam olarak yaşamını sürdürdüğünü öğrenen Douglas , hayatını kurtarmak için kaçmaya başlıyor .
Fakat bu yaşadığı macera gerçek mi , yoksa bir sandalyeye bağlanmış halde Total Recall'un vaat ettiği illüzyonu mu deneyimliyor sadece ?
Filmin ne bu ikilemin ne de yol açtığı diğer fikirlerin derinine indiği söylenemez .
Bu noktadan itibaren , gürültülü ve hızlı bir aksiyon filmi izliyoruz sadece .
Başarılı set tasarımları ile Koloni kısmında Bıçak Sırtı ( Blade Runner ) , federasyon kısmında ise Azınlık Raporu ( Minority Report ) ' u çağrıştıran ; genelinde Ben , Robot ( I , Robot ) gibi yine aksiyon ağırlıklı bilimkurgulara yakın duran bir iş Gerçeğe Çağrı .
Projenin Len Wiseman gibi birkaç gişesi iyi aksiyon filmi dışında kayda değer filmi olmayan bir yönetmene emanet edilmiş olması da zaten yapımcıların daha fazlasını beklemediklerini gösteriyor .
Seyircinin zekasını fazla zorlamamaya özen gösteren , abartılı müzikleri ve sofistike görsel efektleriyle sadece eğlence sunan bir film .
" En azından karakterlerinize biraz özen gösterseydiniz ! " demek zorundayız ama .
Colin Farrell , zaten doğuştan kafası karışık izlenimi uyandıran surat ifadesiyle bu klişe aksiyon filmi karakterine zorlanmadan hayat veriyor .
Şaşırtıcı ama bir Arnold Schwarzenegger değil kendisi .
Kate Beckinsale , orijinal filmde Sharon Stone'u izlediğimiz rolde sadece seksi bir düşman tiplemesinden ibaret .
Türlü aksiyon ve dövüş sahnesinde bir kraliçe edasıyla , cazibesinden hiçbir şey yitirmeden arz - ı endam ediyor sadece .
Jessica Biel ise Kate Beckinsale'in Kezban bir versiyonu olarak sadece Farrell'ın yanında koşturup duruyor .
Onunkine bir karakter bile demek zor .
En üzücüsü ise Bryan Cranston'ın klişelerden ibaret rolü .
Breaking Bad adlı televizyon dizisindeki rolüyle üç yıl üstüste Emmy ödülü kazanan , dört sezonluk süreçte gözlerimizin önünde müthiş güçlü ve rahatsız edici bir kötü adama dönüşen , bu yıl da dördüncü ödülü için yarışan Cranston , sinemada şöyle dişine göre bir rol bulamadı hala .
Gerçeğe Çağrı'da da çoğu zaman ne yapacağını bilemez bir ifadeyle kalakaldığına şahit oluyoruz .
Bu yazın aksiyon filmlerinde kötü adamların sol görüşlerle , komünist hareketlerle ilişkilendirildiğine çok rastlıyoruz .
İnanılmaz Örümcek Adam ( The Amazing Spider - Man ) ' da herkesin eşit olduğu bir dünya hayal eden The Lizard veya Kara Şövalye Yükseliyor ( The Dark Knight Rises ) ' da yönetimi halka veren Bane gibi örneğin .  Gerçeğe Çağrı'nın kötü adamlarının tam tersine emperyalist güçlerin temsilcileri olması ise , filmin  artılarından biri olarak görülebilir bize göre . 
Tabii geri kalan her şey bu kadar vasat olunca , sırf bu yüzden bir filmi beğenmek mümkün değil .
Ortalama bir bilimkurgu / aksiyon'dan fazlası olmayan bu yeni Gerçeğe Çağrı projesi , Paul Verhoeven'in filminin kıymetini gözümüzde daha çok arttırmaktan fazlasına hizmet etmiyor yazık ki .
Ve Showgirls sonrası kariyeri büyük sekteye uğrayan Verhoeven'i yeniden iddialı projelerle görmek istediğimizi anımsatıyor . 
Üç göğüslü kadın mı ?
Evet , evet , bu filmde de var .
Ama sanki daha çok adet yerini bulsun diye , öylesine . 
Twitter : aliercivan
YouTube : Paralel Kurgu
