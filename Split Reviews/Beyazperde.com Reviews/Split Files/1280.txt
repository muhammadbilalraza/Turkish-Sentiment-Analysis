İçinden iki ayrı yapım  çıkabilecek bir film hayal edin .
Ama aklınıza o filmin ne kadar da zengin bir konuya sahip olduğu gelmesin ; tek yapımın içinde birbiriyle uyumsuz iki tema gelsin .
Bir tarafta eğlenceli ve ilgi çekici olabilecek bir aksiyon filmi varken , diğer tarafta kötü bir Yeşilçam filmi kadar bayat bir aşk hikayesi bulunuyor . 
Başrollerinde son zamanlarda beyaz perdede sık sık gördüğümüz Afra Saraçoğlu ve Çukur dizisindeki başarısıyla tanınan Kubilay Aka bulunan “Aşk Bu Mu ? ” filminin oyuncu kadrosundaki diğer isimleri Sadi Celil Cengiz , Cemil Şahin , Şerif Erol , Evrim Doğan ,  Salih Kalyon ve Tanju Tuncer oluşturuyor . 
Gülüm , zengin bir ailenin biricik genç kızıdır .
Bir gün karaciğerinden rahatsız olduğu ve acil nakil yapılmazsa öleceği ortaya çıkar .
Burada devreye hırsızlık yaparak hayatlarını kazanan Umut ve arkadaşları girer .
Üç kafadar , ailelerini bulmak için bir mafya babasının emri altında çalışarak hırsızlık yapmaktadır .
Bu kez büyük vurgun yapmak üzere Gülüm ve ailesinin evini seçerler .
Ancak soygun için girdikleri boş eve bir süre sonra Gülüm ve ailesinin dönmesiyle işler karışacaktır .
Bu talihsiz karşılaşma sonucu organ nakli için geldiklerini söylemeleri ve para ödülünü de öğrenmeleri üzerine , yalanları gerçeğe dönüşecektir . 
“Aşk Bu Mu ? ” yıllarca televizyonda ve sinemada işlenmekten asla vazgeçilmeyen imkansız aşk temasını ele alıyor .
Çiftimizden birinin ölümcül hastalığı vardır ; bir diğerinin ise ölümcül bir sırrı vardır .
Böylece asla gerçekleşmeyecek bir aşk öyküsünün kısa bir kesitini hayal meyal izleriz ve o kısa kesit o kadar vurucu olmalıdır ki , filmin sonunu tahmin ettiğimiz halde film bizi başka bir dünyaya götürüp etkisi altına almayı kolayca başarır . “Aşk Bu Mu ? ” gerçekten bu özelliklere sahip mi ?
Aynı tema ve konudan farklı kombinasyonlarla binlerce film çıkarabilirsiniz .
Kendi hayalinizdeki hikayeye uygun bir kast ve senaryo yaratıp aynı hikayeye sahip filmlerin arasından kolayca sıyrılabilirsiniz .
Sorumuzu tekrarlayalım “’Aşk Bu Mu ? ’ bu özelliklere sahip mi ? ” Maalesef , hayır .
Oyuncu seçimi olarak genç neslin yeni gözdesi Afra Saraçoğlu’nu seçmek , filmin gişesi açısından mantıklı bir davranış olarak görünebilir .
Ancak gerçekçi olarak bakarsak , hiç de uygun bir seçim olmadığını anlayabiliriz .
Saraçoğlu’nun kesinlikle değişmeyen mimikleri , Gerçek Kesit usulü inandırıcılıktan uzak oyunculuğu hiç de bir aşk hikayesinin içindeymişiz gibi hissettiremiyor .
Ama Saraçoğlu’nun aksine Kubilay Aka’nın iyi ve rolüne uygun oyunculuğu , en azından Aka’nın kendi sahnelerini kurtarır durumda gibi görünüyor .
Diğer yandan Sadi Celil Cengiz , Cemil Şahin ve Salih Kalyon’a daha derin karakterler ve replikler yazılsaydı filmin aksiyon ve dram kısmının ayakları yere basabilirdi .
Ama bu haliyle hikayedeki boşluklar ve hiçbir olayda neden – sonuç ilişkisinin olmaması dramatik açıdan duygularımızı asla harekete geçirmiyor .
Grinin Elli Tonu usulü yapılan kurgu hataları adeta normal bir filmin önemli sahneleri için atlatma tuşuna basılmış ve film üç kat hızlandırılmış izlenimi veriyor .
Bu durum da filmin bir film özeti gibi görünmesine neden oluyor . 
Özellikle ‘gerçekçilik’ kısmına değinmek uygun olacaktır .
Gülüm’ün en kısa zamanda karaciğer nakli olmazsa ölecek olan birine göre fazla sağlıklı ve hareketli olması göze fazla batıyor .
Üç saniye önce sapasağlam olan Gülüm bir anda hayati değerlerini kaybediyor .
Sonra bir anda yeniden kazanıyor .
Umut ise kırık bir bacakla nasıl oluyorsa hiç dikkat çekmeden kilometrelerce yürüyor .
Üstüne üstlük üç gündür tanıdığı kız için kendini feda ediyor .
Kalbi durduğunda Gülüm bağırıp çağırınca bir anda mucizevi bir şekilde yeniden kalbi atmaya başlıyor .
Tüm bunları toplayınca ‘Acaba taslak bir senaryoyu mu izledik biz ? ’ demeden geçemiyorsunuz . 
“‘Aşk Bu Mu ? ’nun hiç mi iyi bir tarafı yok ? ” diyebilirsiniz .
Tabii ki var .
Çok az sahnesi olmasına rağmen Tanju Tuncer’in bulunduğu sahneler bu iyi taraflardan biri .
Evin sivri dilli ve gelenekçi büyükannesini canlandıran Tuncer’in replikleriyle gülüp eğlenmediğimizi söylersek yalan olacaktır .
Cemil Şahin , Sadi Celil Cengiz ve Kubilay Aka üçlüsünün sahnelerinin de filmin geri kalan kısmına göre gerçekçi bir dile sahip olduğunu söylemek mümkün .
Bazen ‘yok artık’ dedirtse de , bu sahneler fazlasıyla ilgileri üzerine çekiyor ve filmin akıcı bir ritme sahip olmasını sağlıyor .
Özellikle Cemil Şahin’in karakterinin filmin genelindeki bayat hayalperestliğe sahip olmaması zaman zaman film hakkında umutlanmamıza neden oluyor .
Ama umutlar son sahnelere doğru iyice boşa çıkıyor .
Bir zamanlar Conan O’Brien’ın programına dahi çıkan ve internette yıllardır gözümüze çarpan “Funny Turkish Action Movie Scene” videosundaki sahnelere taş çıkarır derecede gereksiz dramatik bir sahne filmin sonuna ekleniyor .
İşte o zaman filmdeki ‘Umut’un hiç de filmin umudu olmadığını anlıyorsunuz . “Aşk Bu Mu ? ” filmini izleyen çoğu kişinin de filmin iyi taraflarını ve kötü taraflarını bir teraziye koyduklarında , kötü tarafın ağır bastığını söyleyeceklerinden neredeyse eminiz …
