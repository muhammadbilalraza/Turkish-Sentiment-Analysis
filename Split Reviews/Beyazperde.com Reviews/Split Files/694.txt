Martin Scorsese'nin yaşayan en iyi sinemacılardan biri olduğunu düşünenlerdenim .
60 yıl boyunca eser üretmiş ve her seferinde kendi standartlarını aşıp sinema dilini güncel tutmayı başarmış biri .
Hollywood için de simge bir isim olmasından mütevellit , Netflix için film çekmesi ihanet olarak algılanabilir ancak kendisinin de şikayetçi olduğu üzere süper kahraman filmleri istilasında yapacak bir şey yok !
Filmi , Netflix Türkiye'nin düzenlediği galada izledim .
Galalardan çok hazzeden biri değilim ama hangi amaca hizmet ettiği belli olmayan tuhaf sinema yasamız yüzünden The Irishman'e salon gösterimi yapılmayacak .
Sinemada izlemek için tek bir şansım vardı ve kullandım .
Netflix , filmin şanına yakışacak bir organizasyon tertiplediği için bu sandığımdan daha keyifli bir deneyim oldu . 
The Irishman , yönetmenliğini Martin Scorsese'nin gerçekleştirdiği ve senaryosu Steven Zaillian tarafından yazılan biyografik bir suç filmi .
Charles Brandt'ın I Heard You Paint Houses adlı kitabından uyarlanan filmin oyuncu kadrosunda Robert De Niro , Al Pacino , Joe Pesci , Anna Paquin , Bobby Cannavale ,  Harvey Keitel ve Ray Romano yer alıyor .
Film , Amerikalıların en merak ettiği iki sorudan bir olan Jimmy Hoffa'nın akıbetini izletiyor ( diğeri uzaylıların dünyaya gelip gelmediği ) ancak bunu Hoffa üzerinden değil de onun en yakınındaki isimlerden biri olan Frank Sheeran üzerinden yapıyor .  Frank Sheeran , tam bir görev adamı ki bunun altı da kirli askerlik anıları üzerinden özellikle çiziliyor .
Ona verilen vazifeyi yapıyor , soru sormuyor ve sorgulandığı vakit isim vermiyor .
Bir mafya patronu ya da sendika başkanı için ki film bu ikisinin çok farklı olmadığını söylüyor , biçilmiş kaftan .
Frank aldığı görevlerdeki başarısı ve bazı bağlantıları ile en sonunda kamyoncular sendikasının başındaki güçlü isim Jimmy Hoffa'nın adamı oluyor .
209 dakika süren film bu andan itibaren Frank Sheeran gözünden bir Jimmy Hoffa hikayesine dönüşüyor . 
Martin Scorsese'nin 140 milyon doları nereye harcadığı ortada .
Hayatımda hiç bu kadar fazla mekanda geçen bir film izlememiştim .
Görüntü yönetmenliği de keza öyle .
Scorsese , 209 dakika boyunca mafya filmleri antolojisine saygıda kusur etmiyor .
Kendisinden başka sinemacıları da onurlandırmak adına yaptığı bazı sevimlilikler bile var .
Restoranda İtalyan mafyasından bahsedildiği sırada Baba filmlerinin temasını andıran müziğin duyulması gibi . 
Genç oyuncuları makyajla yaşlandırmak kolay , peki yaşlıları gençleştirmek ?
50 yıl boyunca anlatılan bir hikayede bir daha aynı projede toplanamayacak yaşlı başlı oyuncular olunca mecburen dijital hilelere başvuruluyor ancak Gemini Man filminde hayran kaldığım teknik burada sırıtmış .
Özellikle yakın çekimlerde yapaylık çok hissediliyor .
Oyunculuklardan zaman ilerleyip de CGI suratlara ihtiyaç kalmadığında keyif almaya başladım .
Oyunculuklar , tam da beklendiği gibi üst seviye .
Robert de Niro odakta ama Al Pacino kadraja girdiği anda ben buradayım diyor .
Yine de ikisinden de iyi oynayan biri var , o da Joe Pesci !
Özellikle final sekanslarında kendisine hayran bırakan bu oyuncuyu ayakta alkışlamak istedim .
Usta oyuncunun bu rolü kabul etmeden önce defalarca kez reddettiğini biliyorum ve bu performansı gördükten sonra onun oynaması için ısar eden Scorsese'ye bir kez daha minnettar kaldım . 
Film , bugün Netflix üzerinden yayınlanmaya başladı .
Usta sinemacı gösterim için yenilikçi bir yol izlese de anlattıkları , özlediği eski zamanlardan ibaret .
Bugünün politik doğruculuğunda oldukça yadırganabilir ve yargılanabilir şeylerden bahsediyor The Irishman , güzel arabaları , güçlü erkekleri ve onları sorgulamayan kadınları gösteriyor ama bunu öyle bir yapıyor ki hayranlıkla izliyorsunuz .
İyi seyirler .
