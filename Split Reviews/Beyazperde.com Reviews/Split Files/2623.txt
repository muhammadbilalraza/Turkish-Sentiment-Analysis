Adı İlk Aşkım olan bir filmi , insanın kendi geçmişinden bağımsız seyretmesi çok kolay değil .
Zira Issız Adam sonrası geçmişteki aşkları anımsayarak da kalem oynatmıştık .
Dahası bol romantizm içeren bu Fransız yapımı , baş karakteri Sarah aracılığı ile dönüp dolaşıp seyirciye aynı soruyu soruyor : İlk aşkınızı hatırlıyor musunuz ?
Eğer hayatınızda unutmak isteyeceğiniz derin , kötü yaralar bırakmadıysa , bu soruya cevap genelde derin bir iç çekişle ‘evet'tir .
Genelde ömrümüzün en masum ergenlik yıllarına denk gelen ilk aşklar unutulmaz , yıllar geçip yollar ayrıldıktan sonra hep bir şekilde " Acaba şimdi ne yapıyordur ? " sorusuna özne oluştururlar . 
Senaristliğini ve yönetmenliğini bu sıfatlarla ilk uzun metrajlı sinema filmine imza atan Marie - Castille Mention - Schaar‘ın üstlendiği yapım , ilginç açılış sahnesinden sonra biri 18 , diğeri 20 yaşında olan iki gencin okul hayatlarından kesitler sunarak filmin ilk bölümünde önce aşkın doğasını çiziyor .
Birbirleriyle sürekli didişen , atışan Sarah ve Zach farkında olmadan birbirlerine tutuluyorlar ; büyük aşklar nefretle başlar klişesi bir kez daha doğrulanıyor .
Sarah ne kadar mantıklı , düzenli ve planlı bir insansa , Zachary onun tam tersi asi , okumakla arası hiç iyi olmamış ve kendi yoluna kimseyi çıkartmayan genç bir adam .   Yani zıt kutuplar birbirini çeker klişemiz de kendisini bu öyküde temize çıkartıyor . 
Zira kısa bir kızgınlık anının ardından Sarah , Zach'i her şeyiyle sevdiğini kabul ediyor .
İkili ilişkilerde olumsuz diye bellediğimiz tarafın ‘evrilerek ' olumlu nitelikler atfettiğimiz kişiye benzemesini umarız , kısacası biri ( kadın ) diğerini ( adamı ) yola getirir diye bekleriz .
Ama aşkın doğası karşıdakini olduğu gibi kabul etmek ve sevmekten beslenir ; ne zaman ki değiştirmeye kalkarsınız , karşı sandalyeniz boş kalır .
İşte Sarah çevrisini saran mantık haresine rağmen , aşkından ve Zach'ten vazgeçmiyor . 
Fakat yönetmen tüm bu gelişme sürecini anlatırken , görsel açıdan güç malzemeler kullanmasına rağmen , maalesef çok şematik davranıyor .
Filmde aşkın gözünü kör ettiği genç kız ailesini , iyi giden derslerini , ‘kardeşim ' dediği oda arkadaşını ihmal ediyor .
Zaten ilk adım da okulu ‘kırarak ' geliyor .
İçimden " Demek ki Türk , Fransız fark etmiyor tüm lise aşkları hangi devir olursa olsun okulu kırarak yaşanıyor " diye geçirdim .
Öte yandan filmin duygu yüklü final sahnesi , açılış sekansına uyumlu olarak o kadar güzel bağlanıyor ki , filmin ikinci bölümde dağılan bütünlük , kör topal da olsa finalle toparlanıyor denebilir . 
Oyunculuklarda asi Zach'i canlandıran Martin Cannavo , karşısında Sarah karakterini oynayan Esther Comar'a göre daha gerçekçi bir oyunculuk ortaya koymuş .
Zach normal kabullere göre uyumsuz ; ama bu uyumsuzluğu çocukluğundan gelen travmalarından kaynaklandığı için ,  toplumdaki kendi normalitesi ancak bu oluyor .
Bazı insanlar herkese rağmen kendi bildiklerini okur , hayatta kalma mekanizmaları öyle gelişmiştir .
Sinemada ilk oyunculuk deneyimini yaşayan genç oyuncu Cannavo'nun , kendi bildiğini okuyan Zach karakterinden daha da zor rollerin altından kalkacağına inanıyorum . 
Fakat gençlik romantizmine bu kadar yoğun yaklaşan bir filmin müziklerinin daha güçlü seçilmesini umardım .
Kulağa tanıdık gelen birkaç melodi dışında filmin aşk yoğunluğunu seyirciye geçirecek müzikal unsur fazla yok . 
Sonuç olarak daha az klişeye yaslansaydı daha akıcı ve sürprizli bir anlatım ortaya çıkartabilecek olan bir gençlik romantizmi karşımızdaki .
Duyguların hızla eskitildiği bir çağda yine de aşkın içinizi ısıtmasına hala ihtiyacınız varsa , vizyondaki tercih edilebilir alternatiflerden biri .
Hala unutulmayan ilk aşklara selam niteliğinde .
