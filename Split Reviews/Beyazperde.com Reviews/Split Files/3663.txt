Sofia Coppola , The Virgin Suicides adını taşıyan küçük filmiyle girdi hayatımıza .
İlk izlediğimde Air'ın da katkıda bulunduğu film müziklerini filmin kendisinden daha çok sevdiğimi hatırlıyorum .
Yıllar sonra , yönetmenin sonraki filmi Lost In Translation'ı izleyip çok beğendikten sonra , yeniden döndüm filme ve Coppola'nın ele aldığı kasvetli konuya hafif dumanlı bir pencereden , farklı bir şekilde bakması hoşuma gitti .
İlk izleyişte beğeni konusunda sizi kesin bir ayrım yapmaya iten ama ikinci izleyişte iyi ve kötünün ötesinde bir hayranlık duyabileceğiniz ilginç bir film olduğunu düşünüyorum .
Marie Antoinette ise hafif , punk ruhlu bir kostümlü drama .
Aphex Twin , Squarepusher ve The Cure gibi isimlerin yer aldığı soundtrack olmasaydı , bu film gene ilginçliğini korur muydu bilemiyorum doğrusu .
Coppola'nın mezuniyet elbisesinin altına converse giyen asi bir genç kız ruhuyla yaptığına şüphe yok .
Sevenler olduğunu biliyorum ama benim için aynı converse ile atılmış üzücü bir geri adım .
Yönetmenin Başka Bir Yerde ile The Virgin Suicides melankolisi ve Lost in Translation yalnızlığı arasında ( emin ) bir yerlere dönmesi şaşırtıcı değil .
Başka Bir Yerde , temelde bir baba ile kızının hikayesi .
Hollywood prodüksiyonlarında rol alarak dünya çapında bir ün yakalamış Johnny Marco'nun ilk defa kızıyla uzun bir süreyi beraber geçirmesini izliyoruz .
Yalnız , mutsuz ; dünyaya sürgüne gönderilmiş gibi yaşayan bir adam Johnny .
Genellikle sarhoş olup merdivenlerden düştüğü partilerde şöhretinin tadını çıkarmasını biliyor ve kadınların kendisine gösterdiği ilgiden rahatsız değil aslında .
Ama alttan alta derin bir mutsuzluğu olduğunu hissediyoruz .
Pahalı arabasına binip geniş yollarda hız yapma merakının altında da ' yok olma ' dürtüsü yatıyor olabilir mi , kim bilir .
Johnny sevebileceğiniz türde bir adam değil .
Belki gerçek olsaydı , filmlerinden dolayı kendisine hayran olabilirdiniz , o kadar .
Sofia Coppola da bir kez daha dünyaya sahip olmayı başarmış bir ünlünün bilinmeyen yalnızlığına çeviriyor kamerasını .
Ama burada Johnny Marco'yu elle tutulur bir karakter yapmayıp anonim bırakarak bir hataya düşüyor aslında ; ' şöhret olmak budur gördüğünüz gibi bir esprisi yok , zombiye çevirir insanı ' diyerek tartışmalı bir genelleme yapıyor .
Bu nedenle ortaya yeni bir Lost In Translation çıkmıyor , çıkamıyor .
Dünya çapında tanınıyor olmanın oldukça garip ve kısmen tehlikeli bir durum olduğuna şüphe yok .
Dünyanın neresine giderseniz gidin , abartılı bir sevgiyle karşılanıyorsunuz , herkes size baktığında farklı bir yüz , belki farklı bir rol görüyor .
Eğer bu durumla baş etmeyi öğrenemezsiniz , Johnny gibi hayatınız bir uzay boşluğuna dönüşür ve anlamsızca o boşlukta sürüklenirsiniz .
Ama bu yabancılaşmayı aşıp , bu hastalıklı şöhret durumundan sıyrılabilen ünlüler de var .
Belki parayla satın alınamayacak amaçlar ve idealler belirlemek gerekiyor hayatta .
Sanki bunu yapanlar dengeyi ve ' kafayı ' koruyabiliyor .
Coppola bahsettiğim anonimleştirme nedeniyle güçlü bir karakter hikayesi anlatmak yerine , belgesel mantığında bir tespit yapmaya girişiyor .
Eski Wim Wenders filmlerini akla getiren tuhaf ve yabancı bir atmosfer yakalamayı başarıyor yönetmen ; ama keşke karaktere ve onun kızıyla olan kritik ilişkisine birazcık daha müdahale etseymiş diye düşünmeden de edemiyoruz .
