Gotik edebiyat !
Korku ve gerilimin hem en acı yüzünü , hem de romantizmin belki de en iç burkan halini tek bir kazanda birleştirmeyi başaran tür .
Edgar Allen Poe gibi büyük bir üstadın eserleri , gotik edebiyat diyince akla ilk gelenler olurken , bu janrın sinemadaki yüzü kim olabilir ?
Şeytanın Bel Kemiği , Pan’ın Labirenti , Cronos ve Hellboy serisi üzerinden belli alanlardaki yetkinliğini defalarca kez kanıtlayan Guillermo del Toro şimdi de farklı bir formatta merhaba diyor .
Bu haftanın en iddialı yapımlarından biri olan Kızıl Tepe , gotik üslubun beyazperdedeki güçlü üyelerinden biri olarak bizlerin karşısında .
Bir türlü Deliliğin Dağları ve Hellboy 3 projesini hayata geçiremeyen Del Toro , dünya genelinde vizyonda fırtınalar estirmesi beklenen yeni projesiyle bir hayli iddialı idi .
Peki ya bu konuda gerçekten de başarılı olabilmiş mi ?
Karanlık ve içinizi sıkan mekanlar , korku dolu bir atmosfer , bilinmeyen güçler , hiçlikten gelen sesler ve korkunun en saf halini anlatan nice eser .
Kızıl Tepe filmi , şimdiye kadar yayınlanan farklı film içi klipleri , fragmanları ve özel tasarımlı posterleri ile benzeri bir içerikle geldiğini haykırıyordu .
Hem güçlü ve ilgi çekici karakterler , hem de kemiklerimizi bile titretebilecek bir serüven .
Guillermo Del Toro beklendiği gibi gotik dünyanın “fiziksel” yüzünü yaratma konusunda ustalığını bir hayli konuşturmuş .
Amerika’nın göreceli sıcak ve elit havası , İngiltere’nin asilliği ve bu ülkedeki bir şatonun akıllara durgunluk veren görüntüsü .
Hepsi de yönetmenin ellerinden ve tabii zihninin en karanlık köşelerinden perdeye akmış .
Sadece atmosfer üzerinden dahi seyircisini yeterince gerebilen isim , hikaye kısmına geldiğinde ise oldukça farklı tercihlerde bulunmuş .
Senaryo yazarlarından biri olan Del Toro , Kızıl Tepe’de gotik bir dehşet hikayesi anlatmak yerine , işin içine aşkı da sokmuş .
Yanlış anlamayın !
Bu yapış yapış bir aşk meşk hikayesi değil .
Aksine kötülüğün ışık dolu kısmını da ortaya çıkartabilecek bir kadının macerası .
Yıldız Haritası , Öteki ve Madame Bovary ile gönüllere taht kuran genç aktris Mia Wasikowska’nın muazzam bir beceriyle canlandırdığı Edith adlı edebiyat aşığı kadının serüveni .
Edith , genç ve çok güzel bir kadın , ve 60’ına merdiven dayayan varlıklı babasıyla hayata umutla devam eden bir karakter .
Bir tür hayalet hikayesi yazan Edith , usta kişilerden “aşk öğesini de kat” gibi tavsiyeler alıyor , küçümenin tür seçimi nedeniyle hayal kırıklıkları yaşıyor .
Genç yaşta kaybettiği annesinin ruhu daha çocukken ona geliyor , Kızıl Tepe’den uzak durmasını salık veriyor .
Bu arada İngiliz aktör Tom Hiddleston’ın ete kemiğe büründürdüğü Thomas Sharpe ise babası ve iş arkadaşlarından maddi destek istiyor , İngiltere’deki kapanmış kızıl kil madenlerinin açılışı için çabalıyor .
Edith ve Thomas kısa sürede aşık oluyorlar .
Üzücü bir olay sonrası evlenen ikili , ve adamın gizemli kızkardeşi Lucille Sharpe ( Jessica Chastain ) , İngiltere’ye gidiyor , çökmek üzere olan şatoda birlikte yaşamaya başlıyorlar .
Bu noktadan sonra sadece annesinin değil , tanımadığı kişilerin yürekleri durduracak görünümlere sahip hayaletleri tarafından ziyaret ediliyor , bir yandan buradaki gizemi çözmek , bir yandan da ölümün en karanlığından kaçmak için çabalıyor .
Del Toro bahsettiğim gibi reklam çalışmalarıyla daha çok “korku dolu bir gotik masal” vaat ediyordu .
Kızıl Tepe filmi ise bu konuda bekleneni pek veremiyor ; daha doğrusu böyle bir niyeti yok !
Yer yer korkutan ( atmosferin de etkisi yadsınamaz ) , merak ettiren ve oyunculuklar sayesinde şahlanan yapım en samimi haliyle bir hafif - korkulu - gotik - romantik filmi .
Kulağa garip gelen bu karışım çok sayıdaki artısına rağmen , hikayenin daha en baştan belli olan eh - işte - gizemi ( ki yönetmen saklamak niyetinde de olmamış ) ve korkunun gücünün ortalama seviyelerde seyretmesi yüzünden büyük bir şaşkınlığa yol açıyor .
Şiddetli bir korku sağanağına yakalanmayı bekleyen izleyici , muhteşem bir gotik atmosfer , kostümler , leziz müzikler ve akılcı kurgu tercihleri ile mest olurken , gerilme konusunda maalesef beklediğini pek bulamıyor .
Korkunun doruklarına çıkamayan Kızıl Tepe , bunun yerine çok da şaşırtmayan gizemli hikayesini , özünde karanlık bir aşkın ve dehşetin kucağına bırakıyor , korkunç bir romantik kara - masalı anlatıyor .
Türü sevenler için harikulade bir görsellik sunan Kızıl Tepe , şayet farklı bir sırrı , değişik bir tema üzerinden “gizleyerek” işleseydi , son dönemin gotik korku sineması içerisinde çok güçlü bir noktaya erişecekti .
Bunun yerine merak duygusunu “ne olduğu belli bir bilinmezlik” üzerinden beslemeye çalışan senaryo ile ilerleyen , sıkmayan , görsel olarak tatmin eden , oyuncuların omuzlarında yükselen ilginç bir çalışma bizlerin karşısına çıkıyor .
Gotik korku denizlerinde yüzmeyi sevenler için doyurucu ancak tam anlamıyla mest edemeyen , yine de seyri pek keyifli bir film Kızıl Tepe . burcinaygun@gmail.com
