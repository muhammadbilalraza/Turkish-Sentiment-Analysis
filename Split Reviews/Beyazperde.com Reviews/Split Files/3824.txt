İstanbul , bugüne kadar sayısız filme konu olmuş ve setlik etmiş bir şehir .
Bir iki sokak ilerleyince kendinizi bambaşka mekanlarda bulabileceğiniz karmaşık bir kişiliğe sahip ve bana kalırsa içinde gizli bu çok - kişilikliği sayesinde , işini iyi bilen bir yönetmenin istediği her kimliğe büründürebileceği disiplinli bir başrol oyuncusu aynı zamanda .
Sevgilim İstanbul’un afişini ilk gördüğümde içimden ’işte İstanbul’u camileriyle , Kız Kulesi ile ve bir kadın figürüyle temsil edip , gerdanından öpülesi egzotik bir şehir haline getiren , turistik bir başka film daha’ diye düşünmüştüm .
Her ne kadar İstanbul’u turistler için cazip hale getiren bu tarz İstanbul betimlemeleriyle aram pek iyi olmasa da , filme ısınmıştım .
Nedim Gürsel’in kitabından beyazperdeye uyarlanan Sevgilim İstanbul’un , düzgün bir anlatımla hem eleştirel , hem de içten bir İstanbul hikayesi anlatabileceği izlenimine kapılmıştım nedense .
Keşke tahminlerim doğru çıksaydı .
Çok uzun bir zamandır bu kadar sıkıldığım , bunaldığım ve en ciddi sahnelerini bile gülümseyerek izlediğim bir film çıkmamıştı karşıma .
Sosyal içerikli olmaya çalışan 80’li yılların bazı Türk filmlerinde , insanların gerçek konuşma şekilleri ile bağdaşmayan , gündelik hayatlarında kullandıkları kelimeleri dahi barındırmayan yapay ve didaktik diyaloglara sık sık rastlamak mümkün .
Fakat aradan yirmi yıllık bir süre geçtikten sonra bir başka filmde bu tarz diyaloglara yeniden rastlayacağımı gerçekten de hiç düşünmüyordum .
Sevgilim İstanbul , dört gazetecinin bir masanın etrafına toplanıp , birbirleriyle konuşurmuş gibi yaparken , izleyiciye Türk - Rum ilişkileri konusunda ders verdikleri samimiyetsiz diyaloglarla dolu bir film .
Kimsenin gündelik hayatında ne arkadaşlarına , ne de sevgilisine söylemeyeceği edebiyat kokan süslü cümlelerle dolu olan filmde , sinemasal bir anlatıdan da eser yok sanki .
Sinemanın en temel özelliklerinden birini göz ardı ederek , vermek istediği mesajı görsel diliyle vereceğine , sözel bir anlatımla izleyiciyi kendi tarafına çekmeye çalışıyor film .
Sevgilim İstanbul , bir sinema filminin dilinden çok , bir edebiyat eserinin dilini kullanıyor içerisinde .
Bu nedenle de bir filmden çok , kasete okunmuş bir kitabı andırıyor bana kalırsa .
Öykünün sinema diline yeterince tercüme edilmemiş olmasının , oyuncuların rol yapma kabiliyetlerini de son derece kısıtladığını söyleyebiliriz .
Kamera karşısından çok , tiyatro sahnesinde görev almış oyuncuların tavırları , kamera karşısında zaten yeterince tutuk kalmış .
Başrollerde yer alan Karyofyllia Karabeti ve Alptekin Serdengeçti , film boyunca yürüyüşleriyle , sesleriyle ve mimikleriyle bir sinema filminde değil de , bir tiyatro sahnesindeymiş gibi davranıyorlar .
Dahası , filmin görsel anlatımının zayıflığı , özellikle Karyofyllia Karabeti’nin canlandırdığı İrini karakterini olumsuz yönde etkilemekte .
Karyofyllia Karabeti’nin , İrini’nin duygusal yoğunluğunu hiçbir görsel öğenin yardımı olmaksızın , bir anda sadece mimiklerini kullanarak yansıtabileceğini düşünmek oldukça anlamsız .
Fakat filmin sinema anlayışı , İrini'nin yaşadığı tüm duygusal problemleri izleyiciye aktarma görevini Karabeti'ye yüklemekten yana .
Film , birkaç beylik hayal sahnesi haricinde İrini'nin gündelik travmalarını görselleştirmek için herhangi bir çaba sarf etmiyor .
İrini'nin bir caminin güzelliği karşısında ne kadar şaşırdığını , ne kadar etkilendiğini göstermek istediğinde , sadece ve sadece Karabeti'nin yüzüne yakınlaşıp , ondan kameraya karşı şaşırıp , etkilenmesini bekleyen amatör bir sinema anlayışı hakim filme .
Yine aynı anlayış , iki karakterin birbirlerine ne çok aşık olduklarını kanıtlamak için fonksiyonu havada kalan , estetik yoksunu , uzun sevişme ve öpüşme sahneleriyle doldurmuş filmi .
Böyle bir ifade şeklinin hüküm sürdüğü filmde , oyuncuların bir anda mucizevi performanslar sergileyerek harika karakter çözümlemeleri ortaya koymaları imkansız gibi bir şey .
Sevgilim İstanbul , sinema dilinin anlatım olanaklarından bir haber olduğunu hissettiren bir film bana kalırsa .
Seyirci ile iletişim kurmakta oldukça zorlanan filmin , edebi köklerinden kopamaması , filmde yer alan oyuncuların komik duruma düşmelerine ve anlatılan hikayenin parodileşmesine neden olmuş neredeyse .
Önemli sözler söylemek , eleştirel bir tavır takınmak isteyen filmin , söylemek istediklerini görsel olarak ifade etmekte güçlük çekmesi , ne demek istediğinin de anlaşılamamasına neden oluyor .
Aynı zamanda 1986 yılında yazılmış bir öyküyü bugünün yaşam koşullarını ve sosyal duyarlılığını göz önünde bulundurmaksızın doğrudan günümüze uyarlayan filmin , aradan geçen yirmi sene içinde sanki bu ülkede hiçbir şey değişmemiş gibi bir tavır takınarak bilinçsiz bir profil çizdiğini de eklemek gerek .
Seyirlik camilerden , çöplerin yerlere serildiği sokak aralarından , külhanbeyi erkeklerden ve vapur iskelelerinden ibaret bir İstanbul portresi sunan Sevgilim İstanbul’un son zamanlarda izlediğim en tatsız filmlerden biri olduğunu söyleyebilirim sanırım .
