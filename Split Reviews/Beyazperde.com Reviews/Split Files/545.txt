Çağan Irmak'ı kısa filmlerinden beri bir şekilde takip ettim .
Dürüstçe konuşmak gerekirse , tam da o kimi ödüllü kısa filmlerinden beri de çok beğenmedim yaptığı işleri .
Televizyon filmlerinden ilk uzun metrajı Bana Şans Dile'ye , pek acemiceydi hepsi .
Fakat bugün baktığımda görüyorum ki , zaman içinde çok yol kat etti kendisi .
Asmalı Konak süreci ile teknik açıdan iyice becerikli hale geldi ; öykü anlatmayı daha iyi öğrendi .
Bir önceki filmi Mustafa Hakkında Her Şey , elindeki malzemeye iyice hakim olduğunun bir kanıtıydı .
Geriye kalan tek sorunsa , büyük laflar etme arzusuna mani olamamasıydı .
Irmak'ın yeni sinema filmi Babam ve Oğlum , son televizyon projesi Çemberimde Gül Oya ile aynı siyasi sularda dolaşıyor .
Senarist - yönetmen , bir iki kez kendini tutamayıp derdini fazla yüksek sesle dile de getiriyor .
Ama filmin geneli açısından baktığımızda , kabaca gözümüze sokulmuş pek bir şey yok .
Çoğu unsurun zaten öykünün akışına yedirilmesi başarılmış .
Dramatik ve ağdalı diyaloglar bir iki yerde kulakları tırmalasa da , kendini kontrol edebilme konusunda ciddi yol almış Irmak .
Elinde , belki alışılmış ama yine de güçlü bir öykü var .
Bu öyküyü mütevazı ve sıcak bir tonda perdeye aktarıyor ; teknik açıdan da düzgün bir sinema diliyle .
Tam 12 Eylül 1980 gecesi doğan bir çocuk var .
Sol görüşlü bir gazeteci olan babası ( Fikret Kuşkan ) , askeri darbe sonrası hapse giriyor , işkence görüyor .
Aradan yıllar geçiyor , çocuk 7 yaşına geliyor .
Babası da bir gün onu alıp , yıllardır görüşmediği kendi babasının ( Çetin Tekindor ) evine götürüyor .
Namı hala ağa olan babası ile arasını düzeltmesinde , oğlu da vesile oluyor .
Filme dair ufak tefek eleştirilerim olabilir : bir - iki kamera hareketine , lens seçimine ; veya komedi unsurunun bazen fazla ön plana çıkıp televizyon dizisi hissi yaratmasına ; veya ' 80'li yılların ikinci yarısının Türkiye'sinin perdeye yeterince yansımadığına ; veya Özge Özberk'in rolü için fazla kentli kaçmasına mesela .
Ama genel olarak çizgi üstü bir iş içinde , bu detaylara takılıp kalmak haksızlık olur .
Hem zaten , baba - oğul temalı yakın dönem filmleriyle ilgili birkaç yazıma göz atarsanız anlayacaksınız ki , adı Babam ve Oğlum olan bir filmin beni etkilememesi pek zor .
Bırakın etkilenmeyi , kimi başka izleyiciler gibi ben de gözyaşlarıma engel olamadım .
Çağan Irmak'ı takdir ettiğim noktalar şunlardır : Öncelikle , duygu sömürüsüne açık olan birçok noktadan kaçınıyor .
Duygusallığın kolayına kaçmıyor .
Filmin finaline doğru , Çetin Tekindor'un merkezinde olduğu bir sahne var .
Öykünün akışı içinde bundan hemen önce gelen ve kolaylıkla gözyaşı bezlerimizi harekete geçirebilecek bir gelişmeyi bize göstermemeyi tercih eden Irmak ; onun yerine olayın sonrasına dair bu sahneyi yazmış .
Açıkça söylemeli ki yazması da , yönetmesi de , oynaması da son derece zor bir sahne bu .
Ben perdede acının bu denli çıplak bir şekilde resmedildiğine uzun zamandır rastlamadım .
Birçok sinemacının kaçınmayı tercih edeceği kadar yalın , dürüst ve acı verici bir sahne bu .
Ve Çetin Tekindor tarafından o kadar ustalıkla oynanmış ki , sarsılmamak mümkün değil .
Takdir ettiğim bir diğer nokta , oyuncu yönetimindeki başarısı .
Çalıştığı insanlarla diyaloğunun ve onlara güven aşılamasının bunda payı büyük .
Çocuk oyuncu Ege Tanman'ın müthiş bir şekilde değerlendirilmesinden , zaman zaman rol çalacak ölçüde eğlenceli bir performans veren Binnur Kaya'ya kadar herkes çok doğal ve empati kurulabilir .
Sanırım Babam ve Oğlum'la ilgili kilit nokta , bunun has bir Türk filmi olması .
Tam Türk halkının hissiyatına hitap eden , hepimizin keyif alabileceği bir film çıkmış ortaya .
Böyle eli yüzü düzgün ve duygusal bağ kurabileceğiniz türde bir Türk filmine hasret kalmıştık .
İşte bu yüzden de , Çağan Irmak'ın filmi için büyük bir gişe başarısı öngörüyorum .
Bunu hem seyircimiz için temenni ediyorum hem de nitelikli bir Türk sinemasının geleceği için .
