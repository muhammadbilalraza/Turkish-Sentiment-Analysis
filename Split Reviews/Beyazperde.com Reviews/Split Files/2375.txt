Hollandalı yönetmen Paul Verhoeven kariyerinin her döneminde yaptığı işlerle sansasyon yaratmış özgün bir isim .
Verhoeven'ın sinemasını tartışmalı hale getiren ise , hemen herkesin de bildiği üzere şahsına has bir tür edepsizlik .
Bu ithamı yaratan öncülleri sıralamaya kalkarsak en çok vurgu yapmamız gereken , kendi kendini pek ciddiye almamak şeklinde dışavuran " aşırı " ince mizahının ana malzemeleri arasında cinselliğin de bulunması durumu olurdu hiç şüphesiz .
Bu açıdan bakınca hepsi kendi alanında abide haline gelmiş Verhoeven filmleri arasında " Showgirls " örneği ve bu filmle Razzie ödüllerinde kazandığı En Kötü Yönetmen ödülünü gidip bizzat kabul etmesi de onun kaba mizahının çok bilinen orijinal ürünleri .
Bu anlamda cinselliğin ve kara mizahın iç içe geçmiş hali , Verhoeven'in sinemasını bir anlamda John Waters'ın trash kültlerinden daha üst bir mertebeye taşıyor genellikle .
Yazımıza konu olan " Türk Lokumu " ise tüm bu özellikleri bünyesinde barındıran yapısı ve 1970'lere has retro hali ile bu konuda eşsiz bir örnek .
Hakkında yazılan tüm yazılarda da aceleyle vurgulandığı üzere " Türk Lokumu " , Jan Wolkers'ın Almanca konuşulan ülkelerde özellikle liseli gençler arasında oldukça yaygın olan aynı adlı eserinden uyarlanmıştır ve Hollanda'da ülke sineması tarihinde en iyi filmlerden biri olarak kabul görür .
Bu bilgilere trivial olmanın ötesine geçen basit anlamlar yüklediğimizde filmi daha kolay anlamlandırabiliyoruz .
Aksi takdirde , yapıldığı dönemde filmin seyircisiyle olan etkileşimini göz ardı ederek yapılacak bir yorumsama , zihinsel bir üretimi soyut bir alana hapsetmek olurdu .
Zira romanın daha ziyade genç kuşaklar arasında yaygın olduğunun altını çizerkenki amacımız , filmin toplumsal muhafazakarlığa karşı edepsiz duruşunun tesadüfi bir dil olmadığına vurgu yapmak .
Tüm filmlerinde bu dili cesurca kullanan Verhoeven bu kez de çekirdek ailenin " kutsallığına " saldırıda bulunuyor ve tabu olan her şeyi acımasızca küçük düşüren asi bir tavır takınıyor .
Ve kadınlar , üstadın olmazsa olmazları .
Nikah töreninde doğum suyu geldiği için beyaz gelinliği kanlar içinde kalan , babası yan odada can çekişirken umarsızca seks yapan , kocasının cenazesinde aşığının elini okşayan , henüz tanıştığı bir adamla seks yaparken bir yandan da bebeğini sallayan , kocası masada otururken tuvalete gitme bahanesiyle az ilerde başka bir adamla öpüşen kadınlar .
Yuvayı yapan dişi kuşun kutsal konumuna , filmde yapılan saldırılardan sadece bir kısmı bu örnekler .
Kutsal ( dokunulamaz / dil uzatılamaz / tabu ) topraklarda acımasızca at koşturan bir adamın bu fuleli adımları , hayata atılmak konumunda olan ve dokunulmaz olan şeylerin ağırlığını taşımakta zorlanan ergenlerin de kendini ifade etme biçimi olması bizi pek şaşırtmamalı .
Tıpkı Bukowski romanları gibi .
Filmin kaba üslubu bunlarla da sınırlı değil üstelik .
İki çılgın aşığın ( birinin burjuva çocuğu , diğerininse bir sanatçı olması da ayrıca manidar ) öyküsünü anlatan film , ikili ilişkilerinin her alanına edepsizlik tohumları ekerken insan bedenlerinin karşılıklı etkileşimi üzerine de düşünmemizi sağlıyor .
Örneğin Eric'in Olga'nın ardından tuvalete girip hasta mı diye onun dışkısını hiç iğrenmeden incelemesi , insanın âşık olduğu kişinin sadece saçı , gülüşü , elleri ve cinsel uzuvlarıyla değil de tüm boku püsürüyle sevip sevemeyeceği sorusunu aklımıza getiriyor .
Bunun yanı sıra , hikâyemizin merkezindeki ilişkinin içerisindeki gelgitler de insan anlığındaki inişli çıkışlı değişimi çok iyi ifade ediyor .
Bu gelgitleri bizzat akışına da yansıttığı için kendi bütünlüğünü de çelişki üzerine inşa eden filmin en çarpıcı anlarıysa Eric'in cinayet fantazisi , kurtlanmış yiyecekler ve aşk acısını başka vücutlarda dindirme çabası içerisinde boğulmuş yalnızlık dönemlerinde yakalanıyor .
Verheoven'ın farklı dönemlerinde çok iyi kurguladığı sembolik anlatımının en güzel örneklerine tanıklık eden anların yakalandığı bu bölümlerde , kilit sahne ise Eric'in kazayla yaraladığı martıyı iyileştirip tekrar denize salması oluyor .
Zira bu sahneden sonra filmin karamsar tonu kademeli olarak artarken , gerçek Türk Lokumu'nun da gözüktüğü son bölüm gerçekten içimizi acıtmaya başlıyor .
Klasik hikaye örgüsünün tüm aşamaları ; özellikle de sonuç bölümleri açısından " Betty Blue " yu da anımsatan bu anlatı ile birlikte Verhoeven sadece bilimkurgu konusunda değil , hayatın basit anlarını resmederken de büyük bir yönetmen olduğunu çok uzun yıllarca önce ispatlamış bulunuyor .
Kısacası , onun samimi mütevazılığının arkasını temelsiz bir boşluk sananlara , " Türk Lokumu " ile çifte kavrulmuş tokat gibi bir cevap yapıştırıyor üstat .
Cihan Aydıncihanaydin87@yahoo.com
