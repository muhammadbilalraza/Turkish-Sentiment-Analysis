Korku filmleri piyasasında bir marka üretmek oldukça önemli .
Bunu Testere serisinin yedinci filminden , Paranormal Activity serisinin dördüncü filminden yahut Koleksiyoncu serisinin ikinci filminden anlayabilirsiniz .
Bir marka , beklentileri ilk filmin lezzeti çerçevesinde sabitler ; ‘ilk duygu’nun yenisini pazarlar ve doğal olarak seyirciyi bozguna uğratma ihtimalini de beraberinde getirir .
Bu hafta itibarıyla serileştirilen filmimiz ise “Son Ayin” .
Yani ilk filmine oldukça büyük bir saygı beslediğmiz bir serinin ikinci filmiyle karşı karşıyayız .
Başrol oyuncusunu koruyan ancak mensup olduğu alt - türden yönetmenine kadar olan birçok teknik tercihi değişen filmin odağında elbette ki ilk filmden tanıdığımız kızımızın bedenine musallat olan şeytani ruh var .
Klasik korku filmi gramerinin tüm kanıksanmışlıklarını kullanarak The Exorcist ile akrabalaşma formülünü kullanan film , ilk filmden tanıdığımız Nell Sweetzer’in yeni bir hayat kurmak için uzmanlar eşliğinde çabalaması ancak ‘cesur yeni dünya’da bir türlü dikiş tutturamaması üzerinden kuruyor dramatik yapısını .
Sonrası ise hepimizin bildiği ; ancak ne hikmetse yeniden izlemekten hoşlandığı hikâye …
İlk filmin ‘buluntu film’ alt - türüne mensup olması ve gösterime girdiği dönemde buluntu filmler furyası henüz sıkıcılaşmadığı için belli bir duyguyu yaratması , filmi ziyadesiyle cazip kılıyordu .
Son Ayin : Bölüm 2 ise tam anlamıyla klasik bir korku filmi …
Bu kez ‘gerçekten de gerçek’ vurgusu yapmadan –hatta kurmaca hissini güçlü kılarak - ilerleyen bir film var karşımızda .
Belli ki teknik ekip bu yöntemin filmi ilk filmden farklı kılabileceğini düşünmüş .
Halbuki filmi ‘taze’ kılmaya çalışırken saplandıkları batak , çoktan tüketilmiş bir filmin 2013 model versiyonuyla karşı karşıya kalmamıza neden oluyor sadece .
İşin kötüsü bu kez filmin yönetmeni de pek yetenekliymiş gibi görünmüyor .
Son Ayin : Bölüm 2 her açıdan sıradan bir bitirme projesine benziyor .
Ed Gass - Donnelly , filmin oldukça durağan geçmesi gereken serim bölümünde bile oldukça nedensiz aksiyonlarla izleyicinin gerginliğini alıyor .
Bu da filmin geri kalanında ‘gerilim’ hissinin neredeyse tamamen kaybolmasına yol açıyor .
Yönetmenlerin ve yapımcıların artık seyircilerin ‘bam’ ve ‘güm’ gibi efektlerden çok da korkmadığını anlamaları gerekiyor .
Konvansiyonel anlamda şeytan çıkarma filmlerinin ortalamasını da tutturamayan film , beceriden yoksun bir yönetmenliğin kurbanı olarak muhtemel nostalji potansiyelini de kaybediyor .
Son Ayin : Bölüm 2 , teknik olarak başka sıkıntılar da yaşıyor .
Bir iki örnek verelim .
Filmin müzik kullanımı Türkiye dizilerinin müzik kullanımından hallice ; görüntü yönetimi ise tutarsız ve şıklıktan uzak …
Bütün bu acemilikler bir araya gelince de korkutmak bir tarafa sürüklemek konusunda bile sıkıntıları olan ve seyircisini zaaflarına odaklayan bir filmle karşı karşıya kalıyoruz .
Filmin övgüyü hak eden tek tarafı ise tüm bu ‘kitsch’liğin içerisinde , buna koşut giden ancak en azından rahatsız etmeyen başrol performansı olsa gerek .
Tabii bu sadece bunca karanlığın içerisinde zorlanmadan parlayan bir yıldızı da işaret ediyor olabilir .
Ashley Bell , tıpkı ilk filmdeki gibi elinden geleni yapıyor ; ancak bu kez ilk filmin aksine bu pek de yeterli olmuyor .
