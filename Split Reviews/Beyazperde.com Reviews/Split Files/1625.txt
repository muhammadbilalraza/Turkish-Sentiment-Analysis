Başlarda Türk Sineması'nın , " seri katil " olgusu gibi gelişmiş toplumlara daha doğrusu kapitalistleşmiş ve belli ihtiyaçlarını karşılayabilmiş bir topluma özgü niteliklere sahip bir kavramla haşır neşir olmaya başlaması biraz ürkütücü gözükebilir .
Diğer yandan Türk toplumunun en azından belli bir kesiminin , edebiyat olup olmadığı tartışmalı polisiye romanlarla tanışıklığının onyıllar öncesine dayanmış olması önemli bir avantajdır .
Türk Sineması'nın gizem dolu olaylar silsilesine mekan teşkil etme gayretinin , Ahmet Ümit'lerin çok - satan kitaplar yazdığı / yarattığı bir zaman dilimine denk gelmesi ticari açıdan büyük bir şanstır da .
Buradan itibarla ; Beyza'nın Kadınları'nın doğru bir zamanlama ile görücüye çıktığı sonucuna ulaşmak mümkün .
Yabancı televizyon dizilerinden özellikle finalinde katilin ortaya çıkarıldığı gizem ve gerilim yüklü olanların , belli bir seyirci potansiyelini de sinemaya hazırladığı bir gerçek .
Bir başka ticari fırsat da buymuş gibi geliyor .
Peki ama Beyza'nın Kadınları kendi yapısı içinde nasıl değerlendirilmeli ?
Öncelikle önyargılardan arınmak gerekiyor .
Mustafa Altıoklar , ticari hedefleri de hesaba katan iyi niyetli bir sinemacı .
İstanbul Kanatlarımın Altında ve Ağır Roman onun başarılı bir yönetmen de olabileceğinin açık birer kanıtı niteliğinde .
Beyza'nın Kadınları ise , dış mekan ses alımlarında ve dublaj senkronizasyonda yaşanan küçük problemler haricinde yabancı filmlerden hiçbir teknik eksiği olmayan başarılı bir çalışma .
Demet Evgar muhteşem bir performans sergileyerek çok zor bir işin altından kalkmayı başarıyor .
Evgar'ın şizofren Beyza'nın karakter değişikliklerine adaptasyonu oldukça inandırıcı .
Mine Çayıroğlu'nun kompozisyonu da görülmeye değer .
Oyunculuk açısından filmin sınıfı geçtiği kesin .
Hikaye açısından değerlendirildiğinde Beyza'nın Kadınları ; Türkiye'de tartışılmaya alışık olmayan bir takım tabularla adeta bir tür savaşa giren özel bir konuma oturuyor .
Hatta senaryonun saldırgan tavırlar taşıdığını bile iddia etmek mümkün .
Zamanında Lucio Fulci'nin , Mario Bava'nın polisiye - gerilimlerinde yaptıkları gibi Altıoklar da , çeşitli kurumlara eleştiri oklarını yolluyor .
Din , aile , cinsellik ve devlet kurumları senaryonun öfkesinden payını almakta gecikmiyorlar .
Bizim tartışma kültürümüze uzak olan bazı kavramları , bazı kutsalları ön plana çıkarıyor Beyza'nın Kadınları .
Bu bakımdan yakında magazinel bir tartışmaya kurban gitmesi olasılıklar dahilinde gözüküyor .
Senaryo tümüyle değerlendirildiğinde dikkat dağıtmak için kullanılmış yan karakter olduğu ortaya çıkan " alter ego " ların , yakın zamanda izleme fırsatı bulduğumuz Kimlik ( Identity ) filmine benzer bir yapı içine monte edildiğini öğreniyoruz .
Dilara'nın , Ayla'nın , Rabia'nın bu toplumun tartışılması gereken konularına atıflarda bulunduğu apaçık ortada .
İtalyan giallo'larında sıkça rastladığımız katil rahipler , katil çocuklar , şuh kadın katiller özel bir forma büründürülerek hikayenin şaşırtıcı finaline hizmet ediyor .
Filmin en büyük iddiası , ipuçlarını takip edenlerin sonuca erkenden ulaşabilecekleri .
Oysa Beyza'nın Kadınları'nda filmin asıl düğüm noktasını oluşturan birçok gerçek sonradan ortaya çıkıyor .
Şöyle izah edeyim .
Agatha Christie'nin " Doğu ( Şark ) Ekspresi'nde Cinayet " adlı müthiş bir romanı vardır .
Trende bulunanların kim olduğunu öğreniriz , biliriz ve hikaye devam eder .
Halbuki bu romandan uyarlanan polisiye filmi izlediğinizde kandırıldığınızı hissedersiniz çünkü sizi ipuçlarından mahrum bırakmak zorunda kalmışlardır .
Beyza'nın Kadınları da biraz böyle .
Herşey anlaşıldıktan sonra çok önemli ayrıntılar izleyiciye veriliyor .
İyi bir polisiye - gerilimin en önemli özelliği , ipuçlarını eşit dağıtmaktır .
Altıoklar , finaldeki sürpriz için izleyicisini bu zevkten mahrum etmek zorunda kalmış , yazık olmuş .
Sonuçta , Beyza'nın Kadınları eli yüzü düzgün bir polisiye - gerilim .
Giallo - severler için şöyle anlatmaya çalışayım .
Baba Bava değil ama oğul Bava ayarında , ya da ne bileyim Fulci veya Lenzi değil ama en azından Martino düzeyinde bir filmle karşı karşıyayız .
