Mustafa Altıoklar , ikinci filmi İstanbul Kanatlarımın Altında'dan bu yana , sinemamızın üretken isimlerinden biri .
Bugüne kadar şöyle gönül rahatlığıyla " iyi " diyebileceğimiz bir film yapamadı belki ama kimi filmlerinin kısmî olarak başarılı unsurlar taşıdığını da reddedemeyiz .
Şimdi Altıoklar ve iki kardeşi , kendi yapım şirketleriyle bellerini doğrultmaya çalışıyorlar .
Ve bu şirketin kısa aralıklarla karşımıza çıkacağını tahmin ettiğimiz işlerinden ilki , Banyo adlı sinema filmi .
Bu filmde 3 mekan var .
Bu mekanların hepsi de birer banyo .
Yan yana 2 dairenin banyoları ile bunları tam karşıdan gören 1 başka banyo .
Bu 3 mekanda , 3 ayrı çift ve 1 röntgenci gencin ( aslında projesi için araştırma yapan bir sanat öğrencisi ) iç içe geçen öykülerini izliyoruz .
Bu öykülerin özünde , kadın - erkek ilişkileri , evlilik ve ihanetin doğasına dair tespitler mevcut .
E , hadi başlayalım o halde .
Öncelikle şunu söyleyeyim , Banyo kurgusuyla , temposuyla pekala akıcı bir film .
Sinema dili açısından göze batan aksaklıkları yok .
Bu yüzden , temel sinemasal gereklilikleri bile yerine getiremeyen birçok son dönem Türk filmine kıyasla , temiz bir iş .
Fakat sinema dili düzgün her yapıma " iyi film " diyemeyeceğimizi herhalde belirtmeme gerek yoktur .
Banyo'nun temel meselesi şu : Kendisini çok ciddiye alıyor .
Filmin özel gösteriminin ardından düzenlenen basın toplantısında sarf edilen kimi sözler de sorunu açıkça gözler önüne seriyor zaten .
Altıoklar , bir " sanat filmi " yapmış olduğuna inanıyor .
Bir filmin sadece 3 adet kapalı mekanda ve gerçek zamanlı olarak geçmesi midir bu yakıştırmayı sağlayan ?
İşin içine olayları izleyen bir kamera dahil edip , sinemanın bakış ve röntgencilikle göbek bağına yüzeyde bir temas etmek midir yoksa ?
Bunlar yeterli midir peki ?
Amerikan bağımsız sinemasında da sık kullanılan , " kamerasıyla olayları izleyen duyarlı sanatçı çocuk " klişesi , eğreti bir şekilde öyküye iliştirilmişse , fakat filmin aslında " bakmak " üzerine söyleyecek tek bir kelime dahi sözü yoksa , bunu yutacak bir sinema izleyicisi kaldı mı ?
Tek tek her biri fazlasıyla teatral oyunculukların da pekiştirdiği vodvil havası içinde , akıcı bir durum komedisi olarak pekala izlenebilir bir film olabilmek varken ; Altıoklar , ciddiye alınmak arzusunu bastıramıyor .
Büyük sözler etmek istiyor .
Kadınlar , erkekler , ilişkiler , ihanetler üzerine .
Bu kadar yüksek sesle söylenen bu kadar basmakalıp sözlerin kulağa sadece gülünç veya antipatik geleceğini görmüyor .
Ne kendisinin , ne de senaryo üzerinde birlikte çalıştığı , filmin uyarlandığı tiyatro oyununun yazarının birer Shakespeare olmadığı gerçeğini atlıyor .
Ve adeta bir Hamlet yaratmaya soyunuyor ( filmin finalinde göreceksiniz ki , bu Hamlet benzetmesi boşuna değil . Soyunma çağrışımının boşuna olmadığını ise zaten ilk andan itibaren gözden kaçırmanız imkansız ) .
" Körler sağırlar birbirini ağırlar " lafını doğrular şekilde , bir kendilerini pohpohlama dalgasına kapılmış durumda Altıoklar ve çevresi sanki .
Bu hafta vizyona , ciddiye alınmak için umutsuzca kıvranan bir başka popüler sinema yönetmeninin son çabası da giriyor .
Hollywood'dan gelen Ada ( The Island ) ile Banyo'yu yan yana koyduğunuzda , ( karşılaştırma yapmak değil amaç ille de , biz koymasak bile salon işletmecileri iki filmin afişlerini yan yana koyacak bu hafta ) hayal gücünün , büyük düşünmenin ne demek olduğunu idrak ediyorsunuz .
Bütçelerden , yapım koşullarından değil ; öykü anlatmaktan bahsediyorum burada .
Banyo gibi bu denli ufak düşünülmüş bir filmin Türk sinemasında çığır açacağını iddia edebilmek için gerçekten gözlerini ve kulaklarını dünyaya kapamış olmak gerek .
Ortada ne şaşırtıcı bir söz , ne de taze bir sinema var .
Daha ziyade belden aşağı espriler ve cinsiyetler karşıtlığı üzerine sığ yaklaşımlar var .
Dahiyane bir senaryo , alışılmadık ölçüde yenilikçi bir kurgu falan talebinde değiliz .
Baştan da söylediğim gibi , işleyen bir eğlencelik potansiyeli var ortada .
Sorun , filmin yaratıcılarının bununla yetinmeyi bilmemelerinde .
Seyirciye televizyon skeci tadında bir sinema ve söylem sunup , bunun üstünü sanat filmi sosuyla süslemeye çalışmalarında .
Kaldı ki , " sanat filmi yapmak " amacıyla bir sinema işine soyunmuş olmak bile başlı başına nahoş bir hedef .
Episodik bir yapı kurmak , Tarantino - vari monologlar yazmaya çalışmak ya da zoraki sinemasal göndermeler uydurmakla ( kötü ve bayağı 21 Gram esprisi gibi ) bitmiyor iş .
Bazı şeyler , " . gibi yaparak " olmuyor , takdir edersiniz ki .
Banyo , hem popüler hem de sanatsal olma gayesinin ikinci kısmında baştan çuvallıyor .
Sinema seyircimizin de Seray Sever'in göğüslerinden ve belden aşağı esprilerden daha fazlasını talep ettiğini umuyoruz .
Mustafa Altıoklar'a da , etrafına kendisini pohpohlayacak değil , eksiklerini söyleyecek insanları toplamasını tavsiye ediyoruz .
Yoksa böyle yerinde saymaya devam edecek ve kendine yarattığı Kaf Dağı'nın ötesindeki rüya aleminden hiç uyanamayacak gibi .
