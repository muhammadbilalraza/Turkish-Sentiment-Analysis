Şimdilerde çok moda bir tabir olan “90’ların başında çocuk olmak” kategorizasyonun belki de en temel öğelerinden biri olan Ninja Kaplumbağalar’ın modası , anlaşılan o ki 30 sene sonra dahi geçmiyor .   Televizyon çocukları açısından bir tek Çakmaktaş ailesiyle kapışabilecek , pizza hastası yeşil ninja kahramanlarımız uzunca bir aradan sonra yeniden uzun metraj bir sinema filminin nimetlerinden faydalanarak beyazperdeye geliyor .
Kevin Eastman ve Peter Laird’in ilk olarak 1984 tarihinde siyah - beyaz bir çizgi romanda yarattıkları Ninja Kaplumbağalar , 1990’lardaki ilk üç filmden ve 2007’de gelen animasyondan ( TMNT ) sonra ilk kez motion capture  ( hareket yakalama ) tekniğini kullanarak ve dahası 3 boyutlu olarak sinema seyircisiyle buluşuyor .
Beşinci Ninja Kaplumbağalar filminin yönetmeni Jonathan Liebesman  jenerikte olsa da , yapımcı koltuğunda oturan Michael Bay’in bu son versiyondaki etkisi bariz biçimde ortada .
Öncelikle kabul etmemiz gerekir ki 2014 tarihli Ninja Kaplumbağalar filminin tek derdi , sevilen popüler kültür kahramanlarını alıp , pop - corn türünün tüm gereklerini yerine getirerek büyük bütçeli bir gişe filmi yaratmak .
Ekibin , orijinal TMNT mitolojisine , Uzakdoğu kültüründen beslenen kökenlerine inmek , çizgi romanın tarihi açısından derinlikli bir çalışma ortaya koymak gibi bir derdi yok .
Bilet alıp filme girerken Transformers serisine imza atan adamın , yapımcı sıfatıyla önünüze geleceğini bilin ; beklentileriniz bir TMNT hayranı olarak bu yönde olsun .
Senaryoya gelirsek , bildiğimiz orijinal mitten farklı olarak 21yy . ’a entegre edilmiş mutant , yani mutasyon geçirmiş yaratık konsepti , ileri seviyede genetik araştırmaların yürütüldüğü bir laboratuvar çerçevesine oturtulmuş ; esas ve yan kahramanların her biri bu çerçeveden beslenerek yan öykülerini oluşturuyorlar .
Çatı öyküyü beslemek için eklenen bazı detayların mantık dışılığını görmezden gelebilirsek , mutasyonu açıklamak için yerinde bir uyarlama .
Çocukluğunda bir dönem su kaplumbağası beslediyseniz , özdeşlik kurmanız dahi olası .
3 senaristin ortak çalışması şeklinde ortaya çıkan senaryonun en belirgin yanı ise 15 yaşında olan Ninja Kaplumbağalar’ın CGI kaynaklı yaratığımsı , devasa görünüşlerine rağmen , halen çok genç , acemi ve hatta ergen olduğunu altını çize çize göstermek .
Filmin en çok güldüğünüz anları 4 kardeşin çeşitli ergen acemilikleri .
Eski yeşil dostlarımızın bu kadar fazla güce rağmen henüz birer kahramana dönüşmemesi , karakteristik zayıflıklarının olması , rahat özdeşlik kurulan unsurlar .
Elinde müthiş güçler var ama ne yapacağını , nasıl doğru kullanacağını bilmiyorsun ; bu da süper kahraman bellediklerimizi sıradan insana en çok yaklaştıran detay .
Dahası Raphael’in 30 senedir dinmeyen ve değişmeyen öfkesi , Michelangelo’nun dizginlenemeyen çocuksuluğu , Leonardo’nun ağır abiliği ve Donatello’nun ‘dört gözlülüğü’ dozajında yedirilerek 4 kaplumbağanın da karakteristiği iyi işlenmiş .
Hatta senaryo en çok onlara çalışmış diyebiliriz .
Robotlaşan Shredder , onun sözünden çıkmayan ve maalesef ezik çizilen Karai , hayallerimizi yıkan April O'Neil ve Vernon işbirliği en başta da belirttiğimiz gibi pop - corn şablonunun gereklerini yerine getirmek için orada duran unsurlar gibi .
Bunların arasından yine en çok April O'Neil’ın sıyrıldığını söylemek ise mümkün .
Megan Fox , bu en önemli yan karakteri bir yere kadar seyrettirmeyi başarıyor .
Öte yandan , bir Ninja filminde görmeyi beklediğimiz yoğunlukta dövüş sahnesine yer verildiğini ve ağır çekimlerle her bir sahnenin oldukça başarılı kotarıldığını belirtmek gerek .
Özellikle Shredder  ve Splinter kapışmasındaki bıçak fırlatma planları IMAX’in hakkını sonuna kadar veriyor .
Görünüş itibariyle kadın seyircileri ürkütebilecek boyutta olan Splinter Usta’yı maneviyat olarak da daha karizmatik görmek isteriz .
Bu filmin en dokunaklı yönlerinden biri de şüphesiz kendisinin sadece bir “sensei” olarak değil , bir baba figürü olarak da yeniden anımsamamız oldu .
Leonardo’nun “Baba ! ” diye bir haykırışı vardı ki yürek dağlar .
1990 tarihli ilk filmde Splinter’ın zincirlerle bağlı olduğu sahnede “Her baba için evladı kıymetlidir” repliğini anımsatır cinstendi .
Özetle Ninja Kaplumbağlar’ın 2014 versiyonu özünde büyüme , olgunlaşma , birlik ve hatta aile olma temalarından yükseliyor denebilir .
Karşımızda farklı ve bir devam filmine sinyal çakar biçimde ucu açık bir senaryo ile duran , tosbağaların CGI olduğunu bildiğiniz halde yapış yapış boğmayan , tanıdığımız ve sevdiğimiz kahramanların eğlencelik bir filmi var .
Üstelik açılış ve kapanış jeneriği de 30 yaşındaki çizgi romana bir selam niteliğinde tasarlanmış .
Hafızalardan çıkmayan Meşhur Turtle Power şarkısını kafasına göre mırıldananlar için Ninja Kaplumbağalar vizyonda … * 90’larda benim için 8 yaş İngilizcesiyle , filmin şarkısında yer alan “Heroes in a half shell , turtle power” demek …
