Bazen hayat öyle bir darbe vurur ki insana , ruhun bedeninden fırlar , şaşar kalırsın .
Geriye bakarsın , geride bıraktığın ömrüne .
Hayatın gözünün önünden film şeridi gibi geçmez , kırık aynalardaki yansımalar gibi teker teker birleştirmen gerekir parçaları .
Bir duygu hissedersin , sonra bir duygu daha .
Birleştirip ne anlama geldiğini çözmeye çalışırsın .
Birilerini özlersin , bir umut beslersin .
Kimi özlediğini , ne umduğunu hatırlamaya çalışırsın .
Araf’ta kalmayı anlatıyor “Eğer Yaşarsam” .
Hayattaki ikilemleri , seçenekler arasında hangi yola gideceğini bilememeyi .
Bunu iyi de yapıyor .
Tam anlamıyla ‘araf’ı anlatırken seyirciye , karakterlerini arada kalmanın ne denli zor olduğunu öğretircesine sıkıştırıyor .
Mia Hall , çelloya tutkun .
Ülkedeki en iyi klasik müzik okullarından birine kaydolmanın hayalini kuruyor .
Adam , gitara tutkun .
Grubuyla rock konserleri veriyor , günün birinde bir plak şirketiyle anlaşmanın hayalini kuruyor , İkisi de hayallerini koruyor .
Derken , çatışıyorlar bir yerde .
Hangi yola gideceklerini bilemiyorlar .
Savrulmak istemiyorlar öyle , kolayca .
Hayallerinin peşinde koşarken buldular birbirlerini , kolay mı tercih yapmak .
Ama hayat öyle değil . ‘Siz hayal kurarken gerçekleşen şeydir hayat’ , diyor film .
Bu dünyada tercihler hayatını şekillendiriyor , ya da hayat biçimin tercihlerini .
Ne hayallerinden ne de birbirlerinden öylece vazgeçebiliyorlar .
Çünkü Mia’nın girmeyi düşlediği okul , ülkenin öbür ucunda . “Skype ile falan bu iş olmaz” diyor Adam .
Bulmuşken birbirini , uzak düşmek niye .
Ama birbirlerinin hayaline de saygı duyuyorlar .
Başarılı bir televizyon dizisi kariyerinden sonra , R. J. Cutler ilk dişe dokunur uzun metrajında böyle bir hikaye anlatıyor .
Gayle Forman’ın aynı adlı çok satan eserinden bir roman uyarlaması film .
Nasıl uyarlandı bilinmez ama sözcükler yakışıyor genç ağızlara .
Yaşlılar ise hem sevip hem koruyorlar onları , hayallerine saygı gösteriyorlar .
Soğuk Portland gecelerini ısıtan bir sevgi cümbüşü söz konusu .
Bu kadar sevgi fazla , diyorsunuz bir yerde .
Ama karakterler alışkın , böyle sevilmeye .
Kendisini seven filmleri severler onlar .
Derken , film onları sevmekten vazgeçiyor .
Öyle bir kaza yaşatıyor ki Mia ve ailesine .
Ruh bedenden çıkıyor , araf’ta düşündürtmeye başlıyor seyirciyi .
Gitsem mi , kalsam mı .
Yaşamak mı , ölüm mü ?
Yaşamak için bir nedenim var mı ?
Ya da ölmek için ?
Son dönemin yükselen genç yıldızı ( daha 17 yaşında ) Chloë Grace Moretz , meleksi yüzüyle sizi bu şiire yaklaştıracak doğru bir seçim . “Kick Ass”teki “hit - girl”i boşuna aramayın onda artık !
Gerçi onca çello dersi almasına karşın başarılı olamayınca gerçek bir çello öğrencisinin bedenine yüzünü bilgisayarla yerleştirmişler , ama olsun o kadar .
Adam rolündeki genç oyuncuJamie Blackley de klişelere pek yüz vermeyen , düzgün bir oyunculuk sergiliyor .
Filmdeki tüm şarkıları canlı söyleme gibi bir cürette de bulunmuş .
Beraber söyledikleri Smashing Pumpkins’in “Today”i hiç bu kadar güzel yorumlanmamıştır belki de .
Bir yanda gitarlar , diğer yanda çello .
Peki bu iki telli çalgı birlikte olabilir mi ?
Beethoven aşığı kızımız , rock yıldızı adayı oğlanla mutlu olabilir mi ?
Tüm bu sorulara , geriye - dönüş’lerle yanıt arıyor film .
Filmlerde aşırı geriye - dönüş kullanımından hazzetmeseniz bile , filmin yapısı gereği bu tercihe saygı göstermeniz gerekebilir .
Çünkü “hayatına şöyle bir dönüp bak” diyor film .
Bunun için büyük bir travma yaşamayı bekleme .
Hayallerin ile yaşadığın hayatı karşılaştır ve bir tercih yap !
En önemlisi de bu sonuncusu .
Hani karakterlerini sevmekten vazgeçip ağlatıyor ya film .
Sen de öyle yap .
Kendi hayatının yönetmeni ol ve ağlama pahasına bir tercih yapSizi hayatınızı gözden geçirmeye iten her şeyde olduğu gibi bir sanat var burada .
Sinema sanatı .
Ama tempo için söyleyeceklerimiz mevcut .
Sanki biraz daha hızlı bir filme ihtiyacımız varmış .
Sanki finaldeki o diyaloglar çok önce söylenmeliymiş .
Sanki bir şeyleri çoktan anladığımız halde film aynı şeyi öğretmeye çalışan sıkıcı bir öğretmen gibi davranmış .
Bir şeyleri gözden kaçırıyormuşuz gibi bir hava estirilmiş .
Şaşırtıcı bir final de beklemeyin .
Durağan temposuna kusur etmeden öylece bitiyor film .
Geriye ise her güzel filmde olduğu gibi , belki yanıtlar değil ama , doğru sorular kalıyor .
