Pandora'nın Kutusu ilk bakışta bir aile dramı gibi tarif edilebilecek bir film .
Ama aslında aileyi oluşturan kişileri tek tek ele alınca günümüz toplumunda modernizme ayak uydurmaya çalışan , bunu gerçekleştirme çabasındayken arada sıkışıp kalan toplumun bir hikayesini görüyoruz .
Aile , toplumumuzu ; sıkıntıları da toplumumuzun sıkıntılarını resmediyor .
Önceki filmlerinde daha siyasi bir çizgisi olan yönetmen , bu filmde tamamen insani durumlara odaklanmış vaziyette .
Tabii bu söylemimiz siyasi çizgisi olan filmlerinin insani boyutta ihmal edilmiş filmler olduğu anlamına gelmiyor .
Diğer Yeşim Ustaoğlu filmleriyle ortak olan noktalar da göze çarpıyor ki bunların başında dil bütünlüğü ve yönetmenin yine evrensel bir temanın peşinde koşuyor olması geliyor .
Yabancılaşma ve yalnızlaşmayı son derece sade ama aynı oranda çarpıcı bir şekilde anlatan film , orta sınıfa mensup fertlerden oluşan bir ailenin farkında olmadıkları köşeye sıkışmışlık hallerini inceliyor .
Bu sıkışmışlıkla yüzleşmeye başladıkları anda Pandora'nın Kutusu açılıyor .
Hiçbir şeyi doğru düzgün açıklayamayan , iletişim fiyaskosu yaşayan , etkileşimsizlik içerisinde savrulup giden , tıkanmış yaşamlarıyla yüzleşmek zorunda olduklarının bile farkına varamayan insanlar bunlar .
Çözümsüzlük içerisinde yalpalayıp duruyorlar .
Bir cendereye sıkıştırıp hayatını kontrol altına almak istediği oğlunu çarpık bir ilgiyle bunaltan , bu şekilde hem kendi hayatını hem de oğlunun hayatını buhrana çevirdiğini fark edemeyen ailenin büyük kızı .
Yüzeysel bir aşk ilişkisinin kapanına sıkışıp , zorla bağlanma arzusu hissetmek istediği erkeğe tüm enerjisini , sinirini , vaktini harcayan ortanca kız çocuğu .
Ve her şeye kayıtsız kalmış , dünyayı umursamayan , negatif , boşlukta sallanan erkek kardeşleri .
Biri rahatsız edici boyutta bir ilgiyle oğlunu sıkarken , diğeri nafile ve çapraşık bir ilişkide hastalıklı bir ilişkiye girdiği erkeğin ağzından çıkacak laflara endekslenmiş bir hayat yaşarken , yaşlı annelerini içine düştükleri bu anlamsız ve sonuçsuz yoğunluktan ötürü unutmuş ve uzak bir kasabada yalnızlığa terk etmiş haldeler .
Bu oldukça dramatik bir ironi tabii .
Erkek çocuk zaten kayıtsızlığıyla boşlukta sallanıyor .
Büyük kızın ergenlik çağındaki oğlunun ise böylesi bir aile manzarasından bunalarak çareyi evden kaçmakta bulması elbette ki doğal bir çözüm oluyor .
Her şey annenin Alzheimer'a yakalanması ile daha da değişik bir hal alıyor .
Artık tuvaletini bile doğru düzgün yapamayan yaşlı annelerine bakmak zorunda kalmaları , böylesine buhranlı yaşamları olan aile bireyleri için işleri daha da içinden çıkılmaz bir hale getiriyor .
Yeşim Ustaoğlu tamamen profesyonel oyuncularla çalışmış bu filmde .
Hepsi gerçekten bu güzel filmin hakkını veren performanslar sergiliyorlar ama başrol oyuncusu Tsilla Chelton'ı ne kadar övsek azdır .
Bu film her halükarda kendini izletir ama Tsilla Chelton da tek başına bir izleme sebebidir .
O yaşta gel , bir Türk filminde Türkçe öğrenerek başrol oyna , yabancı bir kültürden olmana rağmen bu kadar doğal ol !
Hayranlık duymamak elde değil .
Pandora'nın Kutusu'ndan tamamen " kötülük " çıktığı sanılmasın .
Bu kutudan insana dair her şey çıkıyor aslında .
Her Yeşim Ustaoğlu filmi gibi insanı düşünmeye sevk ediyor ve kasıtlı olarak bizlere bir şey önermeyerek itiraf edemediğimiz sıkıntılarımızla bizleri yüzlemeye çağırıyor .
