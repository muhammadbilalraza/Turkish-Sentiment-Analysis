Güney Amerika’da , And Dağları’nın bir tepesinde bir grup çocuk ve genç .
Elleri silahlı .
Onlar yedi cücelerse , içlerinde bir de Pamuk Prenses var .
Doktor diye hitap ettikleri Amerikalı bir kadın .
Gerçekten de bir masal prensesi aurasına sahip .
Fakat bir Kolombiya çetesinin mensubu olan bu silahlı çocukların elinde rehine . 
 
Dünyadan izole bu mekanda , çeteyle Amerikalı kadının ilişkileri Monos’un hikayesini oluşturuyor .
Küçük yaşlardan itibaren eğitilen bu çocuklar , Kolombiya’nın on yıllardır süregelen gerçeği .
Fakat film ne gençlerin bağlı olduğu paramiliter grup hakkında fazla bir bilgi veriyor seyircisine ne de Amerikalı kadını ne amaçla rehin tuttuklarını izah etmekle ilgileniyor .
Bu bağlamın eksikliğini hisseden seyirciler olacaktır .
Ancak Monos bir masalın ters yüz edilişinin filmi daha çok .
Ya da dilerseniz bir nevi Sineklerin Tanrısı tahayyülü de diyebilirsiniz . 
 
Film , her biri takma isim kullanan ekibin gençlerinden Lady ile Wolf’un bir ilişkiye başlamak için üstlerinden izin almalarıyla açılıyor .
Örgüt içinde dengeleri bozabilecek izinsiz romantik ilişkilere müsamaha yok .
Fakat izin verilse de dengeler gerçekten altüst oluyor .
Gençlerin ilk cinsel deneyimleri sonrası düzenlenen eğlencede ipin ucu kaçınca , kendilerine emanet süt ineği Shakira kazara ölüyor ve grup içindeki iktidar savaşı bu olaydan sonra ayyuka çıkıyor .
Ölen ineğin hesabını üstlerine vermekten korkup kendilerini daha beter bir bataklığa sürüklüyor gençler .
Dağın tepesinden aşağılara , ormanın içine çekilme zorunluluğu , rehine için de kaçıp kurtulma fırsatları doğuruyor .
Fakat bu vahşi zeminde hayatta kalmak için , acımasız olmaktan başka yol yok . 
 
Gazetecilik ve belgesel sinemadan gelen yönetmen Alejandro Landes , ikinci uzun metraj kurmaca filminde , yetmişler ve seksenlerde Werner Herzog’un , aynı dönemde Kıyamet ( Apocalypse Now ! ) ile Coppola’nın ya da Sorcerer’da William Friedkin’in kalkıştığı ölçekte bir deli işine girişiyor .
Gerçekten de o dönemlerden beri sinemacıların pek yeltenmediği ölçekte zor ve iddialı bir yapım Monos .
Dört kilometre rakımlı tepelerde , Güney Amerika’nın vahşi ormanlarında , akıntısı şiddetli nehirlerde , kısacası son derece tehlikeli koşullarda çekilmiş filmiyle insan doğasının vahşi yanını keşfe çıkıyor .
Gerçek anlamda tehlikelerden bahsediyoruz çünkü daha setin ilk gününde kamera ekibinden biri dağ zirvesinde sara nöbeti geçirince binbir güçlükle medeniyete ulaştırılmak zorunda kalmış .
Bir noktada yönetmenin kendisi , sancılar üzerine apandisiti patlıyor zannedilip madencilerin omuzlarında dağdan indirilmiş .
Bütün bu şartların ortasında sekiz genç ve çocuk oyuncuyla çalışmış Landes .
Tekrarlamak istiyorum , mazur görün : Tam deli işi ! 
 
Bu sene yeni adıyla “En İyi Uluslararası Film” Oscar ödülü için Kolombiya’yı temsil eden Monos , bana sorarsanız müthiş görüntü yönetimi ve birkaç sene önce Jackie’yle de aday gösterilmiş Mica Levi’nin dağların ve ormanın seslerinden ayırt etmesi zor özgün müzikleriyle de pekala Oscar radarında . 
 
Savaşın masumiyeti öldürüşü ama aynı zamanda doğamızın bir parçası oluşuna dair Monos .
Senenin kesinlikle en iyilerinden , düşük bütçeli dev bir film .
