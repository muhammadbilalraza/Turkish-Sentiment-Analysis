Bir çamaşır kazanı devriliyor .
Ama devrilen sadece bir çamaşır kazanı değil .
Küçük Dina'nın gözleri önünde cereyan eden bu olay olgun bir trajedi yaratıyor .
Merkezinde horlanmanın , vahşiliğin , sanrıların ve kaçınılmaz olarak aşkın olduğu bir trajedi bu .
Sebebiyet verdiği ve annesinin ölümüyle sonuçlanan kazadan kendisini sorumlu tutan despot babasının yüzüne vurduğu tokatın şiddetiyle Dina , kapkaranlık bir noktaya düşüyor .
Vahşi bir yaratık gibi büyüyen Dina , ihmal edilmişliğin yarattığı bütün arızaları sergiliyor .
Konuşamayan , kabına sığmayan , okumayan kız ; normal bir insanın sergileyeceği davranışların tamamen tersini ortaya koyuyor .
Sürekli olarak bir sanrı figürü olarak annesini görüyor .
Annesi artık onun seçilmiş travması niteliğinde .
Seyirci olarak Dina'nın sanrılarına ortak oldukça , iç dünyasında yaşadığı korkunç kıyımın boyutlarını daha iyi anlayabiliyoruz .
Onu gerçek dünyaya döndüren ise babasının tuttuğu eğitmen Lorch .
Dina , Lorch'un sadece çello çalmasıyla ilgileniyor .
Duyduğu ilk andan itibaren çellonun sesi onu sakinleştirmeye başlıyor .
Kendi gücünü ve içindeki özü keşfetmeye başlaması bu çellodan çıkan notaların sihrinde gizli aslında .
Sırf bu yüzden , artık kimsenin söylediği şeyleri dinlemese de kendisini bu sihirle tanıştıran öğretmenin sözlerini ciddiye alacak durumda .
Öğretmenin kendisine söylediği " ölüm insanı bu dünyanın tüm üzüntü ve tatsızlıklarından kurtarır " sözüne de inanıyor .
Ölüme kurtuluş olarak getirdiği yeni tanım , huzuru biraz olsun yakalamasına yol açıyor .
Kendine gelmeye başladığından itibaren dışında kaldığı hayatı keşfediyor .
Zorla evlendiği babasının arkadaşıyla yaşadığı evlilik , cinsel yaşamının da perdesini açıyor .
Kendisinden yaşça büyük olan bu adamın üzerinde kurduğu cinsel otoriteyle birlikte Dina , yaşama karşı olan büyük susuzluğunu da gidermeye başlıyor .
Vahşiliğini rasyonel bir şekilde kullanarak , erkeklerle korkmadan ve kora kor şekilde mücadele ediyor .
Tabiatındaki savruk anarşizmi organize etmeye başladığında artık gerçek bir kadın oluyor Dina .
Yaşama dahil oldukça ve medeniyetten nasibini almaya başladıkça son derece güçlü bir kişilik olarak kendini ifade etmeye başladığını görüyoruz .
Zaafı olarak görülen vahşiliği zaferini oluşturuyor .
Yıllarca bir delikte yaşayan küçük kızın kendi hayatını kontrol etmeye başladıktan sonra çevresini de idare etmeye başladığına şahit oluyoruz .
Çoğu zaman erkeklerden daha gözüpek davranışlar da sergiliyor .
Filmin barındırdığı feminist yan bu noktada iyice kendini belli ediyor .
Kendi çocuğuna süt anneliği yapan hizmetçi kızı hamile bırakan ailenin çıkarcı oğluna karşı aldığı sert tavır bir hayli anlamlı .
Zaten sevişirken bile erkeğe göre daha dominant gözüken bir kadın karaktere de oldukça yakışıyor feminizm sıfatı .
Dina'nın aşkı yine kendisi gibi aykırı bir erkekte bulması da oldukça anlamlı .
Bu erkekte onu çeken , onda hissettiği kendi özünde de bulunan başkaldırı .
Böylelikle yeniden yaratılan hayatında , bütün taşların yerine konmasını sağlayan işlevsel bir konuma dönüşüyor bu aşk .
Kendi savruk anarşizmini de olgunlaştıran , sağaltıcı bir sevgi .
Her anlamda soğuk bir atmosfere sahip olan filmde , aşkın yarattığı kıvılcımlar bile izleyeni ısıtmayı başarıyor .
Çünkü Dina'nın ihtiyaçlarının başında aslında aşk geliyor .
Gerçek aşkı Rus bir anarşistte bulması aslında vahşi yönünün geliştirdiği içgüdülerle alakalı .
Aşk kendini baştan yaratan gerçek Dina'nın doğmasını sağlayan en güçlü duygulardan biri .
Yıllarca aklını emanet alan ölüm düşüncesi kadar güçlü bir başka duyguyla tanışmış durumda çünkü .
Filmin en ilgi çeken yanlarından biri , aslında tek bir karakterin dramı üzerine kurgulanmış gibi gözüken filmde diğer yan karakterlerin de başarıyla işlenmiş olması .
Gerard Depardieu'nun canlandırdığı yan karakterin bile olgun bir dramı var .
Her ne kadar Fransız oyuncuyu artık görmekten sıkılmış olanlar olsa da , bu filmdeki performansı es geçilecek gibi değil .
İşlevsel olan bütün karakterlerin mutlaka bir öyküsü var .
Şiirsel görüntülerle süslenen güçlü bir öykünün çoğu seyirci için çekici olacağı da muhakkak .
