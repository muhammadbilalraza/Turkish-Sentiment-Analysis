Zetterstrom , kendisini küçük yaşlardan itibaren piyano çalmaya adamış ve gerçek dünya ile bağlarını koparacak ölçüde mükemmeliyetçi bir müzisyen .
Kendisine karşı acımasız , dünyaya karşı kapalı bu adam , işinde ne kadar ustalaşırsa duygusal yaşamında da o kadar yalnızlaşmış .
Bu , daha birkaç dakika içinde anladığımız bir duygu .
Filmin ismi Allegro ekranda belirdiğinde , tezadı da fark etmiş oluyoruz .
Allegro , kelime anlamı " neşeli " olan ve müziğin hızlı , hareketli çalınması gerektiği bölümleri tanımlayan bir klasik müzik terimi .
Yani ne bu adamın ne de bu filmin olmadığı bir şeyi tanımlıyor .
Hayatı tamamıyla planlı bir rutinde ilerleyen ve sanki konser takımını üzerinden hiç çıkarmayan Zetterstrom , tam da bir hata yaptığı , bazı şeylerin ters gittiği anda bir kadınla karşılaşıyor , yakınlaşıyor .
Ne zaman ki bu iki insanın ilişkileri bitiyor , adam yaşadığı kentten uzaklaşıyor ve zihni sanki geçmişine dair tüm anıları siliyor .
Fakat anlatıcı aracılığıyla yönetmen bu duruma müdahale edip , kurguladığı bir oyunla adamı kendi hayatı ve geçmişiyle yüzleştiriyor .
Bundan sonrası , Kopenhag içinde " Bölge "
( The Zone ) denen bir alanda yapılan gerçeküstü yolculuk .
Filmin , Tarkovski'nin Stalker'ıyla göbek bağı da ortada .
Danimarkalı yönetmen Christopher Boe , biçimsel olarak ilk filmi Yeniden Sev Beni ( Reconstruction ) çizgisinde devam ediyor .
Kurgusu , kamerası , ışık ve pelikül tercihlerinin sonucu oluşan grenli görüntüleri ile yine göze hoş gözüken bir iş .
Boe'nin ilk filmi adeta kurgu üstüneydi .
Bu kez - ilk filmde bir süsten fazlası olmayan - müziğin dramatik yapının merkezine oturduğunu görüyoruz .
Müzik kullanımı ile görsel tercihler de şık bir şekilde örtüşüyor .
Filmdeki ana karakterlerden biri olarak kullanılan kentin tasviri de yönetmenin ilk filmini hatırlatır nitelikte .
Allegro , kuşbakışı şehir görüntüleriyle , çeşitli ölçeklerde krokilerle başlıyor .
Ve mekan tanımlar gibi gözüken bu anlatım öğesi , aslında sadece mekan duygusunu yok ediyor .
Filmin düşle gerçek arasında gidip gelen yapısı da bu muğlaklığı besliyor .
Sadece konumlar görüyoruz , yaşayan mekanlar değil .
Geçtiğimiz ay Allegro'nun 25. İstanbul Film Festivali'ndeki gösterimine bizzat katılan Boe , gösterimden önce İstiklal Caddesi'ndeki bir fast food restoranında yaşanan rehine krizine şahit oldu .
Bunun üzerine , filminin gösterimine katılan izleyicilere , " Burada yaşıyor olsam böyle filmler yapmazdım " mealinde bir açıklama yapmıştı .
Kendisiyle tam da o gece tanışma ve birlikte yemek yeme şansım oldu .
Hip kılığı ve entelektüel soğukluğu içerisinde bu Kuzey Avrupa vatandaşının ne demek istediğini anlamak hiç zor değildi .
Günlük hayata dair bütün pratik sorunlarını çözmüş bu refah toplumu sanatçılarının , bu denli içsel ve sembolik filmler ürettiklerini görmek hiç şaşırtıcı değil .
Eserlerindeki kişisellik , gerçek hayattan kopma boyutunda .
Allegro örneğinde , aslında çok duygusal bir yalnızlık öyküsü anlatılıyor ve yönetmen bunun soğuk olarak tanımlanmasını belli ki istemiyor .
Karşımızda bütün biçimciliğiyle , bütün cansızlığıyla duran bu eserin kişiselliğinden hiç şüphe duymuyorum .
Ama sinemada bu denli kendi içine kapalı bir kişiselliğin izleyici için ne denli zorlayıcı olduğunu görmek gerekir .
Kendi adıma , tamamıyla bir göz boyamadan ibaret olduğunu düşündüğüm Yeniden Sev Beni'nin ardından bu filmin en azından duygusal bir derinliğini bulmuş olmaktan memnun oldum .
Ama sinemanın kaçınılmaz şekilde marjinal tarafında duran ve durmaya da devam edecek olan Boe gibi yönetmenlerin işlerinin , sinemaya olsa olsa biçimsel anlamda bir şeyler katabileceklerine , uzun vadede insan üzerinde iz bırakmaya muktedir olmadıklarına inanıyorum .
Doğrusu yönetmenin bir sonraki projesinin ismi bile beni ürkütmeye yetiyor : Offscreen .
Meraklısına .
