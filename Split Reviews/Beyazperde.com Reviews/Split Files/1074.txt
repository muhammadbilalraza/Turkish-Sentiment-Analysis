Cem Yılmaz’ın yeni şovu sinemalarda .
Birkaç yıl önce G. O. R. A. ’nın elde ettiği başarının ardından böyle bir devam filmi herhalde kaçınılmazdı .
Arada yaptığı Hokkabaz filminde çalıştığı yönetmen Ali Taner Baltacı ile birlikte bu filmi gerçekleştiren Cem Yılmaz , ' Artık güldüremiyor ' benzeri yorumlara da cevabını yaptığı işle veriyor .
Çünkü A. R. O. G. bayağı güldürüyor .
İlk filmdeki karakterlerin bu kez dünyada geçen maceralarını anlatan film , Komutan Logar’ın oyununa gelip zaman makinesiyle bir milyon yıl öncesine gönderilen Arif’in evine dönme çabaları etrafında gelişiyor .
O dönemde bir zaman makinesi yaratacak teknoloji olmadığı için , Arif de Taş Devri insanlarını eğiterek evrimin ve medeniyetin oluşum süreçlerini hızlandırmaya çalışıyor .
A. R. O. G. ’un en büyük kozlarından biri , teknik yetkinliği .
Başarılı görsel efektlerden ses işçiliğine , sanat yönetiminden kostüm ve makyaj tasarımlarına kadar bütçesinin hakkını veren , teknik açıdan tatmin edici bir film ortaya çıkarmış filmin iki yönetmeni .
Her ne kadar makyajlarda bir iki ufak devamlılık problemi gözüme çarptıysa da artık o kadarına müsamaha göstermek lazım diye düşünüyorum .
Tertemiz bir sinema dili ve teknik beceriyle karşımıza getirilmiş olması bir yana , filmin öyküsü de son derece gebe , zengin açılımlara müsait .
Popüler bir sinema ürününe uygun ölçüde de değerlendiriliyor bu malzeme .
Cem Yılmaz’ın en akıllı davrandığı nokta , senaryosunu Türk izleyicisini en çok ilgilendirecek mevzular etrafında kurmuş olması .
Filmin çözümünü futbol üzerinden vermek gibi mesela .
Ancak açık söylemem gerekirse , biraz uzun tutulmuş olan bu futbol sekansını seyretmek bir noktadan sonra bayağı yorucu olabiliyor .
Özellikle ilk kısmı büyük ölçüde kargaşadan ibaret bu blok , pek seyir zevki vermiyor .
Süresi tam iki saati bulan A. R. O. G. ’un zevk vermediğini söyleyebileceğim yegane yeri de burası galiba .
Yan rollerdeki oyuncuların hemen hiçbirinin gerçekten öne çıkacak , filmi taşıyacak rolleri yok aslında .
Film , birkaç rolde birden karşımıza çıkan Cem Yılmaz’ın şovu olarak ilerliyor tamamen .
G. O. R. A. ’ya göre zayıf tarafı bu belki .
Ancak espriler ve durumlar öyle sağlam ki , Cem Yılmaz zaten tek başına yetiyor filmi eğlenceli kılmaya .
Özellikle maymunlara dair her şeyin çok komik olduğunu söyleyelim , başka da detaya girmeyelim .
G. O. R. A. ’ya neredeyse hiç gülmemiş biri olarak , A. R. O. G. ’u izlerken gayet eğlendiğimi söyleyebilirim .
Belki yine fazla Türk , fazla yerli bir mizah anlayışı karşımızdaki ama filmin Oscar’larda yarışmak gibi bir amacı da yok zaten .
Cem Yılmaz’ın bu filmle gişe rekorlarımızı en azından zorlayacağından en ufak bir şüphesi olan , yeniden düşünsün derim .
