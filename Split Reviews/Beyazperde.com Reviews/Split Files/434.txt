Her ne kadar büyük yapım statüsünde olmasa da , Ölümcül Deney ( Resident Evil ) serisinin ana karakteri Alice üzerinden pekala sağlam bir kadın aksiyon kahramanı yaratıldı ve Milla Jovovich de bu gömleği üzerinde başarıyla taşımaya devam ediyor .
Serinin takip eden filmleri ilk filmin başarısına yaklaşamadı ama en azından Ölümcül Deney 3 : İnsanlığın Sonu ile ikinci filmdeki fiyaskonun üstü biraz olsun kapatılıyor .
Bu üçüncü filmde Alice'i çöllerde buluyoruz .
Alaska'da hala virüsten etkilenmemiş bir bölge bulunduğu ihtimaliyle yola düşüyor ve giderek Umbrella Corporation'ın gizli merkezlerinden birine doğru yaklaşıyor .
Bu merkezde , Dr .
Isaacs adlı bir bilim adamı tarafından virüsü kontrol altına almak üzere deneyler yapıldığını ve bu deneylerde Alice'in laboratuar ortamında yaratılmış klonlarının kullanıldığını / harcandığını biz baştan biliyoruz .
Yolda Raccoon City'den kurtarılmış bir grup insanı güvenli şekilde taşıyan bir konvoyla karşılaşıyor Alice ve ikinci filmden tanıdığımız Carlos Olivera ile L. J. karakterleri de hikayeye giriyorlar bu konvoy aracılığıyla .
Yeni filmin oyuncuları arasında , son dönemde Heroes adlı TV dizisiyle yeniden parlayan Ali Larter ve şarkıcılığıyla tanınan Ashanti de mevcut .
Son filmden bu yana 3 yıl geçtiğini hesaba katan yaratıcılar , filmi birebir ilk film gibi açıyorlar .
Bu sayede hem bize serinin önceki adımlarını hatırlatıyor , hem de daha sonra bu kullanıma öyküleri içinde bir gerekçe yükleyerek işlevsel hale getiriyorlar .
İlk filme ait başarılı mekanları ve bazı tuzakları kullanarak , o filmi iyi kötü ciddiye almış olanları da tekrar kazanıyorlar .
Alfred Hitchcock'un Kuşlar ( Birds ) filmine yapılan referans gibi detaylar da serinin genç hayranlarından daha fazlasına sinemasal zevkler sağlamayı amaçladıklarını gösteriyor doğrusu .
Ölümcül Deney , başından beri düşük bütçeli sayılabilecek bir seriydi .
Büyük gişe iddiası olmadı , zaten hiçbir filmiyle büyük gişe de yapmadı .
Bilgisayar oyunu kökeninden de beslenen özel bir hayran kitlesi olan ve her film aşağı yukarı aynı miktarda parayı garanti eden , ortalama bir seri olarak devam ediyor hala .
Bu üçüncü film de bir istisna değil .
İddiasıyla ve bütçesiyle doğru orantılı olarak , teknik olarak da ortalama yapımlar bunlar .
Görsel efektleri hiçbir zaman bir büyük yapımın inandırıcılığını hedeflemedi bile .
İnsanlığın Sonu da bu anlamda önceki filmlerden daha başarılı değil .
Düzgün bir örnek bile olsa , serinin sıradanlaştığına dair veriler de mevcut bu filmde .
Alice'e yüklenen doğaüstü yetenekler ile sıradan insanları malzeme edinen oyunların dünyasından iyice uzaklaşılıyor ve seri iyice süper kahraman mecrasına sürükleniyor .
Belki ilk filmin düzeyine ulaşılamamasının sebebi de bu .
Alice artık sıradan bir insan değil .
Çöl mekanlarında mutasyona uğramış insanların saldırısından kurtulmaya çalışan sivil ve asker insanların mücadelesi de Tepenin Gözleri , Teksas Katliamı gibi son dönem serilerini hatırlatıyor biraz .
Yani her yıl bir iki örneği çıkan korku filmleri şablonuna süper kahraman eklemişsiniz gibi .
Bütün bunlar , düzgün filmler çıkarılsa bile Ölümcül Deney serisinin özel bir yerinin kalmamasına sebep oluyor yavaş yavaş .
İkinci filmi bir fiyasko olarak gören benim gibilere , bu kez pekala izlenebilir bir film ortaya çıktığını söyleyebilirim en azından .
Bu , zaten koşulsuz hayran olanların filme bayılacakları anlamına gelebilir .
Son derece abartılı bir noktaya varan finaliyle de aslında dördüncü bir filmle ilgili bayağı merak uyandırmıyor değil .
Ölümcül Deney 3 : İnsanlığın Sonu , türe ilgi duyanları tatmin edecektir .
