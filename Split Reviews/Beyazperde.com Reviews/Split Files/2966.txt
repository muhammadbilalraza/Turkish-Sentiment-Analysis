90’lardan günümüze bir kaç farklı üye ve isimle gelen Flört , 2006’dan beri Ozan Kotra ,  Hakan Çağlar ve Çağatay Kehribar’dan oluşan aynı ekiple müzik çalışmalarına devam ederken , son bir - iki senedir bir film projesi içerisindeydi .
Ve sonunda o gün geldi çattı , film artık beyazperdede .
Filmde bu üçlüye eşlik eden isimler arasında ; Cihat Tamer , Mete Horozoğlu , Ezel Akay , Fuat Güner , İzzet Öz , Ayta Sözeri ,  Başak Daşman ve Tuğrul Tülek gibi usta isimler de var .
Filmin yönetmenliğini reklam ve televizyon dünyasından gelen Murat Şenöy üstlenirken , grup kararı ile yazılan senaryo da Murat Özsoy’un elinden çıkmış . 
Flört 20’li yılların başından itibaren dinlediğim , hatta yakından takip ettiğim bir müzik grubu .
Kendileri ile daha önceden bire bir tanışma şansı bulmuş , konserlerine gitmiş , şarkılarına eşlik etmiş biriyim .
Hikayelerini ve bugünlere nasıl geldiklerini az çok biliyorum .
O yüzden Tehlikeyle Flört’te az çok ne ile karşılaşacağımı da tahmin edebiliyordum .
Samimi adamlardan , elbette samimi bir film çıkacaktı .
Samimi , hareketli , iğneli , komik ve tehlikeli ! 
Tehlikeyle Flört’te istedikleri müziği yapmak uğruna plak şirketlerinin kapısını aşındıran , kayıt stüdyolarında borç harç şarkı kaydeden , kendi halinde üç müzik adamı ile tanışıyoruz .
Bu adamların tek bir derdi var , albümlerini çıkartıp , kliplerini çekebilmek .
Ama bu iş ne yazık ki artık o kadar kolay değil .
Hoş , yapımcının isteğine göre hareket etmezsen hiçbir zaman da kolay olmadı .
İşte Tehlikeyle Flört müzik dünyasında bir albüm yapabilmek için ne gibi aşamalardan geçildiğini , çaresizlikle yüzleşilen noktada ise bir banka soymaya girişen üç kafadarın hikayesini anlatıyor .
Politik ve popüler göndermelerle bezeli olan bu aksiyon dolu hikayenin kurgusu da gayet başarılı . 
Filmde , yönetmen Ezel Akay’ı yapımcı rolünde izliyoruz ki , filmin yönetmeni Murat Şenöy , Ezel Akay’ın Hacivat ile Karagöz Neden Öldürüldü filminde yönetmenle beraber çalışmış ve ilk uzun metraj deneyimi o sette olmuş .
Onun dışında filmde Suat Bank’ın sahibi olarak izlediğimiz ve karakteri oldukça tanıdık bir portre çizen Fuat Güner , zaten Flört’ün müzik hayatında başında beri önemli bir yeri olan isim .
Keza müzik piyasasının yakından tanıdığı isimler olarak sanat yaşamının 48. Yılını kutlayan İzzet Öz ve Güven Erkin Erkal da filmde küçük rollerde karşımıza çıkan isimlerden .
Sır Sırrı rolünü oynayan Mete Horozoğlu kısa ama etkili sahnelerinde şaşırtmıyor .
Peki ya Ozan , Timsah ve Çağatay nasıl derseniz ?
Onlar da gayet samimi bir oyun sergiliyorlar .
Aslına bakarsanız oldukları gibiler ve kendi jargonları ile konuşuyorlar .
Bu açıdan değerlendirildiğinde , çok da zorlanmadan oyunculuk işini iyi kotarmışlar . 
Yönetmen Murat Şenöy’ün reklam geçmişi filmin başından sonuna kendini hissettiriyor .
Split screenler , jump cutlar derken kendimizi oldukça hareketli görüntülerin içinde buluyoruz ki , bu da aksiyonlu bir komedi filmi için kabul edilebilir bir teknik , ancak izleyeni biraz yorduğunu da söylemeden geçemeyeceğim . 
Filmin müziklerine gelecek olursak , elbette tüm müziklere Flört imza atıyor .
Grubun sevilen şarkılarından Anadolu Beat albümünde yer alan “Lan Oğlum Böyle Olmaz” film boyunca kulağımızın bir köşesinde yer alırken , kapanışı da sürpriz bir şarkı ile yapıyoruz !
Ben sürpriz dedim ama , anlayan anladı .
Zira o şarkıyı birkaç yıl önce Patlak Sokaklar Gerzomat filminde yeniden dinlediğimde , ne kadar hikayesi olan bir şarkı , keşke bir filme ilham olsa demiştim kendi kendime .
Kim bilir Flört’ün bir sonraki hamlesi belki de o şarkı için olur .
