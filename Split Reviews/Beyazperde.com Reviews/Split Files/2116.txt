Özcan Alper’i üniversiteden tanıyorum , hepimiz ülkenin muhalif çocuklarıydık , eylemlerde bir araya gelirdik …
Şimdi yıllar sonra baktığımda aynı muhalif çizgiyle hayata bakmaya devam ediyoruz .
Alper Karadenizli olduğundan dolayı içinde ve filmlerinde doğadan büyük bir parça taşıyor .
Doğayı politik bir imge olarak filmlerinde baş tacı ediyor .
Bunun en başarılı örneği ilk filmi Sonbahar’dı .
Çünkü orada büyük politik söylemlerin arkasında biten bir doğa algısı yoktu , tam tersine doğa hepimizin yaralarını sarmaya çalışan bir merhem gibiydi , çabaydı , umuttu .
Ama devrimci olmak belki de hep hüzünlü olduğu için gürül gürül doğanın içinde yitip giden bedenlere çeviriyor yüzünü Alper .
Üç filminin ortak özelliği de bu , yitip giden canlar ve onların hatıraları !
İkinci filmi Gelecek Uzun Sürer’in politik taraf tuttuğunu söyleyen oldu , neden politik taraf tutmanın beğenilmediğini de anlayamam .
O da her konu gibi çeken kişinin bakış açısını ortaya koyar , önemli olan o meseleye nasıl baktığından çok nasıl anlattığı .
Gelecek Uzun Sürer’in hatası belki de şuydu , doğu kültürünün izini sürmeye çalışan filmin bunu yeterince tatmin edici yapamamış olması .
Yani Kürtleri anlatan filmin Kürtleri de tatmin edememesinden kaynaklı .
İyi niyetli bir çaba bazen bakış açısından çok anlatım eksiklikleri nedeniyle eriyip gidiyor .   O yüzden Rüzgarın Hatıraları hepimiz için önemliydi .
Bu kez Ermeni tehcirini , İkinci Dünya Savaşı’yla birleştiren Alper yine yakaladığı güzel konunun etrafını çepeçevre saramıyor , kuşak sıkı olmadığı için bir yerden sonra çözülüyor ve akışı görüntülere kaptırıyor .
Oysa bir kaçış öyküsünün daha çetrefilli , daha kuşatmacı belki de dayatmacı olmasını bekliyor insan .
Ama Alper fazlaca sanatsal bir kişilik olan Aram’dan bir mücadele adamı yaratamıyor .
Mikail ve Meryem arasındaki sorunlu ve zorunlu ilişkinin arasına sıkıştırıveriyor Aram’ı .
Oysa çocukken annesini kurtarmak için gözünü karartan Aram’ı da gösteriyor bize !
Ama hikayenin Karadeniz ormanlarında yolunu kaybetmiş bir Sonbahar tadına dönüşmesi açıkçası o gözüpek Aram'ı örseliyor .
Sonbahar’da ölümü bekleyen adam modeli burada ölümden kaçmak için yola çıkan ama sonrasında amacını unutan bir figüre dönüşüyor .
Alper’in filmlerinde muhalif bir taban olduğu için karakterin güç olarak tavan yapmasını bekliyorsunuz ama Alper bir şekilde onları duygusal güçsüzlük noktasına taşıyor , buna rağmen kadınları daha güçlü resmettiğini söylemek mümkün .
Kadının güçlü olmasına itirazım olamaz ama devletin ya da sistemin ezdiği erkek karakterlerin toparlanamamış iç dünyalarında kaybolup gitmek de üzücü .
Alper egemen gücün insanlar üzerindeki baskısını bu şekilde resmetmeyi tercih ediyor olabilir ama baş karakterin  güçsüz ve umutsuz hali hikayeyi maalesef aşağıya doğru çeken bir unsur !
Filmde yine görüntüler hikayenin önüne geçiyor , zaten bu çaba 52. Uluslararası Antalya Film Festivali’nde en iyi görüntü yönetimi ( görüntü yönetmeni Andreas Sinanos ) ödülüyle taçlandırıldı .
Özellikle resimlerle , metinlerle yapılan geçmişe dönük hatırlatmaları çok başarılı buldum .
Aram’ın çocukluğuna ilişkin travmaların yansımasıyla yaşadıkları zorlukların üzerinden hafifçe geçiyor yönetmen ama bunu ya sanatsal ya da başka kaygılardan dolayı o kadar soft yapıyor ki etkisini yaşatamıyor .
Acıyı kara kalemle hatırlayan Aram’ın gerçek hayatını sulu boyayla renklendirmeye çalışıyor adeta .
Yani solukluk var hikayede , karakterin hikayesinde .
Yoksa eli yüzü düzgün bir kaçış hikayesi ama anlattığı konuya soluk katamıyor , Aram’ın soluğu çabuk kesildiği için bizde de ilgi kaybı oluşuyor .
Bu da rüzgarın getirdiği hatıraları fazlaca hissettiremiyor .
Keşke hem politik hem de Aram’ın kişisel yolculuğu olarak daha etkili olsaydı , bunu çok isterdim kendi adıma … twitter . com / BanuBozdemir
