İnsan kendi kendini sürekli aldatmak zorunda mıdır ?
Evlilik , kadın ile erkeğe vaat ettiği hazlara ve mutlu olma anlarına karşın , kalbe çektireceği acılar ve akla vereceği zararlarla çok riskli bir oyun alanıdır .
Bu alana adım atanların bilinçleri , riskleri diplere iter , iyi örnekleri canlı tutar : Örneğin anne ile baba onlarca yıldır hiç sorunsuz devam etmektedirler .
Görünenin altındaki sorgulanmaz asla .
Aşk ve aşık olduğunuz insandan aldığınız bedensel / ruhsal zevk , her şeyin üstesinden gelir .
Bu doğrudur da , peki evlenmek şart mıdır ?
Çocuk istiyorsanız ve birbirinizin sahibi olduğunuzu da ilan edecekseniz , evet !
Oysa hayatın sinsi tuzaklarına ve gerçeklere karşı her daim hazır olmak zorundasınızdır ; kendinizi aldatmamanız gerekir .
Evliliğinizi bu tuzaklar dört bir yandan sardığında , kırılmamalı , ruhen çökmemeli , kaçmamalı , direncinizi kaybetmemelisiniz .
Kolay değildir bu .
İşte bu nedenle de , sinema , birbirlerine deli gibi aşık oldukları halde evlilik alanında yenilgiye uğrayan çiftlerin hikayeleriyle doludur .
Tuzaklar , özellikle kadına karşı daha acımasız kurulur .
Çünkü doğa kadını bedenen ve ruhen daha dayanıklı yaratmıştır .
Bir kadın anne olur ve evladı uğruna , gerekirse ölene dek cinselliğinin kapılarını kapatır !
Çevremiz genç yaşta dul kalıp kendini çocuklarına adayan annelerin öyküleriyle doludur .
Dolayısıyla , bu dünyadaki en dayanılmaz ızdırap bir annenin çocuğunu kaybetmesidir .
Hiç bir anne bununla tam olarak baş edemez .
Erkek ise hayatın akışına ve günlük gerçeklere daha hızlı dönebilir .
Rolü gereği duygusallığını bastırabilir .
Ve ailede bir ölüm , birbirini deli gibi seven kadın ve erkeği ayrı düşürebilir .
Genç bir yönetmen , Ned Benson , ilk gördüğünüzde hayran kaldığınız bir aşkın kahramanlarının , Eleanor Rigby ( Jessica Chastain ) ile Conor Ludlow'un ( James Mc Avoy ) hikayesinde , çiftin evliyken en ağır darbeyi almalarını ve sonra , ayrılıklarıyla nasıl baş etmeye çalıştıklarını , iki filmle anlatmış : Biri kadının ( ' her ' ) , diğeri erkeğin ( ' him ' ) bakış açısıyla .
Bu hafta gösterime girecek olan ise , iki filmin yeniden kurgulandığı ' them ' ( onlar ) .
Dikkat buyurun , her üç filmin adında kadın yer alıyor : " The Disappearance of Eleanor Rigby "
( Türkçe " Aşkın Halleri " olarak gösterilecek ) .
Çünkü Benson , anlatmaya çalıştığım gibi , dayanıklı ama o oranda da hassas olan cinse önem atfetmiş .
Evi terkedip , seçkin anne babasının evine dönen Eleanor'dur .
Gideceği yeri ve destek göreceği yakınları olması şansıdır tabii .
Ancak onun bu tercihi , bir kapris değil , ölüm karşısında soğukkanlı olmaya çalışan Conor'a dayanamama halidir : Ona olan aşkı yaksa da içini , Conor'ın hayata nasıl da devam edebildiğini görmeye tahammülsüzlüğü baskın çıkmıştır .
Eleanor , bir tür terapi için üniversitede belki de en sıkıcı dersi almaya başlarken , Conor işleri kötü giden lokantasının ve son karısı tarafından da terk edilmiş babasının kıskacındadır .
Ve Eleanor'u bırakmaya hiç niyeti yoktur .
New York'ta yaşayan bu kadın ile erkeğin aşkı ve ayrılığı , tanıdık gelebilir .
Benson , tam da bu olağanlıktan yola çıkarak ve şiddetten , en önemlisi de anlamsız lafazanlıktan uzak durarak ,  seyirciyi her ikisinin bakış açılarına dahil ediyor .
Sakin , doğal , abartısız iniş çıkışları ve tartışmalarıyla , kadın ile erkeğin yaradılışlarından gelen değiştirilemez özelliklerin izini sürüyor .
Benson , asla ukala olmuyor , yargılamıyor ,  gösteriş yapmıyor .
Bu nedenle de aşkı , aşık olmayı tüm içtenliğiyle aktarabiliyor .
Post - rock türünün temsilcilerinden Son Lux'un ( asıl adı : Ryan Lott ) müzikleri , bu samimiyeti seyirciye aktarmada yardımcı oluyor .
Yaşları birbirine çok yakın iki deneyimli oyuncu James McAvoy ile Jessica Chastain öykülemeyi bozacak ve dikkatinizi dağıtacak en küçük bir özel şova yeltenmiyorlar .
Dünyanın neresinde olursanız olun , canlandırdıkları karakterlerin duyguları yabancı hissettirmiyor .
Onların performanslarını perçinleyen ise , yan karakterlerde karşımıza çıkan değerli isimler : Viola Davis , Ciarán Hinds , Isabelle Huppert , William Hurt .
