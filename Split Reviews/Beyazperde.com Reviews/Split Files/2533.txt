Her daim sessiz ve derinden ilerleyerek , tür karması bir filmografiye sahip olan ' Büyük İrlandalı ' Neil Jordan , yaptığı ve yapacağı her işle ilgimizi ayakta tutmayı başarabilen ender sinemacılardan .
Geçmişe olan özlemden midir bilinmez , bünyemizi ele geçiren ' keşkeler ' Neil Jordan özelinde de kendini gösteredursun ; The Company of Wolves ile kurtadam , Interview with the Vampire ile vampir hikayelerine saygınlık kazandıran bu adamın Byzantium ile ' geri dönmesi ' garip karşılanmamalı .
İçinde bulunduğumuz günlerde , konu vampir filmlerine gelince anmak zorunda kaldığımız - ama şimdi adını anmayacağım - ergen eğlencelerinden bunalan sinema aşıklarına iyi haberleri var Neil Jordan'ın .
Kullanım önerilerine bakılmadan , pervasızca harcanan vampir mitolojisine katılabilecek ufak yenilikler , hayat öpücükleri var hala .
Dudakların kenarından kan süzülürken gözlerimize kondurulan bu öpücüklerin , kısaca ' klas ' olarak tanımlayabileceğimiz bir yönetmenlikle önümüze sunulacağına ise zaten eminiz .
Buffini'nin yazdığı oyundan beyazperdeye uyarlanan Byzantium , iki ölümsüz kadının hikayesi .
Vampir olmanın hayatlarına soktuğu dezavantajlardan sakınmak için sürekli mekan değiştirmek zorundalar .
Aşırı derecede koruyucu ve avcı anne Clara ( Gemma Arterton ) cinsel cazibesini kullanarak ' iş bitirici ' rolünü oynarken , sessiz ve melankolik kızı Eleanor ise ' durum sorgulayan ' konumunda .
Vardıkları , daha önce de orada bulunduklarını hissettikleri yeni adreslerinde biri Byzantium adlı köhne oteli randevu evine çevirip para kazanmanın peşine düşerken , diğeri sırlarını kağıda dökmeye ve rahatlamaya çalışıyor .
Bir şekilde tıkır tıkır işleyen düzeni bozacak bu gel - gitler , kızın ilk defa karşı cinse karşı ilgi duymasıyla daha da çetrefilleşip ' hata ' katsayısını arttırıyor .
Eee .
200 yaşında olmanıza rağmen 16 yaşındaki bir kızın bedeninde yaşıyorsanız , aşk da , dengesizlik de , usanmadan iz süren ' erkek vampir kardeşliğine ' ipuçları bırakmak da kaçınılmaz oluyor .
Anne - kız ilişkisinin hikayeye kattığı oturaklılık , filmi ' kızlar firarda '  basitliğinden çıkarıp , dramatik yapıyı güçlendiriyor .
Aşk üçgenleri , vampir politikaları ve süper güçleri konusunda ahkam kesmektense birbirlerinden zıt karakterlere sahip küçük ailenin , hiç de imrenilmeyecek hayatına misafir ediyor bizleri .
Yeri geldiğinde kafa koparabilecek esnekliğe ( ! ) sahip Clara ile yalnızca ' ölmek üzere olanları huzura kavuşturmak ' motivasyonuyla doygunluğunu sağlayan Eleanor'un arasındaki problemler azımsanmayacak kadar büyük .
Her ne kadar vampir olsalar da kuşaklararası çatışmanın okumalarını layıkıyla yerine getiren Jordan'ın aklında daha bir sürü fikir var ve bunların hepsinin biraraya gelmesi , merak unsurunu ayakta tutmak açısından olumlu etkiler sağlıyor .
Byzantium'un günümüzde geçen kısımlarına ilaveten muazzam biçimde kotarılmış geçmiş sekansları , kafamızdaki soru işaretlerini ortadan kaldırıyor , yaratılmak istenen gotik atmosferi sağlamlaştırıyor .
Son zamanlarda izlediğimiz en başarılı geriye dönüş zamanlamasına sahip olan filmin bu anları , içinde bulunduğumuz olay örgüsünden rol çalıyor , çoğu zaman üzerine çıkıyor .
Tabii ki bunu başarabilmek her babayiğidin harcı değil .
Jordan , kafasında belirlediği Byzantium mitolojisinde , öncüllerinden farklı olarak tamamen ' seçim tercihi'ne yoğunlaşıyor .
Bir vampirin size hediye ettiği ölümsüzlük yerine , kendi isteğinizle girdiğiniz saklı bir adadaki mağarada yaşadığınız ruhsal deneyimle , pagan bir ritüelle sizi vampire dönüştürüyor .
Dönüşümüzü tamamladığınızda şelalelerin rengi kan kırmızısına bulanırken hem tarifi imkansız bir sinemasal deneyim yaşıyor hem de ' ısırılmadan da oluyormuş ' umuduyla doluyorsunuz .
Filme yedirilmek istenen ayrıntıların olumsuz etkileri de var tabi .
Dönüşümü sağlamak için izin almanız gereken erkeklerden kurulu vampir kardeşliği mesela .
Kadınları kesinlikle ölümsüz olarak kabul etmeyen , onların vampir olma özgürlüklerini ellerinden alan , olurlarsa peşlerine takılan ve bunları yaparken karşı cinsin sahip olduğu hırslar dışında hiçbir açıklaması olmayan bu faşistler , filmin gotik peri masalı havasına zarar veriyor , amatör ajanlar gibi etrafta salınıyorlar .
Bu gruba karşı duruşundan taviz vermeyen hatta kimi zaman haklarından gelmeyi bile başaran Clara üzerinden , eksik kalmışlığı gözardı edilemeyen bir feminist duruş da sergiliyor Byzantium .
İnandırıcı olamayan ' kardeşlik yasası ' , karizmatik olamayan ' kötü adamlar ' ve sanki çok da matahlarmış gibi finalin onlar vasıtasıyla yapılması , filme darbe vuruyor .
Son olarak ; kendisine karşı herhangi bir antipati beslemememe rağmen Saoirse Ronan'ın oynadığı her filmin sözleşmesine ' planların yüzde doksanında görünürüm ' maddesini koydurduğunu düşünmeye başladığımı belirtir , ' bu denli ateşli bir Gemma Arterton'u bir daha ne zaman görebileceğiz ? ' sorusunu sonsuzluğa haykırabilirim .
Belki yine Neil Jordan'la , yine olgun bir vampir hikayesiyle . firat_atac@hotmail.com  / twitter : firatatac
