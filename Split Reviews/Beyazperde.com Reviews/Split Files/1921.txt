Beklenti , çok tehlikeli bir duygu aslında .
Düşünsenize , memleketin yetiştirdiği en zeki kalemlerinden birinin yazdığı senaryo , geçmişinde gayet orjinal filmler çekmişliği olan bir yönetmen , " mizah " ve " hüzün " ün kardeş olduğunu çok iyi bilen bir oyuncu .
Hepsi aynı filmde buluşmuş işte , aynı bedende buluştukları gibi : Yılmaz Erdoğan .
Beklentiye girmemek mümkün mü ?
Hele , " Müslüman mahallesinde Noel Baba " yı satmasına ne demeli ?
Nasıl da cesurca ; üstelik bunu " küçük bir adam üzerinden büyük hikaye anlatmak " gibi hiç de mütevazı sayılamayacak bir mesele için yapmaca .
Yetmezmiş gibi hareket alanını daraltarak .
Bu kez daha küçük bir dünya kuruyor kendisine .
Esenyurt'ta fukara bir fakirhane .
Ne " Vizontele " nin yemyeşil kırları , o köylerin rengarenk insanları , ne de " Organize İşler " in hayatın içinden karakterleri .
Sadece tek bir adama odaklanmış bu kez , Rıza Şenyurt .
Rıza .
Razı aslında .
Hayatın sunduğu sürprizlere .
İyi kötü ayrımı sıfır .
Geleni yaşıyor .
Çabalamadığından değil , elinden geleni yapıyor .
Rıza daha çok sonuçlara razı .
Bakıyor ki nafile ; bırakıyor kendini , razı oluyor , güzel görünümlü meleğin kollarına .
O melek ki onu " neşeli bir hayata " götürmüyor .
Rıza fakir , ama dünyası öyle olmak zorunda değil .
Hayallerinin peşine düşüyor .
Noel Baba , Batı'da bir promosyon malzemesi .
İmajıyla çocuklar için masalsı , tüccarlar için ticari obje .
Erdoğan'ın da filmde bu imajın üzerine gitmeye çalıştığı açık .
O imajın içinin ne kadar " Rıza " olduğunu anlatmaya çalışıyor .
Ama bir sorun var .
Aynı imaj , filmi de sattırıyor .
" Bu Noel'in ilk yılbaşı filmi " diyorlar onun için .
Erdoğan istediği kadar gerçekçi karakterler yaratsın , yapay karları da yağdırınca sete , öyle görünüyor işte .
Aksayan nokta da bu zaten .
Beklentinin yarattığı tehlikenin bu olduğu gibi .
Bendeki beklenti neydi peki ?
Roberto Benigni'nin " La Vita e Bella " sı .
" Hayat güzeldir " demişti İtalyan .
Hem de o hayatla oynayarak .
Oğlunu , ölüme giderken bile , herşeyin bir oyun olduğuna inandırmıştı .
" Neşeli Hayat " ta Erdoğan da aynı şeyi mi yapıyor peki ?
Hayır , filmi o yönde işlemiyor zaten .
Rıza'nın yaşam gailesinden başka sıkıntısı yok , yaşamanın dışında .
" Hayat dediğimiz şey , çocukların inandığı yalanlardan daha gerçek değildir . " cümlesi , Benigni'nin filmine daha uygun gibi .
Erdoğan , Noel Baba kılığında günboyu insanlara umut verirken kendi dünyasında yokluğun , parasızlığın , türlü derdin muhasebesini yapsa , ortaya daha iyi bir film çıkacakmış gibi geliyor .
Zeki kalemin gözü , belli ki çok sevdiği Rıza karakterinden başkasını görmüyor .
Noel Baba , Rıza'nın üzerine giydiği ikinci bir karakterden çok para kazanmak için girdiği bir iş olarak kalıyor .
Erdoğan , sadece Rıza'yı seviyor .
Konuşmalı rollerin sayısını yine aşırı sayıda tutma takıntısını sürdürmesi belki bu yüzden .
BKM Mutfak'ın hepsi birbirinden değerli oyuncuları , filmin sunduğu neşesiz hayatın içinde yaşayan birer karakterden çok hocalarının peşinde koşturan bir çete gibi .
Rıza'nın eşini oynayan Büşra Pekin'i dışarıda tutmak gerek elbette .
O , bırakın mutfağı , koca bir lokantanın ocağını bile tek başına idare edebilecek yetenekte .
Parantezlerden birini de , hem de kocamanını Cezmi Baskın'a açmak boynumuzun borcu .
Hani Hollywood'da birkaç dakika görünüp bütün filmi götüren oyuncular vardır ya , Baskın da öyle .
Adı gibi filmde baskın .
Garip gözlükleri , daha da garip replikleriyle , Cezmi Baskın'ın oynadığı karakter , tüm gerçekdışılığına rağmen filmin en gerçek insanlarından biri .
Erdoğan'ın filmini izlerken , mesela minibüse yetişmek için koşturduğu sahnelerde , ölümsüz usta Kemal Sunal'ın bazı filmlerindeki " fakirlik " vurgusunun tadı geldi damağıma .
Rıza'nın eşiyle ve başına bela kayınbiraderiyle yaşadığı evin hali de , fakirliği en zengin biçimde yansıtmış .
Erdoğan da , fakir Rıza'yı sadece çok sevmemiş , çok da iyi anlamış .
Ustaca kullandığı şivesi bir yana gözleriyle sadece uykusuz , yorgun değil fakir de bakmış .
Teknik aksaklıklar yüzünden bazı sahneleri yeniden çekmek zorunda kalması da , Erdoğan için , bizzat yarattığı " neşeli hayat " ın bir parçası gibi .
" Neşeli Hayat " kaderi buymuşcasına mizahtan çok drama yaslıyor sırtını .
İyi de ediyor .
Filme giderken , benim gibi , bir tür " La Vita e Bella " beklemiyorsanız ne ala .
Çünkü farklı beklentiler yüzünden bu filme yazık edilmemeli .
Her karesi , sevgiyle yapılmış çünkü .
