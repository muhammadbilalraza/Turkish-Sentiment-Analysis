Takvim sayfaları birer birer yere düşerken sinemamız zamanın ‘değişim’ hızına bir türlü ayak uyduramıyor .
Özellikle tecrübeli sinemacılarımız büyük bir dönüşüm sürecine tabi tutulan sinemaya karşı ‘kendini yenileme’ mekanizmalarını bir türlü devreye sokamıyorlar .
Sinema eğitimini Sovyetler  Birliği’nde alan Semir Aslanyürek de çağa ayak uyduramayan ve halen edindiği ilk bilgilerle sinema yapan bir yönetmen .
Yeni filmi Lal , ilk olarak geçtiğimiz sene Adana Altın Koza Film Festivali’nde görücüye çıkmıştı .
Semir Aslanyürek’in yeni filmi Lal , bir anlamda büyülü gerçekçilik akımından nasiplenen filmlerin yerli ayaklarından .
Bizi iki çocukla , Cemal ve Süleyman’la tanıştırıyor .
İkisi de Yılmaz Güney’e hayran ; ancak ikisi de ülkenin kaos halindeki politik ortamından bihaber .
Bir yolculuğa çıkarak , o sırada Adana’da yeni filmini yapan Yılmaz Güney’in fotoğrafını çekme hayalini kuruyorlar .
Sonrasında yolculuk başlıyor , ikili yol boyunca hayal ve gerçek arasında gidip gelen ‘kişiler’ ve ‘olaylar’ ile karşılaşıyorlar .
Tehlikeli , tekinsiz bir ülkede ‘kardeşçe’ yaşayamamanın zorluklarıyla yüzleşiyorlar .
Semir Aslanyürek , Lal’de Yeşilçam’ın görsel dilini , politik bir söylemle harmanlayarak naif ama söyleyecek sözü olan bir film ortaya çıkarmaya çabalıyor .
Ancak Lal’in bütün özelliklerinin hepsinden rol çalan özelliği , ‘naifliği’ .
Semir Aslanyürek , sert ve kanlı ortamı çocukların gözünden göstererek yumuşatmaya ve hafifletmeye çabalıyor .
Ancak bunun sonucunda filmin diyalogları sanki çocuklar için yapılmış bir çizgi film ile yarışır düzeyde , özelliksiz kalıyor .
Lal bir türlü başkarakterlerini ve başkarakterinin yolculukları esnasında karşılaştığı yan karakterlerini derinleştirerek önemli kılamıyor .
Semir Aslanyürek’in kamera arkasında da çok çekingen davrandığını eklemek gerekiyor .
Aslanyürek , her sahneyi en şablon haliyle çekiyor ; gerçek ve hayal sekansları arasında televizyonda kullanılan türden bir illüzyon duvarı oluşturuyor ; renkleriyle de yeni bitmiş bir boyama kitabı tadı veriyor .
Ayrıca , Aslanyürek’in kötümser bir noktaya varacak olan hikayesinin finale kadarki olanca iyimserliği , filmin genel duygusuna büyük bir kontrast oluşturuyor .
Sanki büyük bir umut taşıyormuş gibi görünen , daha doğrusu , iki çocuğun taşıdığı büyük umut üzerinden harekete geçen filmin belki de daha muallakta bir görsel dünyaya sahip olması ; şüphe hissini diri tutması ve manipüle etmesi gerekiyordu .
Lal , kendi zamanının en az otuz yıl gerisinde kalan bir film .
Filmin tamamına oldukça eskimiş , yıllanmış bir sinema duygusu ve anlayışı hakim .
Bu kadar ‘eski’ bir şeyden , yeni ve taze hisler çıkarmak elbette ki olanaksız .
Ezel Akay ve Emre Altuğ gibi isimleri ilginç rollerde izlemek adına görmek isterseniz , ne ala .
