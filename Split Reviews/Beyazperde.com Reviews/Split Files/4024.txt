Yazıya yapım yılı ile başlamak enteresan gelebilir ama neredeyse 3 yıllık bir film var karşımızda .
2006 yapımı " Zafer Çocukları " , nedendir bilinmez gecikmeli olarak ülkemiz salonlarında .
İsmine özel iki ayrı öyküsü var filmin .
Hayatlarının zaferini arayan , kesişen , bağlı , kopamayan insanlara ait .
1956 yılının Rus işgali altındaki Macaristan'ı .
Viki , asi kız .
Oyuncak falan demeden takıyor tüfeği omzuna , Rus tanklarına doğru koşuyor .
Karsci , asi su topçusu .
Olimpiyat falan demeyip atıyor topu kenara , aşık olduğu kızla birlikte koşuyor , bilmeden nereye .
Film bu iki genç insanın hikayesini kesiştirirken aynı dönemin iki önemli olayını da beraber anlatmaya çabalıyor .
Bir yanda Macaristan'daki kanlı olaylar , diğer yanda o ülkenin yenilmez su topu milli takımının Melbourne'daki olimpiyat mücadelesi .
Doğrusu bu ya , filmdeki silahlar için oyuncak desek de , oyunculukların - hiç değilse bir kısmının - yerlerde süründüğünü görsek de , hatta aynı açıdan çekilmiş sayısız patlama sahnesiyle şehirde savaş atmosferi yaratılmaya çalışıldığına hiç değinmesek de , " Zafer Çocukları " na kötü film demek , olacak iş değil .
Bir ülke sinemasının , o ülkenin tarihindeki gerçek olayları anlattığı , bunun için sinema anayasasına uygun şekilde kurmaca karakterler yarattığı , dahası Hollywood'a çıkarma yapmış ülke toprağından çıkma senarist ve yapımcılarını işbaşına koştuğu , samimi bir film bu .
ABD'de " Basic Instict " ve " Showgirls " gibi tartışmalı yapımlara imza atan , senarist - yapımcı Joe Eszterhas , bu kez Razzie ödüllerinden epey uzakta bir işe kalemini yatırmış .
Yapım ekibinin dışında , sinema eğitimini İngiltere'de tamamlayan genç Macar yönetmen Krisztina Goda da , elindeki bütçeyle elinden geleni yapmış görünüyor .
Zafer Çocukları için elbette bir " Pianist " ten de söz etmiyoruz .
Savaş , işgal , katliam , barış , aşk falan derken Roman Polanski ustalığında bir film beklemeyin yani .
Üstelik " Zafer Çocukları " bu iddiada değil zaten .
Hani futbol yazarlarının ünlü deyişi var ya o hesap , " haddini bilerek oynamaya " çalışıyor .
Ne çatışma sahneleri , ne su topu mücadeleleri , ne isyancı ruhların o erişilmez cazibesi .
Filmin biraz iddiası varsa , o da , zor şartlarda filizlenen aşka biraz da olsa inanmanız , bir parça şans tanımanız .
Ne de olsa hepi topu , onlarınki bir aşk hikayesi .
