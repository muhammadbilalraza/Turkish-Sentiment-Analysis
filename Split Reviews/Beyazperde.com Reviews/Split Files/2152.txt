Gerilim sinemasının ‘her gördüğünüz güzel yüze aldanmayın’ ezberi , özellikle ‘ne olduğunu bile anlamadan kendini özgürlüğünden mahrum bulma’ noktasının en temel çıkış noktalarından biri .
Süregelişi tüm hızla devam eden kaçırma ve tek mekana hapsetme filmlerinin yeni halkası Berlin Syndrome , yabancı biriyle tanışıp keyifli vakit geçirmeyi  ya da ertesi güne ayarlananabilecek bir randevuyu iki kere düşünmemiz gerektiğini salık veriyor .
Yine , yeni , yeniden … 
Tek ve ‘muhtemel’ büyük farklılık kameranın arkasında kadın bir yönetmen olması .
2004’te Somersault , 2012’de ise Lore ile kadın merkezli hikayeler anlatıp olumlu eleştiriler alan Cate Shortland , Melanie Joosten’in aynı adlı romanından sinemaya uyarladığı filmde sırtındaki çantayla Berlin sokaklarında salınan Avustralyalı turist Clare’in peşine takıyor bizi .
Yolda karşıdan karşıya geçerken tanıştığı Andi ile arasında oluşan çekim , Before Sunrise - vari tatta başlayıp tutkulu bir sevişmeyle sona eriyor . 
Clare’in yaşadığı tatil romantizmi Andi’nin evinde kilitli olduğunu farketmesiyle ‘tatil kabusu’na evriliyor .
Akşam işten eve döndüğünde hiçbir şey olmamış gibi davranan bir adamın evinde hapis olduğu , sonlanacağı gün konusunda umut vaat etmeyen bir kabus … 
Minimal anlatımı ve görsel tercihleriyle ana akım gerilim sinemasından bir çırpıda sıyrılan Shortland , yakın akrabalık kurabileceğimiz Room’daki kurbana bağımlı akışı , hem kaçırılan hem kaçırana aynı ilgiyi göstererek elden geçiriyor .
Bu durum evin içindeki anksiyeteye dayalı tansiyon yükselişlerinin , Andi’nin dışarıdaki hayatıyla kesintiye uğraması demek .
İngilizce öğretmenliği yapan Andi , öğrencileri tarafından sevilen ve yalnız yaşayan babasıyla ilişkisini iyi tutmaya çalışan bir karakter olarak sunuluyor .
Bir nevi ‘dışarıdan görünüşü oldukça normal’ bir psikopattan bahsediyoruz ki tür için fazlasıyla alışıldık bir kalıp bu . 
Sahip olduğu takıntılar ve hiçbir zaman açıklanmayan ‘anne problemleri’ karakterin gündelik hayatına merak kesilmemiz için yeterli doneyi barındırmıyor .
Dönüp dolaşıp geldiğimiz yer , tek mekan geriliminden zevk almanın yollarını aramak .
Bu noktada da ilişkinin tanıdıklığı olumsuz bir etken olarak göze çarpıyor . ‘Clare’in durumunda olsak ne yapardık ? ’ sorusuna verebileceğimiz yanıtlar , o durumda olmadığımız için herhangi bir geçerlilik teşkil etmiyor ki yalnızca durum değil karakterin psikolojik geçmişini de göz önünde bulundurmamız gerek . 
Kendisini ilk gördüğümüz andan itibaren yediği tırnakları , az konuşması ve tıpkı Andi gibi ‘hiçbir zaman açıklanmayan’ tek başına seyahate çıkma motivasyonuyla Clare , çekingen bir tip .
Bu çekingenlik , esaretten kurtulmaya çalıştığı anlara tesir ediyor .
Esere adını verdiği su götürmez bir gerçek olan Stockholm sendromunun belirtileri alttan alta kendini gösterse de Clare’in kurtulmak istediğine dair bir şüphemiz yok .
Cate Shortland , Berlin ile Stockholm’u metaforik bir anlatının tamamlayıcıları haline getirmiyor .
Peki , ne anlatmak istiyor ? 
Açık bir politik söylem kullanılmasa da ‘biraz ondan biraz bundan’ gibi bir durum var ortada .
Kadının bedeni / aklı üzerinde otokrasi kurmaya çalışan erkek imgesinin varlığı feminist okumalara mahal verebilecek bir düzleme varmıyor mesela .
Berlin’in bir şehir olarak geçirdiği travmalarla kurulan paralellikler de havada kalıyor .
Andi , kendi kişisel diktatörlüğünü mü kurma peşinde yoksa alelade bir sapık mı ?
Tüm kendini ciddiye alma halleri içerisinde sorular yanıtsız kalıyor .
Elde kalan ise ‘eve hapsedilmiş kadın ve ona şiddet gösteren erkek’ hikayesinin , bir kadının ellerinde istismar filmi olmaktan çıkabildiğini görmek …
