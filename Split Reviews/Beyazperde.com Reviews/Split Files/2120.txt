Toni Erdmann yakın zamanda sinema sanatına dair seyrettiğiniz filmler içerisinde görüp görebileceğiniz en hayali - gerçek karakter .
Film , dünya prömiyerini yaptığı Cannes Film Festivali’nde eleştirmenleri her zamanki gibi ikiye değil de bu sefer birkaç gruba böldü ; izleyenler filme ya koşulsuz bayıldılar , ya etkileyici ama gereksiz biçimde uzun buldular , ya da oldukça sıkıcı olduğunu ve zor katlandıklarını dile getirdiler ; ya da ortasında çıktılar !
Ülke sinemasında o kadar berbat filmler seyrediyoruz ki 2 saat 45 dakika uzunluğunda da olsa Toni Erdmann’ın ortasında çıkma tepkisini anlamam mümkün değil !
Çünkü aldığı pek çok prestijli ödülün yanı sıra Almanya’nın Oscar temsilcisi olan , Maren Ade imzalı Toni Erdmann bizi biz yapan insani değerleri kaybedişimizi katman katman veren bir senaryo omurgasına haiz ; bu yüzden de filmi anlamak sabır istiyor .
Tam da Ines’in ( Sandra Hüller ) babası Winfried’a ( Peter Simonischek , ) ya da nam - ı diğer Toni Erdmann’a sabretmesi gerektiği gibi !
Ayrıca dem istiyor Toni Erdmann ; seyredip de hemen sıcağı sıcağına yorumlanmaktansa biraz durup sindirmek gerekiyor ; kesinlikle sinemanın fast food’u değil ; daha ziyade Gordon Ramsay’in elinden çıkan bir ana yemek muamelesi yapmak gerekiyor ; çok tanıdık malzemelerle çok bambaşka bir lezzet .
Bu kadar laf kalabalığının aslında birkaç kelime karşılığı var : teknolojinin insanlık tarihi açısından zirvesine oynadığımız 21yy . ’ın bizi getirdiği iletişimsizlik , mükemmeliyetçilik manyaklığı ve onunla beraber sürüklendiğimiz tükeniş noktası .
Film , adı itibariyle baba karakteri Winfried Conradi’nin uydurduğu Toni Erdmann’ı başrole alıyor gibi görünse de Toni Erdmann’ın varlığının nedeni aslında Ines .
Ines’in babası açısından ulaşılmazlığı .
Mutlaka izlemenizi tavsiye ettiğim için konu detayına girmediğim film , esasen kendisini affettirmeye ve kızına ulaşmaya çalışan bir babanın ‘ekstrem’ yöntemi olarak kısaca özetlenebilir .
Bu aşırılığın ulaştığı trajikomik zirveyi keşfetmeniz için o koltuğa geçmeniz ve belki de Ines olmanız gerekiyor .
Zira Toni Erdmann anlatılmaz , yaşanır bir karakter !
Komik dişlerinden daha da komik saçına kadar her şeyinin sahte olduğunu gözümüze soka soka insanlara kendisini dinlettirmeyi başaran Toni Erdmann , peşinden koştuğu anlaşmayı bağlamak için iş adamının karısıyla alışverişe çıkan Ines’in “samimiyeti” kadar gerçek !
Ines’in A + parlak hayatının sahteliğine ve bu sahteliğin çatır çatır kırılmasına dair en zirve sahne ise şüphesiz ki evde verdiği davet aşaması .
Filmin senaryosunu da yazan Maren Ade öyle bir hamle yapıyor ki karakteriyle , pek çoğumuzun asla cesaret edemeyeceği gerçek bir kırılma noktasına çıkıyor .
Çünkü ‘elimizdekileri’ , tırnaklarımızla kazıdıklarımızı kaybetmeye cesaretimiz yok .
Film seyirciye de tokadı belki bu noktada atıyor ; takdir sizin .
Filmi hem bu mükemmeliyetçilik ( ve onun getirisi olan iletişimsizlik / ulaşılmazlık ) noktasından yorumlayabilirsiniz , hem de kız evlat - baba ilişkisi açısından .
Ade’nin senaryosu Winfried Conradi’yi yarı - kepaze bir kılığa sokuyor belki ama tüy yumağı koca ayak kılığındaki bir babanın kızına ulaşmaya çalışma çabası takdire şayan !
Öyle bir baba ki beraber olabilmek için çareyi ancak kızını kendisine kelepçelemekte buluyor !
Çok mu absürd bir yöntem , siz bir de filmin tümünü seyredin !
İyi kurgulanmış karakterleri , sabır isteyen akışı ama sonunda ulaştığı duygusal eşikle Toni Erdmann geride bıraktığımız yılın en iyi birkaç filminden biriydi .
Bir diğeri de gene bu Cuma vizyona giren Manchester By The Sea .
İkisi de bilet parasını sonuna dek hak eden yapımlar olarak vizyondaki yerlerini alıyorlar .
Son söz olarak Toni Edmann’a Akademi koridorlarında bol şans diliyor ve filmin sonuna kadar sabredemeyen uluslararası basın camiasına bir de Türk komedilerini seyretmeye davet ediyorum !
