Sinema filmi , yaratıcılarının gayeleri doğrultusunda şekilden şekile girebilen bir oyuncak aslında .
Amacınız bir gişe filmi yapıp milyonlara ulaşmak da olabilir , çocuklara yönelik bir animasyon da yapmak isteyebilirsiniz , insanlara eğlenceli vakit geçirtmek de , bir belgesel çekerek onları eğitmek de olabilir hedefiniz , gerçek bir yaşamı imgesel bir sinema filmi haline de getirebilirsiniz .
Sonsuz olmasa da çok seçenek var önünüzde .
Gitme Baba , saydıklarımdan sonuncusunu hedef almış ve sinemayı bu doğrultuda kullanmış bir yapım .
Filmin senaristi , yapımcısı ve başrol oyuncularından biri olan Çiğdem Suyolcu , 1995 yılında suikaste kurban giden Kuşadası Belediye Başkanı Lütfi Suyolcu’nun kızı .
Çiğdem Suyolcu babası öldürüldüğünde 18 yaşında imiş .
Babasına ve tüm ailesine yapılan haksızlıktan çok etkilenmiş doğal olarak .
Hele ki babasına aşık bir kız çocuğunu içinde barındırdığını hesaba katarsak …
Neredeyse 20 yıl önce yaşanmış olan bu olayı bir sinema filmi haline getirmeye karar vermiş birkaç yıl önce Suyolcu .
Hem bilmeyenlere bu olayları anlatmak , hem de bir nevi arınmak için .
Açıkçası sinema filmi yapılmaya değer bir hikaye olduğunu teslim etmek lazım .
Hem gerçek bir olay oluşu , hem politik ve dramatik yapısıyla ilgi çekici bir konu .
Önce gerçekler : Lütfi Suyolcu , Kuşadası'nda çok çok sevilen bir " vatandaş " herşeyden önce .
Başarılı ve sayılan bir belediye başkanı .
Prensipli , Atatürkçü , modern biri .
Yalan dolanla , rantla parayla işi olmaz .   Çoluğuna çocuğuna düşkün bir aile babası .
İnandıkları uğruna epey dikbaşlı .
Korkusu olan biri değil .
Gerçekler uğruna canını dişine katarak çalışan , işkolik bir başkan .
Tabii bu dürüstlüğü bazılarının işine gelmiyor , rüşvetle , yalan dolanla kandırmaya çalışsalar da yola gelmeyen Suyolcu’yu kiralık bir katile öldürtüyorlar sonunda .  Üstelik yakalanıp hapse girmelerine rağmen bir süre sonra Rahşan Ecevit affıyla serbest te kalıyorlar .
Babasıyla adeta bir aşk yaşayan küçük kızı da bu yaşananları bir film yapmaya karar veriyor ve yapıyor : İşte Gitme Baba .
Buraya kadar saygı duyulacak , niyetinde kötülük aranmayacak bir yapımdan bahsettiğimiz muhakkak .
Yaşananların acısı , hiç şüphesiz ki çok ağır .
Travmatik meseleler aslında aile fertleri için .
Zaten bu filmin de bir travmaya işaret ettiği düşüncesindeyim .
Filmin gerçek bir hikaye olmasını bir yana bırakıp onu bir “film” olarak ele aldığımızdaysa bazı sorunlarla karşı karşıya kalıyoruz .
Herşeyden önce bu filmin aslında fazlasıyla “kişisel” bir film olduğunu söylemek lazım .
Yaşanan olay tarihe geçmiş , hepimizi ilgilendiren ve günümüzde dahi yaşadığımız acı bir gerçek , sosyolojik ve politik bir mesele olsa da , filmin derdi maalesef bu değil .
Film çok daha duygusal bir yapıda seyrediyor .
Çünkü film Çiğdem Suyolcu’nun filmi .
Onun babasına duyduğu özlemi dindirmek için bir araç .
Filmin en önemli meselesi adeta Çiğdem ile babasının ilişkisi .
Bunda da bir sorun yok ama şu tarz hatalı kararlar söz konusu .
Örneğin Çiğdem Suyolcu bir röportajında annesi rolünde oynayan Şenay Gürler’in gerçekten de annesine çok benzediğini söylemiş .
Bence bu filmde esas konu Lütfi Suyolcu ise , geri kalan kastın gerçek kişilere ne kadar benzediği o kadar da önemli değil .
Örneğin film 80’lerin başında başlıyor ve o dönem belli ki Çiğdem’in annesinin saçları kızılmış .
Bu önemsiz gibi görünen  detayı şundan dolayı veriyorum .
Şenay Gürler’in “ben bir peruğum” diye öylesine bağıran bir saçı var ki , oraya sadece bir amaç için konmuş olduğu çok çok belli .
Halbuki biz Çiğdem’in annesini tanımıyoruz .
Böyle göze batan bir peruğa hiç gerek yok .
Tam tersine , Çiğdem’in çocukluğunu büyük bir başarıyla canlandıran küçük kız doğal sarışın mavi gözlü bir kız iken , Çiğdem büyüdüğünde kaşı , saçları siyah , gözleri yeşil , bambaşka bir kız oluveriyor  - ki zaten kendisini canlandırıyor .
Bu detay çok önemli çünkü bir anda büyüklüğüyle karşılaştığımız Çiğdem’in Çiğdem olduğunu belki 5-6 dakika boyunca algılayamıyoruz .
Bu kadar bariz bir kast yanlışlığı sebebiyle büyümüş Çiğdem’i tanıyamadığımız o birkaç dakikada Çiğdem ile Lütfi Bey’i birbirine aşık iki kişi olarak izlemeniz mümkün .  Yani annesinin saçları kızıldı diye , tamamen yapay bir peruk takılacağına , kendi küçüklüğü keşke kendisine daha çok benzeseymiş de hikayede bu detay kafa karıştırmasaymış .
Gelelim ailevi ilişkilere .
Çiğdem Suyolcu belli ki babasına gerçekten eşine az rastlanır türden aşıkmış .
Babası da ona .
Bunun altını da fazlasıyla çizmek istemiş Suyolcu , hakkıdır da .
Fakat öyle ki , anne - kız , anne - oğlan ve baba - oğlan ilişkileri filmde sıfırın altında işlenmiş .
Bazı sahnelerde anne hiç yok .  Geçişlerde sorun olduğundan ve zaman hızlı geçtiğinden , acaba öldü mü diye düşünebileceğiniz kadar uzun süre ortada yok mesela anne .
Baba - oğul ilişkisinde problemler olduğu çok açık .
Ama bu filmde bu detaya ne kadar gerek vardı ?
Çiğdem Suyolcu , filmde sonuçta kendi ailesini anlatıyor .
Onları bize yıllar sonra anlatırken elbette en iyi şekilde , en doğru şekilde sunmak istiyor ama bu hassasiyetinden dolayı bazı şeylerin altını çok fazla ve gereksiz şekilde çiziyor .
Örneğin modern bir aile olduklarının .
Babası annesini dudaklarından öperken çocukların onları görmesinden çekinmiyor , “buna aşk denir ve siz aşk çocuğusunuz” diyor .
Karısıyla aralarındaki cinsel çekim sürekli göz önünde .
Baba kız ilişkilerindeki yakınlık da altı fazlasıyla çizilmiş şekilde yer alıyor filmde .
Filmde içilen rakının da haddi hesabı yok .
Bunlar herhangi bir filmde göze batmayan detaylar olabilirdi ama bu filmde bu karelerin her birinde “biz modern bir aileyiz”in altı rahatsız edici şekilde çizili .
Kuşadası çok güzel bir mekan .
Dolayısıyla güzel görüntüler mevcut filmde ama ekstra bir kamera , görüntü , kurgu ya da yönetmenlik başarısı olduğunu söyleyemem .
Müzikler ise maalesef çok kötü .
Tempoyu yükseltmek amacıyla kullanılan müzikler gereksiz yerlerde o kadar yüksek ki , o an ne konuşulduğuna zor konsantre oluyorsunuz .
Filmin en büyük handikapı ise uzunluğu .
Sonuçta acı verici bir hikaye bu .
Ölümle sonuçlanan ve katillerinin aramızda gezdiği bir hikayeden bahsediyoruz .
Eminim Çiğdem Suyolcu çok büyük travmalar geçirdi , belki aylarca yıllarca rüyalarından sıçrayarak uyandı , kabuslar gördü .
Fakat bana göre bu da filmde olması gerekli bir detay değil .
Film bir belgesel değil belki ama zaten yeterince üzücü bir konu olduğundan , Lütfi Bey’in öldürülmesinden sonra çok da uzamamalıydı .
Çiğdem’in gördüğü kabuslar , morg sahnesi , annesinin dakikalarca ağlaması , gerçekten gereksiz sahnelerdi .
Bu kadar acı yaşayıp filmde kendisini canlandırmasından dolayı tebrik etmek gerek Çiğdem Hanımı .
Ben böyle bir acının bir de rolünü yapamazdım .
Babasının yerdeki kanının üzerinde ağladığı sahnelerde gerçekten o an ne gibi bir psikolojide olduğunu düşünmeden edemedim doğrusu .
Elbette herkesin kendi seçimi ama ben kendimi oyna ( ya ) mazdım , kendi yaşadığım travmaları da bu filmin konusu yapmazdım .
90’larda yaşanan bu olayı bilmiyordum , bunu öğrenmiş olmak adına bu filmi gördüğüm için mutluyum .
Babasının ona yaşattıkları sonucu hayatını değiştiren , arkeoloji okurken sinema okumaya karar verip senarist / oyuncu olan ve bu yolda devam etmek isteyen Çiğdem Suyolcu’yu tanımış olmak da güzel .
Fakat sinemasal anlamda çok amatörce bir yapım olduğunu söylemek zorundayım .
Kendisi amacının bu film sayesinde geçmişte kalan bu haksızlığı gün yüzüne çıkarmak , insanlara ulaştırmak olduğunu söylemiş , gişe kaygısı olmadığının altını çizerek , " ilerde televizyonlarda gösterilsin , DVD’lerle ulaşsın insanlara , ne kadar insan izlerse izlesin , ben bu filmi yaparak rahatladım " demiş .   O zaman amacına ulaştığını düşünüyorum şimdiden , yolu açık olsun . twitter . com / blossomel
