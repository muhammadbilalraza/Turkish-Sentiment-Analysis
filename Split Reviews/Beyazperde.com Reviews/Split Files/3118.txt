10. Köy Teyatora birçok özelliği birarada harmanlamaya çalışan filmlerden .
İçinde fantastik öğeler de bulunsun , Ege'ye has o rahat komedi algısı da olsun , Dionysos , Halikarnas Balıkçısı da bu hikayenin içinde kendini bulsun denmiş ve yalanın olmadığı daha doğrusu Ege köylüsünün yalanla işi olmaz rahatlığının filmin diyaloglarına yansıdığı bir film çıkmış karşımıza .
Ege şivesinin bel altı esprilerle doğal ve rahat bir şekilde buluştuğu filmlerin son yıllarda bir şekilde öncüsü olması dolayısıyla Yüksel Aksu filmlerine benzediğini söylemeliyim 10. Köy Teyatora'nın .
Filmin farkı mitolojiyi filmin içine fantastik bir unsur olarak katmaya çalışmasında ama bu etkinin günümüze dair algısının bulunmamasında .
Örneğin filmde bugünü izleyen , insanların arasında dolaşan ama onlara müdahil olmayan bir Dionysos var ki tek yaptığı üzüm yemek ve insanları izlemek .
Gerçi tarihi kaynaklarda elinde bir salkım üzümle resmedilen bu tanrı aynı zamanda zevk ve safahatla da birlikte anılan tanrılardan .
Hatta homoseksüellik tanrıçası olarak da biliniyor .
O yüzden onuncu köye uğrayan ve Dionysos şenliklerine dahil olmak isteyen kumpanyada onu oynayan oyuncu da eşcinsel .
Onun üzerinden homofobiye eleştiri kıvamında bir muhabbet de var filmde .
Bir de bu köye sürgün edilen öğretmen var ki herkesin öyküsü birbirine dokunuyor bir süre sonra .
Filmde bir nevi yalan söylemek yasak olduğu için herkes ağzına geleni rahatça söylüyor , kadınlar istediği erkekle takılıyor .
Yani köy Dionysos'tan aldığı rahatlık mirasıyla pek güzel yaşayıp gidiyor .
Filmin Halikarnas Balıkçısı'yla ilişkisi ise öğretmenin mırıldandığı bir iki cümlede kalıyor .
Fantastik film yapma amacıyla ve bu konudaki eksikleri giderecekleri iddiasıyla yola çıkılmış ama zamanında tamamlanamadığı için bu eksikleri de giderememiş anlaşılan .
Zira filmde bir iki tane efekt çalışması ve birkaç sahne tarih öncesi karakter dışında pek birşey yok .
Onlar da çok yetersiz çalışmalar .
Bu tarz filmlere tüm iyi niyetimle yaklaşmaya çalışsam da elde avuçta kalan bir iki espri oluyor sadece .
Film o  kadar çok konu bombardımanı yapıyor , o kadar çok mesaj vermeye çalışıyor ki elde avuçta kalan gerçekten de çok az şey oluyor .
Çünkü hiçbir şey doğru dürüst verilmiyor , hep öyleymiş gibi yapılıyor .
Ortaya çıkan da tatmin edici bir seyirlik olmuyor ne yazık .
Birbirini tekrar eden filmler kervanına bir yenisi daha eklenmiş oluyor .
Erkekler karikatürize şekilde çıkarcı , kadınlar ise umutsuz şekilde aşk insanı olarak çizilmiş ama bunun da ana hikayeye pek bir katkısı yok .
Aslında tarihi karakterlerin hala aramızda olduğu ve kimi zaman bize yol gösterdikleri , bize kendilerini belli ettikleri fikri güzel ama her şey fikirle hallolmuyor , anlatım da bitiyor ve orası gerçekten de problemli .
Madem film yalan söylemeyen , dobra bir algı sunuyor , ben de buna güvenerek düşüncelerimi olduğu gibi aktardım .
Bu durumda ben de gönül rahatlığıyla dokuzuncu köyden kovulmuş sayılabilirim .
Konuyu özetlersek 10. Köy Teyatora ( ege şivesindeki söylenişi ) derdini çok fazla ortak paydada toplamaya çalıştığı konularla anlatmaya çalıştığı için başarılı olamıyor .
Yani daha çok fikir olarak kalıyor .
Ete kemiğe bürünebilse ilgi çekici bir film olabilirmiş .
Yoksa tiyatrolar , kumpanyalar hep olsun ve bizi farklı dünyalara taşısın isteriz elbette . twitter / BanuBozdemir
