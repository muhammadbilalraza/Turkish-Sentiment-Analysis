Belki bin yıldır Bamyan vadisinde yer alan , binlerce Budist'in ziyarete geldiği Buda heykeli , Taliban'ın dinamitleriyle 2001 yılında yıkılmıştı .
İranlı sinemacı ailenin en küçük üyesi Hana Makhmalbaf , filmini Afganistan'ın orta kesiminde , Kabil'in kuzeybatısında yer alan Bamyan'da çekmeye karar verir .
Filmin orijinal adı " Utancından Yıkılan Buda " , Hana'nın babasının bir sözü üzerine şekillenmiştir .
Taliban dinamitleriyle yıkılmış olsa da , o bölgede varolan vahşete tanık olan Buda'nın , aslen utancından yıkıldığı gibi bir metafor yapar baba Makhmalbaf .
Utanç adlı bu film de böylece Hana'nın kafasında iyice şekillenir .
Oyuncularını Afganistan'da yaşayan yüzlerce çocuk arasından seçen Hana , filmde hiç profesyonel oyuncu kullanmamış .
Buna rağmen özellikle filmin başrolündeki küçük kızın başarısı gerçekten görülmeye değer .
Yakın plan , elde kamera ile çekilmiş sahneler , karakterlerle özdeşleşmemizi , gerçeklik duygusunu sonuna kadar hissetmemizi sağlıyor .
Çekimlerde özellikle kullanılan bu amatör tad , günümüz Afganistan'ını anlatan filme belgesel niteliği veriyor ama bu film bir belgesel değil .
Dramatik yapısı oldukça güçlü olduğu halde gerçekleri anlatmakta oldukça başarılı Hana Makhmalbaf .
Yıllarca Taliban ve sonra da Amerikalılar tarafından piyon olarak kullanılmış , özgürlüğünü ilan edememiş , sonunda kendi kaderine terkedilmiş , açlık ve sefaletle , zorlu coğrafi koşullarda ayakta durmaya çalışan bir halkın savaş psikolojisini çocukların üzerinden , onların oyunlarının içinden anlatmak gibi muhteşem bir yol seçmiş yönetmen .
Bamyan'da yüksek kayalara oyulmuş yerleri kendilerine mesken eden ailelerden birinin altı yaşındaki kızıdır Baktay .
İlgisiz bir annesi ve küçük bir kız kardeşi vardır hayatında , bir de komşu oğlu Abbas .
Baktay kız kardeşine bakmakla yükümlüyken Abbas okula gitmekte , ders çalışmaktadır .
Alfabeyi öğrenmek için harfleri devamlı yüksek sesle tekrar eden Abbas'a özenen Baktay okula gitmeye karar verir .
Artık tek amacı bir deftere sahip olmaktır .
Bu noktadan sonra filmin dramatik yapısı iyice şekillenir .
Baktay o küçücük boyuna rağmen koca insan gibi yollara düşer , büyüklerin dünyasına girer ve itilir , kakılır .
Defter alabilmek için yumurta satar , ekmek satar , başına bin türlü iş gelir ama o yılmaz .
Gözyaşlarını başını kapayan örtüye siler ve yoluna devam eder .
Erkek ve kızların okullarının ayrı olduğunu öğrenen Baktay , kız okulunu bulmak için yollara düştüğünde ise karşısına 5-6 adet erkek çocuk çıkar .
Bu çocukların Baktay'ı içine aldıkları acımasız oyunlar , filmin en etkileyici sahnelerini oluşturur .
İlk oyunda çocuklar Baktay'a Amerikalıymış gibi davranıp saldırırlarken ikinci oyunda ise rolleri değiştirip Taliban casusuymuş gibi davranıp saldırırlar .
Baktay'ın " bu savaş oyununu sevmedim " çığlıklarına karşı , " bu bir oyun değil " cevabını veren çocuklar , şiddetin ne boyutlarda olduğunu ve çocukların psikolojisini dahi ne derece etkilediğini gözler önüne sererler .
Savaş karşıtı diye geçinen ama izledikçe ne kadar yanlı bir bakış açısıyla işlendiğini ve kendi ülkesini aklama adına yapıldığını anladığımız onca filmden sonra , konuya bu şekilde yaklaşan doğulu bir film izlemek gönüllerimize su serpti .
Fakat filmin sadece İstanbul'da tek bir salonda oynaması gerçekten üzücü , festivalde izlemiş olanlara ne mutlu , bu şahane filmi vizyonda izleme zevkini kaçıracak çok insan var maalesef .
