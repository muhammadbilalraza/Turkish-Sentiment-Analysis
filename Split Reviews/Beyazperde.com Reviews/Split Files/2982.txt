Pazartesi sabahı , hakkında hiçbir şey bilmeden , sadece afişini görmüş ve fragmanına dair övgüler duymuş olarak Usta filminin gösterimine girdim .
Edindiğim o kadar bilgiyle bile , çekincelerim vardı .
Çünkü son birkaç yıl içinde , taşrada geçen sıcak insan hikayeleri anlatmayı deneyip başaramamış çok film izlemiştim .
Ama Usta , kafamdaki soru işaretlerini dakikalar içinde sildi .
Usta’nın son yılların en başarılı yerli filmlerinden biri olduğunu rahatlıkla söyleyebilirim .
Yetkin Dikinciler tarafından canlandırılan bir oto sanayii ustası kendi tek motorlu uçağını yapmak için yıllardır uğraşmaktadır .
Çevresindeki insanların kimi onun hevesine ortak olurken , kimi de onunla dalga geçmektedir .
Fadik Sevin Atasoy’un canlandırdığı karısı ise , çocuk sahibi olamamanın acısıyla yalnız başa çıkması gerektiği için , gün geçtikçe kocasından uzaklaşmaktadır .
Yetişkin bedeninde bir çocuk gibi olan kahramanımız kendi çırağına bile hayaller peşinde koşmamasını öğütlerken , uçak sevdası uğruna kendi gerçekliğinden nasıl koptuğunu fark etmemektedir .
Ama sorumluluk sahibi , olgun , ayakları yere basan bir koca olmaya çalıştığında , insanların onda sevdiği en temel şeyleri de kaybetmeye başlayacaktır .
Heyecanını , coşkusunu , sevincini .
Bahadır Karataş’ın filmi , gözümüze sokulmayan ama her sahnesine sinmiş Atatürkçü tavrıyla , tüketim çılgınlığına kapılmadan kendi kendine yetebilecek , dış dünyanın acımasız koşullarının farkındayken hayallerinden ve ideallerinden de geri adım atmayan bir Türk insanı portresi çiziyor .
O’nun derdi köşe dönmek değil , birçoklarının alaycı tavırlarına rağmen başarabileceğini kanıtlamak ve sevdasından vazgeçmemek .
Reklam sektöründe uzun zamandır çalıştığını anladığımız yönetmen Bahadır Karataş’ın ilk sinema filminde gösterdiği yetkinlik , malzemesine hakimiyeti takdir edilmeyecek gibi değil .
Usta işi mizansenler ; son derece başarıyla kotarılmış , komplike plan - sekans’lar ; oyuncu yönetimindeki başarı , gerçekten bir sonraki işini merakla bekleyeceğimiz bir yönetmeni müjdeliyor .
Filmin değineceğim kimi zayıf noktaları var ve açıkçası sona doğru lafı fazlasıyla dolandırıp etkili , güçlü bir final yapma şansını da kaybediyor .
Ancak yine de hikaye anlatıcılığı açısından sinemamızda uzun zamandır hasret kaldığımız bir beceri gösteriyor .
Haddimi aşmadan bir tespit yapmak isterim .
Böyle bir filmi Çağan Irmak da çekebilirdi .
Ortaya muhtemelen çok daha arızalı bir film çıkardı ama Irmak seyircisini bayağı ağlatır , çok daha güçlü duygusal reaksiyon alır ve büyük gişe başarısına ulaşırdı .
Buna karşılık Bahadır Karataş , daha olgun ve sinema diline hakim bir yönetmen olduğunu belli ediyor .
Annenin ölümü gibi , gerçekten çok güçlü ve dokunaklı sahneleri bile , kolaycı bir duygu sömürüsüne hiç kaçmadan veriyor .
Benim gözlerimi yaşartıyor ama Türk seyircisinin geneli için umarım fazla ölçülü , ekonomik kalmaz tercihleri .
Usta’nın final bloğu dışında iki belirgin sıkıntısı var .
En önemlisi , kahramanın ne yaptığını fark edip uçak yapma sevdasından vazgeçme aşaması , seyirciye geçmiyor .
Biz , seyirci olarak , onun fazla hayalperest davrandığını ve bu uğurda ailesini ihmal ettiği için aklını bir an önce başına toplaması gerektiğini anlıyoruz .
Ama bunu onun anladığını görmüyoruz .
Sırttan çekilmiş , geniş plan bir resim de onun böyle bir dönüm noktası yaşadığını anlatmaya yetmiyor .
Yani , daha bir önceki sahneye kadar aynı inatçı tutumunu izlediğimiz karakterin dönüşümü eksik kalıyor .
Belki Yetkin Dikinciler’in oyunu da onun aşamalı olarak bazı şeyleri anlamaya başladığını veremediğinden .
Diğer bir sıkıntı ise , plan - sekans yoğunluğu .
Kesintisiz tek çekimden oluşan uzun sahneler , kendi içlerinde son derece başarıyla ve dinamik bir şekilde uygulanmış olmalarına rağmen , filmin süresinin uzamasına sebep oluyorlar .
Bir sahneyi tek planda çekerseniz , aynı sahneyi planlara böldüğünüz bir versiyona kıyasla daha uzun bir blok çıkar ortaya .
Bahadır Karataş bunun muhakkak farkındadır ve böylesini tercih etmiştir .
Bunun yarattığı handikap , filmin olduğundan daha uzunmuş hissini vermesi .
Süresi iki saate yaklaşan Usta , hemen her anını zevkle izlememe rağmen , bende çok daha uzun bir film izlenimi uyandırdı .
Bu da neticede ticari bir husustur çünkü seyircinin sıkılmasına ya da filmden kopmasına sebep olabilir .
Ve uzun vadede filmin gişesini etkileyebilir .
Ancak seyircimizin Usta’dan korkmayacağını umuyorum .
Birinci sınıf görüntü ve sanat yönetmenliği , akıllıca kullanılmış efektleri , başarılı oyunculukları , kıvamında müzikleri , incelikli senaryosu ve usta işi rejisiyle Usta , Devrim Arabaları’yla birlikte vizyondaki iki iyi Türk filminden biri .
İzleyin , izlettirin .
