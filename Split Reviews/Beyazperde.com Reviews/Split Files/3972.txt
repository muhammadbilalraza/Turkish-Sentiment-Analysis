Sağlam bir dramatik çatışma üzerine kurulu Çırak  ( Aprrentice ) .
Bir cezaevinde gardiyan olarak çalışmaya başlayan genç Aiman , on yıllardır cellat olarak görev yapan Rahim’e yakın durmaya , onun güvenini kazanmaya başlar .
Neticesinde de Rahim’in çırağı olur .
Ancak Aiman’ın Rahim’e yakınlaşma ve mesleğini öğrenme çabasının başka bir sebebi vardır .
Aiman’ın hiç tanımadığı babası , seneler önce o cezaevinde , bizzat Rahim tarafından asılarak infaz edilmiştir . 
Aiman’ın önce bir tür intikam amacıyla Rahim’e yaklaşıyor olabileceğini düşünürüz .
Fakat zamanla Rahim onun gözünde bir nevi baba figürü haline gelir .
Mesleğinden dolayı hayatını yalnız geçirmiş olan Rahim için de Aiman bir oğlun boşluğunu doldurur .
Ta ki Rahim , Aiman’ın kim olduğunu anlayana kadar . 
Oldukça net , hatta Robert McKee kafasında , fazlasıyla klasik bir dramatik çatı kurmuş yazar ve yönetmen Junfeng Boo .
Hiç itirazımız da yok buna .
Sağlam kurulmuş , temiz filmler bir ihtiyaç .
Çırak da böyle bir film .
Singapur sineması için de önemli bir iş olduğu muhakkak .
İlk gösterimini 2016 Cannes Film Festivali’nin Belirli Bir Bakış bölümünde yapan , yönetmenin başarılı zanaatı ve iki başrol oyuncusunun inandırıcı performanslarıyla izleyenin dikkatini yakalayıp bırakmayan bir film
Aiman’ı canlandıran Firdaus Rahman , ülkesinde bir televizyon yıldızıymış .
Bu ilk sinema denemesi ama yakın gelecekte uluslararası projelerde rastlarsak şaşırmayacağımız bir oyuncu .
Ülkesinin deneyimli aktörlerinden biri olan Wan Hanafi Su ise yer yer Yeraltı Peygamberi  ( Un Prophéte ) filmindeki Niels Arestrup’u hatırlatıyor doğrusu .
Rahim’in mesleğiyle ilgili vicdan muhasebesini , hatta vicdan azabını seyirciye etkili bir biçimde geçiriyor .
İki oyuncunun arasındaki dinamik , filmi sırtlayan unsur oluyor . 
Yine de Aiman’ın giderek Rahim’e dönüşmeye başladığı , onun yerini almaya hazırlandığı ve bu esnada bir insanın canını alıp alamayacağını sorguladığı sürecin gitgide şaşırtıcı olmaktan uzaklaştığını ve tahmin edilebilir , standart bir izleğe dönüştüğünü belirtmek lazım .
Bu anlamda filmin ucu açık finali de güçlü bir etki bırakmak yerine , kolaycı bir klişe hissi veriyor .
Çırak , elindeki malzemenin imkan sağladığı uç noktalara gitmekten çekinip beylik bir öyküyle yetiniyor . 
Bu yine de filmin eli yüzü düzgün , takdiri hak eden bir iş olduğu gerçeğini değiştirmez .
Singapur sinemasından takip etmeye değer bir yönetmen kazandığımız şüphesiz .
Umalım ki Çırak’la elde ettiği başarı ve kat ettiği yol , Junfeng Boo’yu daha kendine güvenen ve cesur bir sinemacı olarak olgunlaştırsın . 
Twitter : aliercivan
