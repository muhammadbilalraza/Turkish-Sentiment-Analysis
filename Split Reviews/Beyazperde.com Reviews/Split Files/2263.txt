Japon korku filmlerinin Amerikan versiyonlarını izlemekten çok sıkıldınız .
Yeniden yapımları ise umursamayıp , hazır rahat bulunabiliyorken orijinallerinin DVD’lerini izlemeyi tercih ediyorsunuz .
Türk sinemasının en iyi korku filmi ise henüz çekilmeyi bekliyor .
Yani , herkes korku sinemasından bahsediyor ama konuşulan filmler , yeteri kadar güçlü değil .
Öyleyse , Fransa’dan gelen korku filmlerini keşfetmenizin zamanı geldi !
Yakın zamanda dikkatimizi çeken ilk Fransız korku filmi , Haute Tension adını taşıyan , ödün vermeyen Alexandre Aja filmiydi .
Yakın zamanda izlediğimiz Sheitan da , kaçık Fransız köylüsü Vincent Cassel’in katkısıyla türün ilginç bir örneği olarak karşımıza çıkmıştı .
Atmosfere ağırlık veren çalışmalardan ikisi de sürpriz son esprisini kullansa da , Sheitan bu anlamda daha zayıf kalıyordu .
Bu yazının amacı olan Onlar ise , gerçekten başarılı bir atmosfer yaratmakla kalmıyor , klişe korku sahnelerinden özenle uzak duruyor ( bu durumu beceriksizlik olarak yorumlayanlar da var ) ve makul bir son ile yetmiş yedi dakikalık süresini tamamlayarak övgüyü hak ediyor .
Romanya’da geçen Onlar’ın , bir anne ve kızın başrolde olduğu hayli uzun ilk sekansında , yönetmenler klasik orman kenarında bozulan araba esprisinden dehşet bir açılış çıkarıyorlar .
Onlar’ın ikinci kurbanı , Fransız bir kadın öğretmen ile yazar sevgilisi oluyor .
Açılışın yeterince korkutucu olmadığını düşünüyorsanız , çiftin evlerinde bilinmeyen ziyaretçi / ler tarafından kıstırılmasıyla başlayan , ormanda ve yeraltı geçitlerinde devam eden diğer bölümler , eminiz sizi tatmin edecektir .
Fransız sinemacılar ellerindeki malikaneyi ve yeraltı geçitlerini başarılı bir şekilde kullanmışlar ve HD’nin bile altındaki görüntü kalitesi ile loş ve puslu bir Romanya manzarası yaratmışlar .
Fakat şüphesiz filmin en dikkat çekici yönü , gerilimin kaynağını filmin en sonuna kadar başarılı bir şekilde gizlemesi .
Bu anlamda filmin düşündürücü finali ilginç bir sürpriz sayılabilir .
Filmi , iyi çekilmiş orman sahnesi ve tehlikenin kararlı gizemi nedeniyle Blair Cadısı’na benzetiyorlar .
Onlar , belki Blair Cadısı kadar yenilikçi değil fakat aynı şekilde izleyicinin hayal gücünden güç kazanıyor .
Şüphesiz iki filmi de izleyici ile ortaklık yapmaya götüren sahip oldukları kısıtlı imkanları .
Fakat elinde en fazla bir ev ve orman olan çoğu filmin çekilmez olduğunu da hatırlatmak gerek .
Bilgisayar oyunlarına meraklı yazarımız , kendi evinde ürkerek dolaşırken , onunla saklambaç oynayan kapuşonlu gölge , satranç tahtasında gayet güzel hareket ediyor doğrusu .
Sevgilisinin ise araba kalabalığı arasında kaynayan çığlıklarını gösteren kare , eğer bilinmiyorsa derhal yönetmenin ismine baktıracak cinsten !
Onlar’ın arkasında oyuncu bir şiddet arzusu var .
Her şey bitip de bize bu gösteriyi sunanlar , yani ' onlar ' çıktığında ise , ortada bir koşturmaca , kaçış kalmasa da yerinizden kımıldayamıyorsunuz .
Bu noktada önemli bir eksiği de hatırlatmak gerekiyor , cinayetlerin intikam ve oyun karışımı bir duyguyla işleniyor oluşu biliniyor olsa da , ' onlar'ın kimliğine dair daha fazla bilgi ile ayrılmak istiyor izleyici .
Finali ağır ağır , sinirlerle dikkatli bir şekilde oynayarak hazırlayan yönetmenler , finali çok çabuk toparlamışlar .
Halbuki , karşılarında teslim olmuş ve bitmiş bir vaziyette olacakları bekleyen bir kitle olduğunun farkındalar .
Yine de , filmin kısık sesli de olsa toplumsal bir eleştiri amaçladığı düşünülebilir .
Onlar , Jean Rollin’in topraklarından yakın zamanda daha iyi korku filmleri geleceğinin ispatı gibi .
Fakat iki yönetmenin bütün başarılı sinemacılar gibi Hollywood’a bir yeniden yapım çekmek için davet edildiklerini de ekleyelim .
Şüphesiz biz , onlar düşük bütçeyle oynamaya ve küçük dehşet atmosferleri yaratmaya devam etsinler isterdik ama David Moreau ve Xavier Palud çoktan , az önce Alexandre Aja’nın geçtiği yola çıktılar bile .
Avrupa korku sinemasına , özellikle de türün eski ustalarına meraklı olanların dikkatini çekecek , yeni korku sineması izleyicilerinin ise tuhaf ve eksik bulacakları bir film var karşımızda .
Filmi az kanlı bulanlara ise , gerçek olaylara dayanma iddiasındaki bir filmin gerektiğinden fazla kanlı olmasının ne kadar doğru olduğunu soralım .
