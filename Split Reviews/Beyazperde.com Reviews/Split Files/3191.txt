Taze Gelin Şaşkın Damat vizyon salonlarındaki komedi enflasyonunun son ürünü .
Filmin tek çekici tarafı ise afişinde de özellikle vurgulandığı gibi başrolünde Amerikan Pastası ile üne kavuşan Jason Biggs'in olması .
İşin çelişkili tarafı , filmi bir Jason Biggs komedisi olarak sunan afişte , Jason Biggs kendisinden başka herkese benzemekte .
Anlayacağınız imaj karmaşası yaşadığı her halinden belli olan bu filmde daha en başından ters giden bir şeyler var .
Bununla birlikte konusu itibariyle sevimli bir romantik komedi olarak tanıtılan filmin , bu imajı da afişi kadar tartışmalı .
' Hikayenin içinde bir damat ve bir de gelin oldu mu romantizmden başka ne doğabilir ? ' diye düşünmeyin .
" Taze Gelin Şaşkın Damat , " aslında romantizmle uzaktan yakından alakası olamayan bir komedi filmi .
Ancak iğrençliği bir güldürü malzemesiymiş gibi sunan tarzı , kısır hikayesi ve antipatik karakterleriyle bu filme komedi demek de oldukça zor .
Aslına bakarsanız ilk dakikalarında , ani bir ölüm olayını absürt bir güldürü öğesine dönüştüren film , bu yanıyla kült televizyon dizisi " Seinfeld " i hatırlatmakta .
Dizinin sıkı takipçileri nişanlısını düğünden hemen önce kaybeden George Costanza'nın filmdekine benzer bir ' talihsizlikle ' karşılaştığını hemen hatırlayacaklardır .
Öykünün ilerleyen safhalarında karşımıza çıkan Cosmo Kramer benzeri absürt ev arkadaşları , problemli ebeveynler ve öykünün kadın erkek ilişkilerini hicvetmeye çalışan alaycı yapısı da filmin Seinfeld geleneğini devam ettirme çabasını açık eden diğer unsurlar .
Öte yandan tıpkı Jerry Seinfeld gibi Amerikalı bir stand - up komedyeni olan Michael Ian Black , ilk yönetmenlik denemesinde birçok farklı komedi anlayışını harmanlamak istemiş gibi gözüküyor .
Filmin geneline iğrenç , münasebetsiz ve utanç verici anları bir güldürü öğesi olarak gösteren Ben Stiller komedilerinin muzır havası hakim .
Hatta bu hava birçok sahnede Seinfeld'in sokak felsefesini yücelten mizah anlayışından kat kat daha fazla hissediliyor .
Bununla beraber " Taze Gelin Şaşkın Damat " ta ne Jerry Seinfeld'in benzersiz mizah gücünü ne de Ben Stiller'in yorum kabiliyetini bulmak mümkün .
Film , özendiği bütün komedi tarzlarını kendi yorumuyla sunmak yerine gelişigüzel taklit etmekte sanki .
Bu nedenle de bir filmden çok , kendine ait söyleyecek hiçbir şeyi olmayan , karaktersiz bir kolaja dönüşmekte .
Nitekim " Taze Gelin Şaşkın Damat " ın bir filmden çok , bir skeçler bütününü andırdığını da iddia edebiliriz .
Anlaşılan o ki Michael Ian Black , stand - up komedyeni kimliğini bir kenara bırakıp , ne istediğini bilen bir yönetmene dönüşmekte oldukça zorlanmış ve yaptığı yanlış tercihlerin de etkisiyle bir noktadan sonra gidişatın kontrolünü tamamen kaybetmiş .
Filmin sürükleyiciliğini besleyen tutarlı ve verimli espriler yerine anlık güldürü amacı taşıyan kısa ömürlü muzipliklere yer veren Black'in bu tercihi filmi kısırlaştırmış .
Aslında , filmin kurbanı olduğu kısır döngünden çıkabilmesinin çok basit bir yolu var .
Sizin de tahmin edebileceğiniz gibi bir kadın ve bir erkeğin kavuşup , kavuşamayacaklarını sorgulayan bu tip öykülerde seyirciyi filme bağlayan ikilinin kimyevi uyumu ve sevimliliğidir .
Çiftin sempatikliği arttıkça en bilindik sahneler bile izleyiciler için tam anlamıyla bir yürek çarpıntısına dönüşür .
Öykünün sonu ne kadar belli olursa olsun , seyirci çifte sempati duyduğu sürece ekrana yansıyan hikayeyi izlenmeye değer bulur .
Ancak " Taze Gelin Şaşkın Damat " a konu olan Anderson ve Katie yan yana durduklarında dahi öyle sevimsizler ki , film boyunca kalbinizden geçen yegane dilek ikilinin kavga edip ayrılması ve hikayenin sona ermesi .
Michael Ian Black'ın birer güldürü unsuru olarak sunduğu mide bulandırıcı esprilerse çiftin sevimliliğini artıracaklarına tersine azaltıyorlar .
Filmin yıldızı olarak sunulan Jason Biggs'in özensiz oyunculuğu ve Isla Fisher'in şımarıklığa kaçan yapay performansı da tam anlamıyla çiftin uyumsuzluğunun tuzu biberi .
Sonuç olarak , Michael Ian Black'in bir stand - up komedyeninin üslubuyla film çekmeye soyunması ve ortaya devamlılık hatalarıyla dolu , özensiz bir anlatım çıkarması " Taze Gelin Şaşkın Damat " ı resmen felakete sürüklemekte .
Yüzünüzü gülümsetmekten çok suratınızın her geçen dakika biraz daha asılmasına neden olan bu filmin , vakit kaybından başka bir şey vaat etmediğini söyleyebilirim .
