Bilimkurgunun en dikkat çekici örneklerinden biri olarak görülen , dönemin ses getiren ve her yaştan okuyucuyu kendine çeken Zamanda Kıvrılma romanı en sonunda beyazperdeye uyarlandı ve salonlarda bizleri bekliyor .
Aynen J. R. R. Tolkien'in efsanevi üçlemesi Yüzüklerin Efendisi gibi sinema uyarlaması imkansız olarak görülen ve 50 yılı aşkın süredir bir edebiyat ürünü olarak hayatına devam eden bilimkurgu çalışması , daha önce farklı türler üzerinde çalışmış olan Ava DuVernay'in kanatları altında gerçek oldu .
Film uyarlamasının başına geçen kadın yönetmene senaryo konusunda ise Jennifer Lee ve Jeff Stockwell destek veriyor .
Zamanda Kıvrılma romanı okuyucuları ile buluştuğu dönem düşünüldüğünde teknik olarak beyazperdeye uyarlanması oldukça zor bir eserdi ancak aradan geçen nice yıl bu olanaksızlığı bir kenara fırlatıverdi .
Öte yandan hikayenin içerisindeki karakterler , kahramanların derinliği ve perdede dallanıp budaklanmaya bir hayli müsait yapısı mevcut zorluğu devam ettirdi .
Özünde kendini bulma , gerçekleştirme hikayelerinden biri olan ancak bunu çocukların gözünden , bambaşka bir temayla yoğurarak yapan 1962 tarihli Madeleine L’Engle'in eseri doğal olarak zamanında bambaşka bir değere sahipti .
Nitekim mekan tasvirleri , verdiği mesajlar ve okuyucularına ( yaşı ne olursa olsun ) bilimkurgu türü , dolayısıyla da bilimi sevdirmenin önünü açan yazar tarihin önemli isimleri arasına girdi .
Kısacası içerik olarak benzerlerine denk gelebildiğimiz ancak bambaşka bir edebiyat ürününden bahsediyoruz .
Disney'in 100 milyon dolarlık bütçe ile filme dönüştürdüğü meşhur roman , güncel sinema izleyicisini ne kadar tatmin eder derseniz , yanıt pek de sevindirici değil .
Nitekim kale büyük , kaleci ise tıfıl .
Boyutlar arasında yolculuk , bilinmeyen ve belki de hiç bilinmeyecek diyarlar , insanlığın aslında ne kadar yalnız ve çaresiz oluşu derken , bir çocuğun babasına karşı duyduğu sevgiyle nice hayatı kurtarmasından bahsediyoruz .
Bolca karakter , farklı mekan ve kültürlerin tasviri , uzun yıllar önce yazılmış bir eserin günümüze uyarlanarak mevcut sinema seyircisine kendisini çekici göstermesi gerekliliği .
Hepsi bir araya gelince altından kalkılması zor bir proje doğuyor , daha önce Middle of Nowhere gibi başarılı sayılabilecek bir dram filmini yönetmiş Ava DuVernay belki de muhtemelen türe olan yabancılığından ötürü yükü sırtlayamıyor .
Pek tabii basit bir varsayım üzerinden gidiyoruz .
Gelelim filmin konusuna .
NASA çalışanı fizikçi Alex Murry ( Chris Pine ) ömrünü zihin gücü ve bilimin sınırsızlığını kullanarak evrenin sırlarını çözmeye , ışık hızı ile seyahati gerçek kılmaya adamış bir insan .
Küçük kızı Meg ( Storm Reid ) , eşi Kate ( Gugu Mbatha - Raw ) ve oğlu Charles ( Deric McCabe ) ile mutlu bir hayat süren Alex , günlerden bir gün hiç iz bırakmadan ortadan kayboluyor .
Aradan geçen birkaç yılın ardından kendisinden haber alınamasa da kızı Meg asla ümidini kaybetmiyor .
Üç gizemli ve doğa üstü varlık tarafından ( ki birini Oprah Winfrey canlandırıyor ) babasını kurtarma şansı sunulunca , kardeşi ve sınıf arkadaşı Calvin ( Levi Miller ) galaksiler arasında bir yolculuğa çıkıyor .
Nitekim babasının hayatta olma ihtimali çok yüksek ve sadece onu değil , kötücül bir güce karşı sayısız hayatı , dünyaları kurtarmak zorunda .
Yapım görsel olarak her ne kadar üzerinde emek harcanmış olsa bile , kaynağının sağladığı atmosferi yakalamaktan uzak .
Bunda yönetmenin daha önce bu tip bir CGI okyanusuna girmemiş olması ihtimali öne çıkıyor .
Renkli , ilgiyi celbeden dünyalar derken kendinizi tam tersi yerlerde bulabiliyor ancak o yapay histen kurtulamıyorsunuz .
Ancak filmin en büyük sıkıntısı görsel efektleri ya da atmosferi yansıtmadaki yetersizliği değil , senaryosu .
Üzerinden çok daha sağlam bir metin hazırlanabilecek olan romanın perdeye aksettirilen hali oldukça basit .
Dikkat çeken Hollywood yıldızları , güçlü bütçe , iyi bir kaynak derken , bunları size sunacak olan satırlar yetersiz kalıyor .
Genç oyuncu Storm Reid'in sağlam performansına rağmen üç boyutlu olmaktan uzak bir kahramanı var filmin .
Aynı şey diğer karakterler için de geçerli .
Üstelik Zach Galifianakis ve filmin kötülerinden Red rolünde kendini tekrar kanıtlayan Michael Pena için de aynı problem söz konusu .
Zamanda Kıvrılma aslında çok daha başka noktalara taşınabilecek , kadrosu ile tatmin eden ancak oyuncuların eline fazla materyalin sunulmadığı , görsel olarak etkileyici sayılabilecek , müzikleri tatmin eden ancak yetersiz kalmış bir uyarlama . burcinaygun@gmail.com
