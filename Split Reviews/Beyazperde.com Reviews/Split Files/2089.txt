Sinema tarihinde ' yıldız oyunculardan kurulu başrol kadrosundan genellikle iyi film çıkmaz ' diye , yazılı olmayan bir kural olduğunu düşünüyorum .
Bir tanesi harikalar yaratırken , 11 tane Messi’den iyi bir takım olamayacağı gibi , çoğu zaman bu yıldızlar geçidinden de verimli birliktelik çıkmaz .
Hele bir de bu filmler , kendini ciddiye alan , ' bütün yıldızları topladık , ortaya muhteşem bir film çıkardık ' tadında gazlanıyorsa hemen uzaklaşırım .
Özel Kuvvetler ( The Men Who Stare at Goats ) için giriş cümlemiz bununla alakalı .
Jeff Bridges , George Clooney , Ewan McGregor , Kevin Spacey gibi gişe garantili isimlere bir de Robert Patrick , Stephen ’Avatar’ Lang gibi herkesin aşina olduğu yetenekli aktörler katılınca filmden önce ister istemez temkinliydim .
Ama - izleyince belki siz de hak verirsiniz - karşımda ciddiye almak bir yana , kendini yerin dibine sokmaktan çekinmeyen bir film buldum .
Filmin , ABD ordusunun süper güç olduğu motto’suyla ilgili olduğunu düşünürsek , bu hayli çekici bir bakış açısı .
Amerikan ordu fetişizmiyle bu derece dalga geçen bir filmi bugünlerde bulmak zor nitekim .
Filmin bu bakış açısını bir tür Jedi parodisi yaparak baştan sona Star Wars evrenine göndermelerle sürdürmesi de enteresan .
Ama önce filmle ilgili biraz daha bilgi verelim .
Konusu için aşağı yukarı ' ABD ordusunda psişik yetenekleri olan askerlerden oluşturulmuş özel bir bölüğün hikayesi ' diyebiliriz .
Doğru ama eksik olan bu tanım , filmin ancak izlediğinizde anlayabileceğiniz çok özel mizah yapısı hakkında size bir fikir verebilir .
Lynn ( Clooney ) bu bölüğün önde gelen isimlerindendir .
Başlarında ise psişik olayların guru’su Bill ( Bridges ) vardır .
Larry ( Spacey ) ekibin yalancı , kıskanç ve bölücü yanını temsil etmekte .
Bütün hikaye ise , sevdiği kadına kendini ispat etmek için Irak’a giden gazeteci Bob ( McGregor ) un gözünden anlatılmakta .
Özel Kuvvetler’e mensup adamlarımız kendilerini Jedi olarak adlandırmakta .
Gücün iyi ve karanlık tarafında olanlar var .
Gazeteci Bob’un sevdiği kadını kaptırdığı adamın tek kolu yok , onun yerinde Anakin Skywalker - vari mekanik bir kol var .
Liste uzayıp gidiyor .
Ama filmin kafasını bütünüyle SW’ya taktığını da sanmayın .
Mesela Bob’u da , Irak savaşıyla aşina olduğumuz ' iliştirilmiş gazeteci ' saçmalıklarının bir parodisi olarak görebiliriz .
Yapılmak istenen gayet bilinçli olarak , ' filmsi ' bir şey .
Ortada gayet işleyen ana bir öykümsü var .
Iraklılar ve ABD askerleri hep karikatürize .
Lynn’in peşinde gazeteci Bob’u da Irak’ın çöllerine sürüklediği de sadece bir görevimsi .
Bu derece yüksek kalibreli oyuncu kadrosu , film çekmekten çok , hep bir ağızdan bir fikri anlatmak , savunmak için toplanmış gibi .
Irak’a dair çok da başarılı olmayan setleri de , aynı bakış açısının masum yanı olarak görmek gerek .
Dev kadro , ordu fetişine , süper güç takıntısına atıfta bulunurken öyle içten performanslar sergiliyor ki , sırf bu yüzden bile filmin albenisi mevcut .
Film , fikrine ve mizahi evrenine sonuna kadar sadık kalmakla birlikte , bir şeyler anlatığı iddiasında kesinlikle değil .
Oyuncular da öyle .
George Clooney , psişik Lynn rolünde , o delici bakışlarıyla Coen filmlerinden fırlamış gibi .
McGregor , ' olmaması gereken yerde ' tipini sonuna kadar korumayı başarıyor .
Jedi ve diğer SW şeyleri hakkındaki bilgisizliği ise hoş bir ironi olarak düşünülebilir .
Son zamanlarda Hollywood’da kendi çetesini yaratan , neredeyse her yıl önemli yapımlarda yer alıp Oscar törenlerinin değişmez siması haline gelen George Clooney , ' Neredesin Be Birader'den sonra bir kez daha komedideki yeteneğini konuşturmuş .
Bunu , ' İyi Geceler İyi Şanslar'da beraber oynadığı aktör - yönetmen Grant Heslov’un kamera arkasında verdiği güvene borçlu olabilir .
Afişte ünlü isimlerle birlikte arz - ı endam eden keçinin hikayesine hiç değinmedik ama onu da sürpriz olarak bırakalım .
Klasik deyişle , ya seveceğiniz ya da nefret edeceğiniz bir espri anlayışı bulacaksınız karşınızda .
Yani öyle ilk on dakikadan sonra saran bir film beklemeyin .
Nasıl başladıysa öyle gidiyor .
Ne kadar uçuk olursa olsun kendi evrenine sonuna kadar sadık kalıyor .
Benim de filmlerde en çok sevdiğim budur zaten .
İyi ya da kötü ; önce dürüst olması .
Yoksa bir filmin , kötü olma hakkı da vardır .
