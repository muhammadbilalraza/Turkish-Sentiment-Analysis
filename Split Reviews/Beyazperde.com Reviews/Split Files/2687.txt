Tayland’da geçirdiği uyuşturucu yüklü amaçsız günlerin sonunda tutuklanan ve üç yıl boyunca ülkenin en kötü namlı cezaevlerinden birinde yatan dövüşçü Billy Moore’un gerçek hikayesi , doğal olarak güçlü bir sinema malzemesi .
Hapishanenin ağır koşullarına uyum sağlamakta zorlansa da dövüşçülüğü onun için bir fırsata dönüşüyor .
Muay Thai dövüşlerine katılarak ve kazanmaya başlayıp cezaevini bir turnuvada da temsil ederek , oradaki saygı gören biri haline geliyor . 
 
2008 tarihli ilk uzun metrajı Johnny Mad Dog ile dikkatleri çeken Jean - Stéphane Sauvaire , belgesel geçmişi de olan , sinemasında şiddet ve gerçekçilik unsurlarının öne çıktığı bir yönetmen .
Burada da aynı damardan yürümüş .
Gerçek bir Tayland hapishanesinde , gerçek mahkumlarla çekilmiş Şafaktan Önce ( A Prayer Before Dawn ) hem ele aldığı dünya hem de karakterin yolculuğu açısından çok çarpıcı , görsel tarafı çok güçlü bir yapım .
Özellikle Peaky Blinders ve Black Mirror’ın “Hang the DJ” bölümleriyle tanıdığımız genç aktör Joe Cole da fiziksel olarak role belli ki sağlam hazırlanmış , çevresindeki gerçek mahkumlarla iletişimi olasılıkla karakterinin adaptasyon sürecini de beslemiş ve dolayısıyla hatırda kalacak bir performans vermiş . 
 
Billy Moore’un cezaevi dövüşlerindeki kariyeri , orada kurduğu ilişkiler , gitgide parmaklıklar ardındaki hayatını dışardakinden daha dolu , manalı hale getiriyor .
Bir amaç buluyor Moore .
Dışarda onu bekleyen , bu cehennemdekinden daha cazip bir yaşam olmadığını fark ediyor .
Öyle ki gitmek ve kalmak arasında bir karar vermek imkansızlaşıyor karakter için .
Ait olduğu , önemli olduğu bir dünya var mı dışarda , bunu cevaplayamaz hale geliyor .
Şafaktan Önce’nin en güçlü dramatik çatışması da burada saklı .
Dibe vurmuş bir insanın hayatta kalmak için her şeyi yapabileceğini idrak etmesi ve gitgide bunu benimsemesi , dipteyken kendini yuvasında hissetmesi , bu şekilde iyileşebilmesi .
İyi bir sinema malzemesi sunan , zor bir hayat öyküsü . 
 
Karakterin kabusuna bizi ortak edebilen , sert ve çarpıcı bir film karşımızdaki .
Fakat bir noktadan sonra tekrar hissi yaşattığını , yer yer klişelerin tuzağından kaçamadığını belirtmek lazım .
Dünya vizyonunda pek öne çıkamamış , yeterince ses getirememiş olması belki biraz bu sebeplerden .
Daha ziyade senaryo sıkıntıları bunlar .
Fransız yönetmen Jean - Stéphane Sauvier ise tüm doğru şartlar bir araya geldiğinde yeri yerinden oynatacak bir film yapma potansiyelini bir kez daha gösteriyor . 
 
Twitter : aliercivan
