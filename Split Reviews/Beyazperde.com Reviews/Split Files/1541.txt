! f İstanbul kapsamında izleme şansına eriştiğimiz Lars and the Real Girl , maalesef ki vizyona uğramadan ülkemiz semalarını geldiği hızla terk etmişti .
İlginç , garip ve belki de en doğru tanımla " sorunlu " karakterler yaratma çabası içinde olan Amerikan bağımsız sinemasının son dönemlerdeki örneklerine bakacak olursak , en basitinden filmin aday olduğu " En İyi Orijinal Senaryo " dalındaki diğer adaylara göz gezdirirsek ( Juno , The Savages ya da geçen seneki Little Miss Sunshine örneği ) , durumu pekala kotardıklarını söylememiz de mümkün .
İlk bakışta biraz bu akımdan nasipleniyor gibi gözüken Lars and the Real Girl , aslında hiç de böyle bir çabanın içinde değil .
Her ne kadar verdiğim " ilginç " , " garip " ve " sorunlu " tanımlarına uysa da Lars'ın durumu biraz daha farklı ve Six Feet Under gibi uçuk bir dizinin senaristliğini yapmış Nancy Oliver gibi bir ismin ellerinde olmasaymış kolayca sulandırılmaya da müsait .
Daha filmin başında , mimikleri ve hareketleriyle durumundan kıllandığımız Lars , beraber yaşadığı babası ölünce , abisi ve yengesinin yanına , evlerinin garajına taşınmıştır .
İçinde bulunduğu travmatik durum hakkında film boyunca azar azar kısa diyaloglarla fikir sahibi olduğumuz Lars , eşinin ölümünden sonra kapıldığı yalnızlık duygusunu bastıramayan bir baba tarafından , abisinin kendisini kurtarmak için kaçıp gittiği bir evde yetiştirilmiş .
Bu olayların Lars üzerindeki etkilerini , " kör gözüne parmağım " yapmayan senaryo sayesinde tüm film boyunca görebiliyoruz .
Emily Mortimer'ın bilhassa Ryan Gosling ile karşılıklı sahnelerde hikayeye çok şey kattığı Lars'ın yengesi Karin , kendilerine mesafeli duran Lars'ı aileye dahil etmek , yalnızlığından çekip çıkarmak için elinden gelen her şeyi yapıyor .
Hamile olan Karin , Lars'ın gözünü korkutan diğer bir unsur .
Annesini doğum sırasında kaybeden kahramanımız , psikiyatristin sorduğu " Amca olacağın için heyecanlı mısın ? " sorusunu doğru düzgün yanıtlamayarak aslında aynı şeyin tekrar yaşanmasından çok korktuğunu gösteriyor .
Biraz da bu yüzden Bianca'yı yaratışı , ona bağlanışı .
Hem yakınlaşmaktan , insanların ona dokunmasından rahatsız olan , hem de onları kaybetmekten korkan Lars , Bianca'yla rahatlıkla ilişki kurabiliyor , " kaybedersem " endişesi olmadan .
Öte yanda Paul Schneider'ın destekleyici bir performans sunduğu tam bir " abi " olduğu Gus var , içten içte bırakıp gitmekle suçlu olduğunu bilen ama bunu kendisine bile itiraf edemeyen .
Karısının bütün uyarılarına rağmen , Lars'ın durumunda bir sorun olmadığı konusunda ısrarlı olan Gus , kardeşi şişme bir kadını alıp potansiyel gelin adayı diye karşısına koyana kadar durumun vehametinin farkında değil , ya da olmamayı seçmiş .
Eğer filmin Lars karakteri ve Ryan Gosling'in performansı üzerinden geçindiğini zannediyorsanız , çok aldanırsınız .
Normalde , zorlama yan karakterler gibi duracak tüm karakterler , oyuncuların , senaryonun ve yönetmenlerin ( bilhassa görüntü yönetmeninin ) üstün başarısı sayesinde başrol oyuncuları kıvamında duruyorlar .
Hatta şişme bebeğimiz Bianca o kadar güzel yönetiliyor ki , koca koca insanların plastik bir hatuna gerçek muamelesi yapmasını yadırgamak bir yana onun gerçek olduğuna bile inanmaya başlıyorsunuz .
Tabi bu demek değil ki Ryan Gosling döktürmemiş .
Bu kadar sakat , karikatürize edilmeye bu kadar müsait bir karakteri böylesine gerçekçi , abartısız canlandırmak her baba yiğidin harcı değil .
Her gözüktüğü karede gülümsetirken haline acımadan da edemediğimiz Lars'ı bir duygu sömürüsü aracı haline getirmediği için de ayrı bir alkışı hak ediyor .
Lars'a aşık olan ama ondan karşılık göremeyen Margo rolünde Kelli Garner'ın doğallığına ve Bianca'ya gerçek muamelesi yapmak zorunda kalan , sonradan duruma iyiden iyiye alışan kasaba sakinlerinin naifliğine ise hayran kalmamak mümkün değil .
Tüm ekip , Bianca dahil , üstüne düşeni o kadar iyi yapmış ki ortaya çıkmış olan böyle bir projenin bu kadar az ses getirmiş olması , kıyıda köşede kalmış olması insanın içine oturuyor .
Sadece Ryan Gosling ismini görüp gittiğim ve yüzümde kocaman zevzek bir sırıtışla ayrıldığım bir festival izleyicisi olarak söyleyebilirim ki filmle ilgili tek hayal kırıklığım , böylesine ince işlenmiş bir senaryo yazmış olan Nancy Oliver'ın parmaklarının Oscar Heykelciği'ne dokunamamış olması olabilir herhalde .
Eğer kıstas orijinallikse , sunduğu hikaye ile Juno'dan çok daha özgün bir yerde durduğu aşikar .
Kim takar Akademi'yi derseniz , en klasik tabirle , insanın içine işleyen müzikleri , hikayesi ve oyunculuklarıyla sizin kişisel ödüllerinizi silip süpüreceğine garanti verebilirim .
