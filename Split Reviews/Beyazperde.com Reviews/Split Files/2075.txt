Denizi hırçındır , hoyrattır , kara alanı ise diktir , dardır , haliyle yaşamak zordur .
Güzelim memlekette , elbette yoksulun koşulları yaman , hali dumandır , ancak Karadeniz’de hayata tutunmak , feleğin çarkına çomak sokmaktır , başlı başına …
Göç verir Karadeniz , gidenler , yeni bir hayat uğruna , büyük kentlerde toplaşırlar , ısrarla ve inatla Kuzey’de kalanların sayısından daha çokturlar belki de .
Peki , ya meşhur inatlarını kuşanıp , ekmeğini , emeğini taştan çıkarmaya , her koşulda tutunmaya çabalayanlar ?
Haçan onların hali nicedir ?
Evet , Kalandar Soğuğu , sinemanın hala sanat olduğunu , çok şükür bize hatırlatan , ülkemiz sinemasında iyi , özgün ve farklı projelerin hala çekilebileceğine inandıran bir film olmuş .
Ne güzel ! 
Antalya ve İstanbul dışında , yurtdışındaki uluslararası festivallerden de çeşitli ödüllerle dönen Kalandar Soğuğu , Mustafa Kara’nın ikinci yapıtı …
Çekimleri bir buçuk sene sürmüş , film , beş yılda tamamlanabilmiş .
Karadeniz’in müthiş doğasının eşlik ettiği bu imtina ve özen , sinema büyüsünü , böylelikle kadraja sığdırabilmiş demek ki .
Hızlandırılmış , ıskalanmış , çarpıklaşmış yapımların coğrafyasında , çileli bir sürecin , kolektif emeğin ve ekip ruhunun , ne denli önemli ve değerli olduğunu gören her sinema tutkunu , Sezar’ın hakkını Sezar’a verecektir , hiç kuşkusuz .
Çünkü sinemayı , salt tüketim malzemesi olarak gören anlayış , ‘fast food’ kültüründen azade değildir .
Bir filmi , hamburger gibi lüpletmek ve gazoz niyetine kafaya dikmek yerine , kavurma yapıp geleceğe de bırakmak , şarap gibi eskidikçe değerlendiğini bilmek de gerekir .
Yapıt , yalnızca bu nesle değil , gelecek kuşaklar için de çekilir , çekilmelidir .
Kalandar Soğuğu gibi filmleri özel kılan , işte bu refleks ve büyüdür . 
Yeşilin her tonunu kuşanan Karadeniz’de , Tabiat Ana’nın çok bonkör olduğunu düşünenler , kuşkusuz yanılırlar .
Manzara çok güzeldir , havası , suyu keza öyle .
Lakin gel benimle barın , al bunlar da nafakan demez , senin çabaladığını , uğraştığını , didindiğini görmek ister , saygını ve sevgini hissetmeyi bekler .
Otoyolla , betonlaşmayla , çöplükleriyle , HES’leriyle , dünya cennetinin içine edildiğini bilir .
Aslında intikam hakkıdır ya , her neyse …
Kalandar Soğuğu filminin , son yıllarda çekilmiş en iyi yapıtlardan biri olmasının sebepleri arasında , atmosferi kadar , yansıtılan gerçekliğin payı da var .
Bu doğallık , seyirciyi filmin içine katıyor , karakterin ruh halini anlamayı da kolaylaştırıyor . 
Filmin başkarakteri Mehmet ( aslında filmin başrolü doğaya ait ) , hayvanlarıyla iç içe yaşayan , karısı , biri Down sendromlu iki çocuğu ve annesiyle , dağ köyünde hayata tutunmaya çabalayan ve iyi bir yaşam için maden arayan bir adamdır .
Neredeyse hep doğayla baş başa kalmakta , derme çatma yoksul yuvasına , her seferinde eli boş dönmektedir .
Kar , sis , yağmur ve erken gelen soğuk ( Kalandar Soğuğu ) , mevsimler değişmekte , aile içi sorunlar , büyümektedir .
Zaten Mehmet’in kafasında birkaç tahtası eksiktir , aklı bir karış havadadır , işçi olmayı reddeder , bari Artvin’de Boğa güreştireyim der. Ve olaylar gelişir .
Azimli , dirayetli kahramanımıza , masalsı bir finale kadar , eşlik ederiz , şehrin yapay ışıklarında , yıldızları bile görmekte zorlanan bizler , yani çoğumuz . 
Trabzon’un Maçka ilçesinin Kuştul / Şimşirli köyünde çekilen filmde , Haydar Şişman , Nuray Yeşilaraz  ( tiyatro eğitimi almış bir hemşire kendisi , tebrik edilesi ) , Hanife Kara , İbrahim Kuvvet , Temel Kara , hayvanlar , bitkiler , doğa , hava , hep birlikte rollerinin hakkını vermişler .
Tutarlı , şatafattan uzak , koşturmadan ilerleyen , kesinlikle bütünlük sergilen , çelişkilere değil , olaylar silsilesine , özetle kadere göre sona yürüyen Kalandar Soğuğu’nu kaçırmayın derim .
