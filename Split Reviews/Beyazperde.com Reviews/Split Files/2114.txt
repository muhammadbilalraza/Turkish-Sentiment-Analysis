Muhteşem kurgusu , Goran Bregovic'in müziği ve düşle gerçeği iç içe geçiren yapısıyla Emir Kusturica filmlerini hatırlatmıştı bana Hayat Treni ( 1998 ) .
Hatırlatmakta da haksız sayılmazdı hani .
Birbirlerine oldukça benzer gelenek ve görenekler içinde yetişmiş iki yönetmenden daha meşhur olanına yakıştırıvermiştim filmi .
O zamandan beri dünyanın değişik yerlerinde yaşayan Yahudilerin acılarını dile getiren yönetmen Radu Mihaileanu , yeni filmi Bir Şans Daha ( 2005 ) ' da yine benzer bir konuya değiniyor .
Filmde , Amerika ve İsrail'in işbirliği ile yürütülen Musa Operasyonu kapsamında , iç savaş ve yoksulluktan uzaklaştırılıp , ana vatanlarına döndürülmeye çalışılan Etiyopya Yahudilerinin öyküsü anlatılıyor .
Irkçılıktan milliyetçiliğe , dini fanatizmden Freudyen aile yapısına kadar sistemi ayakta tutan birçok konuya değinen Bir Şans Daha , yönetmenin bir önceki filminin kara mizahını içinde barındırmıyor .
Bizleri çok daha farklı bir sinema dili ile karşı karşıya bırakıyor .
Eleştirmek istediği toplumsal değerleri daha dengeli , daha alışılmış bir kurgunun içine oturtuyor Radu Mihaileanu ve böylelikle filmdeki çarpıcı geri dönüşlerden veya sürprizlerden çok , hikayenin izleyenlere yönelttiği sorulara ağırlık veriyor .
Filmi izlerken insanın kafasını en çok kurcalayan kavram " öteki " .
Bizden farklı görünen , davranan veya farklı inançlara sahip insanlara karşı takındığımız içgüdüsel tavır .
Belki de felsefenin ilk sorduğu sorulardan biri : beni insan yapan şey karşımdakini de insan yapar mı ?
Etiyopya'dayken Yahudi oldukları için dışlanan , birer büyücü , cadı , kısaca " öteki " olarak algılananlar , kendileri ile aynı inançları paylaşan insanların arasına karıştıklarında siyah ve uygarlık dışı olarak görülüyorlar .
Bu durum günümüzde bile bir özelliğin bir insanı insan yaparken aynı zamanda bir diğerinin insan yerine konmamasına sebep olduğunun kanıtlanması belki de .
Kavram , Bir Şans Daha'nın içinde , dini inançlarına göre aynı ataların çocukları olsalar bile farklı koşullar altında yetişen , değişik geleneklere sahip insanların ilk karşılaştıkları anda birbirlerini öteki olarak algılamalarının kaçınılmaz olabileceğini gibi iyimser bir düşünceyle dile getiriliyor ilk başta .
Ancak baş karakter Schlomo'nun karşılaştığı her zorlukta farkına varıyoruz ki masumca başlayan bir yadırgama katı kurallar ve baskı ile ırkçılığa dahi dönüşebilecek bir güce sahip .
Hem iyimser hem de kötümser tarafıyla karşımıza çıkan öteki kavramı çeşitli tekrarlarla filmin içine sindiriliyor ve günümüze uyarlanarak filmi sıkı bir toplum eleştirisine dönüştürüyor .
Schlomo'nun büyük bir yalanla başlayan medeniyet yolculuğu , inanmadığı , bilmediği Yahudi dinine mensupmuşçasına yerleştiği İsrail'de kendisini bir anda Fransız bir ailenin içinde bulmasıyla devam ediyor .
Uygarlığın ilk adımı olan tokalaşmanın bile birbirinden farklı adetlerle yerine getirildiği böyle bir kültürün içinde çalışarak , inanarak , Yahudiliği ve uygarlığı öğreniyor .
Bu durum filme zorlu bir adaptasyon sürecinden geçerek başarıya koşan birinin hayat hikayesiymiş gibi bir hava veriyor .
Ancak Schlomo , sürekli kameranın odak noktası olsa da arka planda gelişen olaylar ve yaşadığı dönüm noktaları bizlere uygarlığın tek başına sıla hasreti çeken bir insanı mutlu edip edemeyeceğine , ister dinde ister milliyetçilikte olsun fanatizmin bir insanı veya bir ülkeyi nasıl bir duruma düşüreceğine dair derin düşüncelere sürüklüyor .
Bir Şans Daha , sisteme yönelik eleştirilerinin yanında psikolojik yönü de ağır basan bir film .
Küçük yaşta hem annesini hem de anavatanını kaybeden bir çocuğun ilerleyen yıllarda ne gibi problemler yaşayabileceği ve kaybettiklerinin yerini nelerle doldurmak isteyebileceğiyle süslü .
Filmin en güzel yanı ise bunları üzerine basa basa tekrarlamak yerine sadece görsel ipuçları ile bizlere sunuyor olması .
Yıllardır görmediği annesine bir sevgiliye yazar gibi mektuplar yazan , kaybettiği şefkati bulduğu Fransız bir anneyi gizli arzu nesnesine dönüştüren ve en sonunda ona neredeyse tıpatıp benzeyen bir kadında aşkı bulan Scholomo'ya " Nasıl oluyor da bu kadar çok anne seni aynı anda sevebiliyor ? " tarzında bir soru yöneltilmesi boşuna değil .
Burada sözü geçen ister gerçek bir anne ister bir vatan olsun hikayenin görsel diliyle birleşen bu psikolojik ayrıntı filmi şiirsel yapıyor .
Filmin başında henüz sekiz yaşındayken tanıştığımız Schlomo , film bitip kocaman bir adam olduğunda içimizden bir parçaymış gibi hissetmeye başlıyoruz .
Karakteri çocukluğundan itibaren bizlerle tanıştırıp , hayatındaki tüm dönüm noktalarına bizleri de ortak eden Radu Mihaileanu , süresi hayli uzun ve zaman zaman düşük tempolu bir filme imza atmış olsa da izleyenleri hikayenin altında yatan anlam yoğunluğuyla besliyor .
Ve filmden zevk almamak imkansız oluyor .
