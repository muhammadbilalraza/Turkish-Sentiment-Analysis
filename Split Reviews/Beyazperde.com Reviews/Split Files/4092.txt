" Hayaller Paris , gerçekler Eminönü " ise , hayal ettiği zaferi kazandığı gibi sahtekarlık ve hırsızlıkla suçlanınca Rusty’nin gerçeği çöle dönüşür .
Rusty makinaların hatta alet edevatların insanlarla birlikte yaşadığı bir krallıkta bir makinadır .
Cesaretini kanıtlamak için şövalyelerin yarışına katılınca şans eseri kazandığı birincilik elinden alınır ve geriye ne unvanı ne de kalesi kalır .
Rusty için asıl macera şimdi başlıyordur ; sahip olduklarını geri kazanmak için bir ejderhanın kafasını krala getirmek zorundadır .
Bir taraftan da en yakın arkadaşını , kötü emelleri olan prensten kurtarmalıdır .
Alman yapımı animasyon Şövalye Rusty  ( Knight Rusty ) , animasyon tarihine adını altın harflerle kazımış öğelerden beslenerek ortaya karışık bir dünya sunuyor .
Toy Story’nin konuşan cansız canlıları , Minion’ları anımsatan askerler gibi öğeler tanıdık .
Yine de filmin işçiliği övgüyü hak ediyor .
Başrolde , yan rolde hatta figüran olan karakterler ince işlenmiş , çeşitlendirilmiş .
Animasyonun teknik tarafı güçlüyken hikaye zayıf kalıyor .
Filmde vaat edilen macera yalnızca çok küçük yaşlardaki hedef kitlesini çekebilecek türde .
Filmin verdiği mesajda ise karmaşa hissediliyor .
Hayalleri olduğu kadar korkuları da olan Rusty korkusunun üzerine gidip arkadaşını ve krallığı kurtarmak için cesaretini toplar ve arkadaşlarıyla beraber harekete geçer .
Fakat bu karakterin film boyunca bencilliğine şahit olurken arkadaşlarının desteğini neden ve nasıl alabiliyor , bu net bir şekilde verilmiyor .
Özellikle filmin hedef kitlesini ve buradan çıkarak öğreticiliğini göz önünde tutarsak .
Yine de hazır okullar da tatil olmuşken ve havalardan dolayı kapalı alanlara tahammülümüz varken güzel bir aile etkinliği olacaktır .
En kötü masal böyle olsun .
