Guillaume Canet , bundan birkaç yıl önce oyunculuktan yönetmenliğe başarılı bir geçiş yapmıştı .
Yönetmen dalında César kazandığı Kimseye Söyleme ( Ne le dis à personne ) usta işi bir duygusal polisiyeydi .
Merakla beklenen yeni filmi ise ülkesinde aynı derecede heyecanla karşılanmadı .
Küçük Beyaz Yalanlar uzun yıllardır beraber olan bir arkadaş grubunun öyküsünü anlatıyor .
Her yaz yaptıkları gibi topluca tatile çıkmaya hazırlanıyorlar .
Ancak içlerinden biri , Ludo , ciddi bir trafik kazası geçirince hepsi sarsılıyor .
Yine de onun tedavisi sırasında elleri kolları bağlı beklemek yerine tatil planlarını uygulamayı tercih ediyorlar .
Sadece daha kısa tutmak kaydıyla .
Neyse ki film bunun ne kadar bencilce olduğunu hepsinin yüzüne bağırıyor bir noktada .
Arkadaşlarını bırakıp kaçmalarının sebebi , ölüm fikriyle yüzleşmeye hazır olmamaları belki .
Ve kendi dertleriyle çok fazla meşgul olmaları .
Birbirlerine karşı her konuda dürüst davrandıkları da söylenemez .
Artık on beş , yirmi yıl önceki insanlar değiller .
Bütün bu koşullar , aralarındaki çatışmaların tatil boyunca su yüzüne çıkmasına sebep oluyor .
Küçük Beyaz Yalanlar'ın olgun bir sinema girişimi olduğunu ve yetişkin dertlerine duyarlılıkla eğildiğini gözardı edemeyiz .
Birinci sınıf oyuncu kadrosunun katkısıyla umursadığımız , hatta sevdiğimiz karakterler yaratmayı başarıyor .
Onlarla sevinip keyifleniyor , onlar için üzülüyoruz .
Ancak filmin kendisi de tatil havasında , gevşek bir ritme sahip .
Biçimle içerik uyuşuyor işte desek bile , iki buçuk saate varan süresiyle Küçük Beyaz Yalanlar biraz sarkıyor , odağını bulmakta güçlük çekiyor .
Lawrence Kasdan'ın 1983 tarihli The Big Chill adlı filmini izlemiş miydiniz ?
Küçük Beyaz Yalanlar benzer dertlerden yola çıkmış .
Ancak her ne kadar yönetmen Canet temiz bir iş çıkarmışsa da senarist Canet aynı ölçüde derinlikli tahliller sunamıyor bize .
Bazı karakterlerini son derece yüzeysel bir şekilde işlerken , iki aile babası olan Max ve Vincent arasındaki ilişkiyi neredeyse öykünün ana aksı haline getiriyor .
Çünkü elindeki en - belki de tek - güçlü dramatik çatışma orada .
Kimseye karşı yargılayıcı olmayacağım derken , kimi zaman fazla duygusal yaklaşıyor .
Biraz daha disiplinli , daha az dağınık bir öykü kurgusuna ihtiyacı var filmin .
Dengeye ihtiyacı var diyelim ya da .
Ayrıca finaldeki gözyaşı sömürüsü gibi bazı sahnelerden de kurtulmak gerek .
Objektif bir gözün elinde bir haftalık daha montaj işi yani çoğu .
Henüz ideal halini bulamamış gibi Küçük Beyaz Yalanlar .
Son bir not. Guillaume Canet , ilk filminde de birçok İngilizce şarkı kullanmıştı .
Bu kez sadece kullanmakla kalmamış , filmini İngilizce şarkılara boğmuş .
Kötü kullanıldıklarını söylemiyorum , yanlış anlamayın .
Ancak kibirli olmakla ve bildikleri halde kendi topraklarında İngilizce konuşmaya yanaşmamakla tanınan Fransızların filmlerinde bu şarkıları böylesine çok duymak insanı şaşırtıyor doğrusu .
Twitter : aliercivan
