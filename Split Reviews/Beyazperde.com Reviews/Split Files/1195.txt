İlk iki filmi Başka Dilde Aşk ve Atlıkarınca ile hafızalarımızda toplumsal meselelerin kovanına çomak sokan sinemacı olarak yer eden İlksen Başarır , vizyona giren dördüncü uzun metrajlı filmi Bir Varmış Bir Yokmuş ile bu sefer kulvarında ufak bir sapma yapıyor .
30’lu yaşlarındaki iki yetişkinin ‘ilişki hikayesini’ beyazperdeye taşıyan film , aşkın bizatihi kendisine odaklanmayı tercih eden bir örgüye sahip .
Hikâyeleriyle filmin bel kemiğini oluşturan Ozan ve Nehir karakterleri , 1980’li yıllarda doğan ve şimdi 30-35 yaş yelpazesini süren kitleye oldukça tanıdık gelecektir .
İlişki terazisinin bir kefesinde içindeki çocuğu öldürmemiş , halen çılgınlıklara gebe , anaokulu öğretmeni güzel bir kadın yer alırken , diğer kefede ise çekici , ele avuca sığmaz ve bir o kadar da serseri bir müzik adamı yer alıyor .
Özgürlüğüne bencillik boyutunda düşkün olan Ozan , Nehir’in hayatına sıradan bir yatak ilişkisi olarak giriyor ; kendisine çektiği sınırları her daim Nehir’e belli ediyor ama gel gör ki beraberlikleri güzel anları paylaşmaktan ‘sevgililik müessesine’ bir türlü evrilemiyor .
Görsel olarak da çok yakıştığını düşündüğümüz çiftimizin ilişkilerine bir türlü isim koyamaması da filmin öyküsünün ana düğümünü oluşturuyor .
Düğümü çözmeyi erkek karakterin sırtına yükleyen senaryo ilişkinin ve doğal olarak filmin akışını , Ozan’ın ‘katharsis’ine endeksliyor .  Kurgunun bu yapısı seyircisinin tüm filmi kafasında bir soru işareti ile izlemesine neden oluyor : “Bu adamın nesi var ? ” İlksen Başarır ve Mert Fırat’ın nihai hedefi bizi bu soruyla meşgul etmek olsa da , karaktere yüklenen dipsiz bencillik tavrı , Ozan’ın tam bir antikahramana dönüşmesine neden oluyor .
İster istemez gözümüz de gönlümüz de ilişkide yıpranan taraf olarak gördüğümüz Nehir’e kayıyor .
Bu anlamda filmi izleyen kadın seyircilerin kiminle özdeşleşme yakalayacağı ortada !   Sürekli bir çatışma halinde seyrettiğimiz ikilide Mert Fırat filmin başından sonuna kadar karakter tutarlılığını çok iyi koruyarak , Ozan’ı perdeye gerçeğe en yakın haliyle yansıtmayı beceriyor .
Üstelik serseri rock solisti ceketini de fiziksel açıdan iyi taşıyor .
Sadece sevilmek ve saygı görmek isteyen Nehir’e hayat veren Melisa Sözen ise Sezar’ın hakkı Sezar’a çok iyi ağlıyor ; diğer bir deyişle duygusal travmaların zirve yaptığı sahnelerin altından kalkmasını biliyor .
Filmin kısmen rüya sahneleri de diyebileceğimiz ara geçişlerindeki görüntüler , filmin masalsı formatı ile uyum içerisinde ilerliyor .  Diğer yandan filmde Ozan’ın grubunun adı olan Vah Belinda , dekorların arasına serpiştirilen sarı baret , gaz maskesi gibi göndermeler seyirciye tatlı tatlı göz kırpıyor . 
Bir Varmış Bir Yokmuş bir aşk filmi olduğu kadar , aynı zamanda müziğin de başrole oturduğu bir yapım .
Filmin akışıyla ile oldukça uyumlu olan soundtrack düzenlemesi Bubituzak müzik grubunun imzasını taşıyor . ‘Bilenin bildiği’ gruplardan olan Bubituzak kulak pası silen melodilere imza atarken , Mert Fırat’ın sesinin de ne kadar eğitimli olduğunu Müslüm Gürses’ten yorumladığı Nilüfer şarkısıyla bir kez daha öğrenmiş oluyoruz . 
Uzun lafın kısası her birimizin ömrümüzde bir defa içine düştüğü ilişki çıkmazlarından birini , hesaplaşma samimiyetiyle karşımıza getiren film , gözümüzde çok büyüttüğümüz beraberliklerin karşılıklı masallar anlatmaktan ibaret olduğunu vurguluyor .
Kurbağayı öpüp öpmemek de size kalmış …
