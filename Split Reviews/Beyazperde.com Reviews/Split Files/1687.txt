Korku filmlerine merakım küçük yaşlardan başlar .
Henüz yaş sınıflandırmalarının olmadığı bir iklimde çoğunlukla serbestçe , kimi zaman da gizlice girip seyrettim bu dehşet seremonilerini .
Ne seyrettiğimi pek umursamayan babamın sadece tek bir filmi görmeme izin vermediğini hatırlıyorum ; Şeytan ( The Exorcist ) !
Yapma denileni mutlaka yapan bir yaramaz olduğumdan , eniştemin sinemasına ( Samsun Zafer sineması ) ondan bile gizlice dalıp izlemiş , korkudan ne yapacağımı şaşırmış , koltuğa sinip kalmıştım .
O şok etki yüzünden midir bilmem Exorcism / Şeytan çıkarma filmlerine başka bir tutkuyla yaklaştım her daim .
" Şeytan " girişinden anlaşılacağı üzere İçimdeki Şeytan ( The Devil Inside ) , şeytan çıkartma ritüelini ve bünyeye zararlarını perdeye taşıyan bir yapım .
Bu alt türün örneklerinin en mesafelisinin bile Hıristiyanlık üzerine kaba bir propagandası mevcuttur .
Sanki iyilikle yola / kiliseye gelmeyenler bu türden filmlerle dürtülmek istenmektedir .
İçimdeki Şeytan din kavramıyla iyice arası açılmış batılı seyirciyi tavlamak için olsa gerek , " Vatikan bu filmi asla desteklememiştir ve içeriğine onay vermemiştir " gibisinden bir giriş jeneriği ile izleyenini tavlamaya çalışıyor .
1989'dan kalma bir VHS'de olay yeri incelemesi kaydı izlemeye başlıyoruz .
Maria Rossi'nin evinden gelen bir 911 araması sonrasında dairesine giren polis memurları , feci şekilde öldürülmüş kurbanları ( iki rahip ve bir rahibe ) teşhis ediyor , kamera ortada duran kolları kırık bir sandalyeye zoom yapıyor .
Odada bir şeytan çıkarma ayini yapılmış ama bazı şeyler yolunda gitmemiş anlaşılan .
Sonra homurtular ve .
TV kanallarında , diğerlerinin yanında cesetleri parçalanmış şekilde ölü bulunan 3 polis memurunun haberi .
Cesetler mezara , Maria Rossi Roma'da bir akıl hastanesine .
Sıkı başlangıç doğrusu !
Yıllar geçiyor ve 2009 yılına geliyoruz .
Maria Rossi'nin kızı Isabella annesinin akıbetini merak eden bir belgesel film yapımcısı ile anlaşarak Roma'ya gidiyor .
Öğrenmek istedikleri , işin içinde gerçekten bir kötü ruh mu var yoksa her şey kafada mı bitiyor ?
Tabii oralar çok değişmiş , üzümden şarap yapıp cennet tapusu satanların yerini gayet akademik bir " şeytan çıkarıcı " eğitimine tabi tutulan genç rahipler almış .
Maria burada gözlem altında tutuluyor , din ve bilimin ortak çabası ile tedavi edilmeye çalışılıyor .
Buradaki " din , bilim el ele , güvenle geleceğe " önermesinin altını çizmek isterim .
Tabii insanın planı varsa , şeytanın onu bozacak bir planı zaten vardır .
Vatikan'da bile .
Fragmanında pek çaktırmasa da İçimdeki Şeytan Türk sinema izleyicisinin en sevmediği teknikten medet uman bir film .
Evet , o bir " found footage " , yani buluntu film ; yani birileri el kamerasını sallaya sallaya çekim yapıyor !
Bu tekniğin ev sineması için neyse de , metrelerce sinema perdesi için son derece rahatsız edici bir etki yarattığını düşünüyorum ama yeni yönetmenler aktüel gerçeklik duygusunu arttırabilmek adına mal bulmuş mağribi gibi dadandılar uygulamaya .
İnanın Hollywood'un bulduğu " found footage " kasetleri kadar sünnet düğünü kasedi yoktur memleketimde !
Filme dönersek , İçimdeki Şeytan ' buluntu film ' mantığını biraz abartmış ve şimdiye kadar gördüğümüz her numarayı yeniden kullanma gayretine girişmiş .
Ortaya biraz Blair Cadısı ( The Blair Witch Project ) , biraz Paranormal Activity ve diğer hepsinin karışımı bir şey çıkmış .
Bu belgesel olma , öyleymiş gibi gösterme çabası o derece yükseliyor ki seyrettiğiniz film , sülalenin en teknolojiden anlamaz ferdinin kamerayı kapıp çektiği bir düğünden bile seyredilemez hale geliyor .
Filmin şeytanını bile aşacak bir kötülük hali bu !
Buna dayanacak sabrınız varsa , ödülü de hakettiniz demektir .
Özellikle Paranormal Activity sevenlerin bayılacağı onlarca sekans var filmde .
Bütünden ayrı olarak değerlendirdiğimizde hepsi gerçekten korkunç ama bunlar o kadar peşi sıra dizilmiş ki bir yerden sonra kendinizi hazırlamaya , tepkisizleşmeye başlayacaksınız .
Ev sinemasında görene kadar sabredecek olanlar mutlaka bir arkadaş grubuyla izlemeyi tercih etsinler .
Filmden sıkılsanız bile sıçrayanlarla eğlenmek keyifli olacaktır .
Nihayetinde , tür sineması meraklılarının zaten bildiği numaralardan ibaret olsa da , youtube'dan parça indiren , filmleri bir bütün olarak değerlendirmekten uzak izleyicinin çok seveceği bir film olabilir İçimdeki Şeytan .
Seven çok sever , gerisi de nefret eder gibi bir tanım uygun olacaktır bu film için .
Sinemada izlemek için çok bir bahanesi yok , fakat ev sinemasına çıktığı vakit ıskalamamakta fayda var . twitter . com / murattolga - murattolga@gmail.com
