En kaliteli ve en güzel peri masalları her daim Fransız sinemasından çıkacak değil ya ?
Yerli sinemamız da sevimli , sürükleyici ve dram ölçüsü kaçmamış bir sine - masala sahip artık .
Bu da Redd grubunun Prensesin Uykusu adlı şarkısından esinlenen yönetmen , Çağan Irmak'a kısmet oldu .
Hakkını yemeyelim Anlat İstanbul , Karagöz ve Hacivat Neden Öldürüldü , ( hatta Derviş Zaim sineması örnekleri ) gibi son dönem Türk sinemasına farklı bir anlatım üslubu ve görsellik taşıyan , folklorik hikayelerden , efsanelerden beslenen başarılı film örneklerimiz var .
Ama Prensesin Uykusu'nda görsel efekt ve animasyon gibi teknik imkanların önceki filmlere nazaran oldukça yoğun kullanıldığı söylemek mümkün .
Bir de bu teknikler orijinal bir hikaye kurgusuna , yerli yerinde yedirilince , Çağan Irmak'ın Türk sinemasına bir ' Peri Masalı ' kazandırdığını söylemek abartı olmayacaktır .
Prensesin Uykusu gerçek ile düş arasında gezinen ; uyutmak için değil de , uyandırmak için anlatılan , bir bulut yükü umut , hayata bağlılık ve inanç taşıyan bir masal .
Baş karakter Aziz'in deyişiyle ölüme değil , yaşamaya inanan , hem çocuklara hem de büyüklere anlatılacak cinsten bir masal .
Filmin konusunu kısaca özetlersek , elimizde mini mini bir prenses , Gizem ( Şevval Başpınar ) ve hayatın kötülüklerine karşı kurduğu bir hayal dünyası var .
Gizem annesi Seçil ( Sevinç Erbulak ) ile eski hayatlarına bir sünger çekip , yeni başlangıçlar yapmak için Aziz ( Çağlar Çorumlu ) ve Neşet'in ( Alican Yücesoy ) yaşadığı apartmana , üst kat komşusu olarak taşınırlar .
Peri masalı bu ya , Gizem müzik grubu Redd'in büyük hayranıdır ve hayal dünyasını aktardığı bir günlüğü vardır .
Fakat evde yaşanan bir kaza sonucu Gizem'in bünyesi bir sarsıntı geçirir ve küçük kız , derin bir uykuya dalar .
Sanki Uyuyan Güzel'in yüz yıllık bitmez rüyasına dalmıştır .
Annesi Seçil boş ümitlere kapılmaktansa , kendisini her türlü sona hazırlamaya çalışırken , Aziz ise , küçük kızın uyanmasına çare olarak , yarım kalan günlüğüne yazdığı 3 dileği bir bir gerçekleştirmeye çalışır .
Bu noktadan itibaren , aslında Aziz'in masalı başlar .
Filmin sürprizlerini bozmamak için , öyküyü bu noktada bırakıp , oyunculuklara da değinmek yerinde olacak .
Tiyatro severlerin daha yakında tanıdığı oyuncu Çağlar Çorumlu'nun baş karakter Aziz'e kattıkları ve naifliği elden bırakmayan başarılı performansı , filmi , Redd'in leziz müzikleriyle , sırtlayan unsurlarından biri .
Çünkü Aziz'in azmi , çabalaması ve çaresizliği kabullenmemesi filmin vermek istediği ana temalardan biri .
Bu peri masalının dayandığı bir diğer sütun ise ,  Genco Erkal'ın can verdiği eski Yeşilçam rejisörü ' Kahraman ' karakteri .
1970'ler avantür Türk sinemasının , artık tozlu sayfalarda kalmış yönetmenlerinin bir bileşimi olan Kahraman , hayatını bir masal kahramanı gibi yaşamış ; sinemacıyken hem kendi tuttuğu dilekleri gerçekleştirmiş , hem de insanları eğlendirmiş .
Şimdiyse kaderi , Gizem'in tuttuğu ve Aziz'in gerçekleştirmeye çalıştığı dileklerden birine bağlı .
Gizem'in dileklerini gerçekleştirmek için Aziz'e yardım eden , yetimhaneden beri dostu olan Neşet karakterinde Alican Yücesoy , yardımcı erkek oyuncu performansını inandırıcı biçimde sırtlıyor .
Diğer yandan anne Seçil rolünde Sevinç Erbulak , özellikle filmin ilk bölümünde inatçı , ' iyiliği elinin tersi ile iten , yalnız anne ' profilini seyirciye geçirmeyi başarıyor .
Filmde Ayşenil Şamlıoğlu ve Işıl Yücesoy'un eğlenceli karakterlerinin yanı sıra , kadroda bir de sürpriz isim bulunuyor .
Yazının başlangıcında görsel tekniklere filmde oldukça yer verildiğinden söz etmiştik .
Hem animasyonların hikaye akışında yerli yerinde kullanılması , hem de görüntü efektlerinin sırıtmadan , kaliteli kotarılmış olması Prensesin Uykusu'nda çıtayı yükselten unsurlar .
Yerli sinemamızda fantastik dünya yaratma amacıyla kimi zaman o kadar başarısız görsel efekt deneyimlerine maruz kaldık ki , bu filmde çıkartılan işin kalitesi , bundan sonra çekilecek ve fantastik sahneler barındıracak bütün filmlere örnek olabilecek nitelikte .
Filmin müziklerinde ise , en başından bildiğiniz üzere , kendisine has bir dinleyici kitlesi olan Redd grubunun imzası var .
Filme ilham kaynağı olan parçayı bilenler bilir ; öte yandan , Redd'in sadece hazır parçalarla yetinmediğini , film için yeni bir soundtrack albüm bestelediklerini de hatırlatmakta fayda var .
Filme gitmekte tereddüt eden Redd severler için , yönetmen Çağan Irmak'ın da sıkı bir Redd dinleyicisi olduğunu ve grubun popülerleşmesinden en çok kendisinin korktuğunu da ekleyelim .
" Bu filmde olumsuz hiçbir şey yok mu ? " sorusuna cevaben , bu filmde dünyanın kötülüklerine ve çirkefliğine karşı iflah olmaz bir naiflik ve umut var .
Evet , hayat acımasız , adaletsiz ve kötüdür ; ama bazen çok da güzel olabilir .
Yönetmenin kendisinin de söylediği gibi , " Bazen her şey bu kadar basit olabilir . "
Eğer kötünün kötü , iyinin de gerçekten iyi olduğuna inandığınız masalları özlediyseniz , Prensesin Uykusu'ndan uyanmasını dört gözle bekleyeceksiniz .
Duygu KocabaylıoğluÇağan Irmak röportajımızı okumak için tıklayın Çağan Irmak röportajı ikinci bölüm
