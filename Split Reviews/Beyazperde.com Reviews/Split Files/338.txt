Daha önceden de bildiğimiz , üstüne bir de Şirket ve Benim Cici Silahım belgesellerinde de izlediğimiz gibi , ABD'deki yayın organları ( en çok da televizyondaki ' reality show'lar ) ülkede yaşayanları sürekli olarak diken üstünde tutma , her daim kurmaca kötülüklere hazırlama misyonunu üstlenmiş durumdalar ( gerçi tüm dünyada medyanın üstlendiği bariz rol bireyleri uyutmak ; ama şimdilik konumuz bu değil ) .
Hele 11 Eylül saldırılarından sonra , sanki bu felaket tellallarının teorileri kanıtlandı ve toplumun ırk ayırımcılığı ve paranoya seviyesi daha da arttı .
Tabii bu seviyeyi sabit tutmak için yıllardır gizli ya da açık mesajları olan filmler de yapılmakta .
Bu filmlerde ortalığı yakıp yıkmak isteyen Arap teröristler , Amerikan asıllı olmayan uyuşturucu tacirleri , para babaları ve fazlasıyla saldırgan zenciler kol gezmekte .
Zaten kötülerin temel amacı , herkesin sahip olmak istediği ' Amerikan Rüyası'nı yıkmak .
Yine de hayal gücü biraz daha geniş olan bazı senaristler ve yönetmenler ise , rüyayı insan eliyle değil de canavarlar , uzaylılar ya da engellenemeyen doğal afetler yoluyla yıkmayı seçiyor .
Ancak sorun şu ki bu filmlerde de Amerikan düşünce yapısı ve politikası asla ihmal edilmiyor ; aksine size dayatılmaya ve haklı gösterilmeye devam ediliyor .
Küresel ısınmayı konusunun merkezine alan ve Bush'un bu konudaki tavırlarına muhalif gibi gözüken , bu sebeple çevreciler tarafından da merakla beklenen Yarından Sonra için de sistem karşıtı bir film demek pek mümkün değil .
Filmde küresel ısınma nedeniyle eriyen buzullar , sıcak su akıntılarını değiştirip , havanın inanılmaz derecede soğumasına sebep oluyor .
24 saat boyunca hiç durmadan kar yağıyor , insanlar sokaklarda donuyor , gökten buz kütleleri düşüyor , kasırgalar her yanı yıkıyor .
Bu olaylar üzerine 10 gün gibi kısa bir süre içinde iklimlerin değişip , yeniden Buzul Çağı'na dönüşün başlayacağı , kuzey bölgelerde yaşamanın pek mümkün olmayacağı öngörülüyor .
Konuya bakılınca bir acayiplik ya da propaganda yok gibi .
Ama genele değil de özele bakacak olursak çok ilginç bir manzarayla karşılaşabiliriz .
Filmdeki en güzel örnek şu : Havanın bu şekilde soğuması üzerine olabildiğince fazla insanı kurtarabilmek için , ABD'nin ortasından bir çizgi çizilirse , bu çizginin güneyinde kalan eyaletlerdeki insanların Meksika'ya tahliye edilmesine karar veriliyor .
Ama kaderin cilvesine bakın ki Meksika Hükümeti çaresizlik içindeki Amerikan halkına sınırlarını kapatıyor .
Yıllardır aynı işlemi Meksikalılar'a uygulayan ABD için bir ders niteliğindeki bu uygulama , tamamen insanlık dışı ( Meksikalılar ! ) .
Yine de bir şekilde halkını kurtarmak isteyen ABD Başkanı , Meksika'nınkiyle bir anlaşma yapıyor ki inanılmaz eğlenceli : Latin Amerika ülkelerinin borçlarının silinmesi karşılığında Amerikalılar , Meksika sınırında bir mülteci kampına yerleştiriliyor .
Filmin sonunda da ABD Başkanı , 3. Dünya Ülkesi olarak hitap edip , bir bakıma aşağılık gördükleri bu ülkenin insanlarının ne kadar konuksever olduğunu söyleyerek , halkların kardeşliğini bize anlatıyor .
Tabii bu olaylardan sonra , ' her şey karşılıklı ' ilkesini benimseyen Meksikalılar'dan nefret mi etmemiz gerekiyor ; konukseverliklerine teşekkür mü etmemiz gerekiyor ; yoksa zaten ABD hükümet ve ordu politikaları yüzünden bu kadar borç içinde olan Latin Amerika ülkelerinin borçlarını silen yüce ABD'ye müteşekkir mi olmamız gerekiyor ; bilemiyoruz .
Başka ülke insanlarına bu çok tarafsız ( ! ) bakıştan başka , filmde ' Amerikan Rüyası'nın yıkılışı da alasıyla var .
Tabii bu rüya ikonlarıyla bir rüya olduğundan , Los Angeles'taki ünlü Hollywood yazısının ve şehir merkezindeki gökdelenlerin harap oluşu , New York'taki Empire State Binası'nın yıkılışı ve en önemlisi Özgürlük Heykeli'nin sular altında kalması tesadüf değil .
Film 11 Eylül'den önce çekilmiş olsaydı , muhtemelen Dünya Ticaret Merkezi binaları da yıkılırdı .
Gerçi belki de bu olaydan sonra çekilmiş olduğu için en çok zarar gören , en çok kendinden geçen şehir de yine New York oluyor .
Karşı konulamaz doğal afetler karşısında , çevreyi korumadığımız müddetçe , Tanrı'ya dua etmekten ( tabii inananlar için ) başka bir çaremiz olmadığı filmin belki de dile getirdiği en doğru , en çevreci ifade .
Çünkü bunun dışında biraz amacından sapmış , yukarıda da açıkladığım gibi zaten devam ettirilmeye çalışılan sistemin sularının tam da içine yelken açmış durumda .
Filmi belki de çok suçlamamak lazım .
Bu ne de olsa yapımcılarına bol para kazandırmak için yapılmış , büyük bir stüdyo filmi .
