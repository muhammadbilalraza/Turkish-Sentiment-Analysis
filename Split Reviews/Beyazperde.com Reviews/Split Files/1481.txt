Richard Kelly , Donnie Darko ile sinemaya fiyakalı bir giriş yapmış ve bu filmle birlikte bir sonraki işinin bekleme sürecinde azımsanmayacak bir kitleyi heyecanlandırmıştı .
İşte o film , Kıyamet Öyküleri oldu .
Film ilk kez gösterildiği Cannes Film Festivali’nde beğenilmemekten öte gitti , düpedüz aşağılandı .
Öyle ki , ilk filmin verdiği gazla emniyet kemeri takmadan gaza bastığını fark eden Kelly , eleştirilerden filmini tekrar elden geçirecek kadar etkilendi .
Müthiş bir debut filmden sonra ismini sağlamlaştıracak ikinci işiyle görünen o ki tam tersi bir iş yaptı ve insanları şüpheye düşürdü .
Öncelikle şunu söyleyelim , filmden ne beklerseniz bekleyin o beklediğiniz ' şeyi ' tam olarak almanız mümkün değil .
Bu filmi izlemek isteyen farklı bir bilimkurgu ile karşılaşacağını tasarlayabilir mesela .
Evet , futurist yapısı ve kıyamet delilikleriyle bilmkurguya kayıyor ama film tam anlamıyla bir aşureyi andırıyor .
İçinde bilimkurgu da var , komedi de .
Gerilim de var , absürdlük de .
Hatta müzikal motifler bile bulmak mümkün .
Dünyanın yok oluşunu getirecek olan politik ve çevresel felaketin merkez üssü haline gelen Kalifornia ve 2008’in Los Angeles’ını futurist bir görünümde kurgulayan filmin karşısına standart bir izleme güdüsüyle oturmamak gerekiyor .
Zaman zaman kariyerli yönetmenlerin tutarlı filmografilerinde bilinçli olarak saçmalayıp eğlenmeye ve hatta sinir bozmaya çabaladıkları şahsi filmler gibi Kıyamet Hikayeleri .
İzlenmesi rahat bir film bekleyenlerin sağlam küfürlerine maruz kalabilecek ama bunu da umursamayacak derecede kaygısız , kafası kıyak bir film .
Kıyamet Öyküleri son yıllarda çok rağbet görmeye başlayan distopya filmlerinden biri aslında .
Ama o kadar yan yollara sapıyor ki , hatta o yan yollardan da başka yan yollar yaratıyor ki kendine , özündeki bu kavram hafriyatı tam olarak yapılmamış , temel kazıkları doğru düzgün çakılmamış bir inşaat halini alıyor .
Bir noktadan sonra tabi ki çöküşü beklemek kaçınılmaz ve eğlenceli olmaya başlıyor .
Ancak bu kaçınılmaz durumu farkettiğinizde bile filmi diğer benzerlerinden ayıran nüansı , yani kaygısızlığı farkediyorsunuz .
Peşine takılıp takip edilmesi zor olan filmimiz , muhteviyatında bulunan türlerin tüm elemanlarıyla flört edip , tüm bunları kullanıyor ama zamanı gelince de onları göz göre göre aldatmasını da biliyor !
Film kullandığı - daha doğrusu bulaştığı - tüm kavram ve türleri hazmedemeden sunmuş gibi duruyor .
Popüler kültürden , Amerika’nın sosyal yaşamına , bilimkurgudan İncildeki vahiylere dek pek çok katmanı harmanlamaya çalışıyor .
Karmakarışık ve felsefi saptamalarla marjinal olma gayreti bir yerden sonra saçmalamaya bırakıyor kendini .
Karakterler de absürdlük cümbüşü içerisinde kaynayıp gidiyor tabii .
Birbirleriyle kaynaşmayan , bağlantısı son derece zayıf karakterleri canlandıran oyuncuların da çoğunun popüler kültür ikonları arasından seçilmesi , bir tarafı da post modern bir toplumu resmeden filmimiz için doğal seçimler elbette .
Seyircisiyle sonuna dek izlenmek konusunda sinir bozucu bir oyun oynayacak olan Kıyamet Öyküleri ; acayip , inat edip kendisini anlamak isteyenleri bile bir noktada isyan etmeye zorlayacak derecede provokatif , izleyeni etkilemek konusunda tasası olmayan , her şeye rağmen dürüst , ama kendisiyle kafa bulurken seyircisini de buna dahil etmek konusunda bencil davranan bir film .
Söylemesi çok moda ve fiyakalı olsa da ben yine de ’Lynchvari’ demeyeceğim .
Ama diyenleri de ciddiye alabilirsiniz !
