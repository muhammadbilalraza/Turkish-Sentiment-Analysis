Ragga Oktay ve Cem Yaz ikilisinin yazıp yönettiği Mc Dandik önce isminden başlayarak kendisini sonra da başka filmleri ti’ye alan , farklı bir kafanın , mizahın ürünü .
Farklı bir mizah anlayışı deyince akla Onur Ünlü ya da Ahmet Kural tayfasının yaptığı işler akla gelebilir ama öyle değil .
Biraz ‘Korkunç Bir Film’ kafasında , komik olma olayını kendi içinde kurduğu absürdlükle çözmüş bir film .
Bu anlamda sektörde komik olmaya çalışan , işin kötüsü komik olmayan filmlerin kompleksinden de sıyrılmış gözüküyor …
Ragga Oktay’ın rap müzikleriyle şenlenen film başta Kemal Sunal’ın İyi Aile Çocuğu filminden esin alıyor gibi …
Bebekliğini seyirciye gösterilmeden bir sepet içinde tamamlayan ve adı Dandik konulan çocuk , görür görmez aşık olduğu kız Aslı , kankası Fiko ve sonradan kötü adam olacak olan Has İttir’in okula büyüklük halleriyle gelip , çocuk karakterleri canlandırmalarından absürdlüğün gelmekte olduğunu anladık !
Film bazı yerlerde konuyu kısıp mevzuyu müziğe ve dansa yaslıyor , rap ve Bollywood tarzı danslar filmin içine gelişigüzel serpiştirilmiş gibi duruyor .
Yani aniden birileri dans etmeye başlıyor .
Bu anlamda filmin bir yanı Hint filmi Milyoner duygusallığı taşıyor , kavuşamayan sevgililerin önü kötü adam Has İttir tarafından kesiliyor .
Filmin Hollywood hapishanelerinin klişelerini aratmayan kısmı ise iyi ve güçlü siyahi göndermesiyle Yeşil Yol’a öykünüyor .
Hapishane ortamının , muhabbetinin ve tiplemelerinin gayet iyi kurulduğunu söylemek mümkün , filmin çoğunluğu da orada geçiyor zaten .
Dandik’in hapishaneden çıkıp Has İttir’le kapışmak için çalışması ( aslında müzik çalışması lazım ama yerleri siliyor ve su taşıyor ) da Karate Kid göndermeleriyle yüklü …
Uzun zamandır ortalıkta olmayan Asım Can Gündüz’ü Bay Miagi tavırlarında izlemek , 50 Cent’i 40 Cent olarak anmak da bir hayli keyifliydi .
Film kendisiyle de dalga geçmeyi başarabildiği için samimi bir algı yaratıyor , sonuna koyduğu iyilik ve dostluk mesajlarıyla Yeşilçam kalıplarına yaklaşıyor .
Filmin absürdlüğü kimi zaman masalsı bir atmosfer yaratsa da , filmin ‘Yeni Şehir’ göndermesinin peşine biraz daha düşmesini beklerdim .
Sonuçta İstanbul’un   ( site ve plaza odaklı )  taştıkça taşan atmosferinin filmin eleştiri ve ‘ti’ noktalarından birini oluşturacağını düşünmüştüm ama öyle olmadı .
Onun dışında mekan kullanımı ve tasarımı konusunda da filmi başarılı buldum ama Ragga Oktay’ın üniforma gibi neredeyse tek kostümle filmi tamamlamasına ister istemez takıldım .
Müzikal komedi olan filmde Ragga Oktay müzikleriyle de filme farklılık katmış , arabesk ve rap müzikle harmanlanmış , cesur sözlerle dikkat çekici hale getirilmiş .
İzlerken müzikale daha fazla ağırlık verilebilirmiş diye düşündüm .
Tabii arada sarkan yerler var ama yine de filmin mizahını taşıdığı noktanın farklı olduğunu düşünüyorum .
O yüzden seyirciye değişik gelecek filmlerden .
Ragga Oktay hayranlarını ise fazlasıyla memnun edecek ! twitter . com / BanuBozdemir
