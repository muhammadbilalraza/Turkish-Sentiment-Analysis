Post apokaliptik bir vampir hikayesi …
İlk filme beni çeken bu anahtar kelimeler olmuştu .
Küçük bütçesine ve bir sürü filmle girdiği etkileşime rağmen kendi ayakları üzerinde durabilen ilk film benim için tam bir sürpriz olmuştu .
Vampir Cehennemi filmlerini başka pek çok filme benzetebiliriz .
Çorak dünyada geçen bir yol serüveni olması sebebiyle Yol  ( The Road ) , vampirlere / mutantlara karşı verilen mücadele ile The Omega Man ya da Ben Efsaneyim  ( I Am Legend ) , zoraki birliktelikten kurulan bir aileyi anlatmasıyla 28 Gün Sonra  ( 28 Days Later ) , adam ve çırağının öyküsü yüzünden Tanrının Kitabı  ( The Book of Eli ) ve en çok da bu filmlerin hepsinden referanslarla dolu olan Zombieland .
Vampir Cehennemi’nin ilhamları saymakla bitmez .
Neyse ki bunlar aşırılmış fikirler olmaktan uzak , ana yemeğe lezzet veren soslar gibiler .
Bu anlamda herhangi bir özgünlükten ya da keşiften bahsetmek mümkün filmde “Beyefendi” karakterini oynayan Nick Damici yine meraklı bir hikaye yazmayı başarmış .
Ticari bir sinema örneğinden çok yetenekli bir kısa filmcinin işi gibi duran Vampir Cehennemi 2’de insanlar ve vampirler arasındaki mücadele kaynaklı aksiyondan fazlası var .
Film , pek çok dev bütçeli filmin kuramadığı ve bu yüzden içi boş bir aksiyon çuvalına dönüştüğü dramatik yapıyı ustaca kuruyor ve hikayesini izletiyor .
Kahramanlarımız Martin ve Beyefendi ( ve zoraki yol arkadaşları Leydi ) ilk filmden farklı olarak bu kez vampirlerden çok onlara inanan ve onlar için insanları avlayan “Kardeşlik” adındaki tarikatla uğraşmak zorunda kalıyor .
Hikaye büyüyor , Stakeland dünyası iyice temellendiriliyor ve bu temel sağlam .
İlk filmin üzerine eklenenlerle bir TV dizisi fikrine dönüşebilecek kadar büyük bir potansiyel ortaya çıkıyor .
Vampir Cehennemi’nin vampirleri alışık olduğumuz o aristokrat kan emicilerden farklı olarak post apokaliptik dünyaya daha uygun düşen vampi , zombi kırması tipler .
Romero filmlerindeki gibi ağır aksak hareket ediyorlar , sabah güneşinde dumanlar çıkararak dahi olsa hareket edebiliyorlar ama gece epey tehlikeliler !
Filmin adı “Vampir Cehennemi” olarak çevirildiğinden başta bir önyargı geliştirebilirsiniz ama onları fantastiğin son modifikasyonları olarak bağrınıza basarsanız filmi daha çok seveceksiniz .
Vampir Cehennemi 2 , başarılı bir devam filmi …
İlk filmi yöneten Jim Mickle’ı aramadım değil , itiraf ediyorum , ilk filmin keyfi daha fazlaydı ama bu da sinemada yaratıcılığın iyice tükendiği bir zamanda çıkıp gelen , bütçesine aldırmadan yeni fikirlerle kuşanan ve boyunu aşan bir post apokaliptik drama !
Devam filmi potansiyeli çok fazla …
Bana nedense Don Coscarelli’nin Phantasm serisini izlerken aldığım zevki veriyor .
Bunda sekansları destekleyen müzikal temaların da katkısı var .
Uzun lafın kısası ; Vampir Cehennemi tam bir yaz fantastiği , bir post apokaliptik western .
Ben , bu türün meraklısı olarak sevdim .
Geç vizyonuna rağmen fantastikseverler salon gösterimi fırsatını kaçırmamalı . murattolga@gmail.com – Twitter : murattolga
