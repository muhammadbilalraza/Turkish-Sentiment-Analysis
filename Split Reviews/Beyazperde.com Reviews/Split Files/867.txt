Son yılların en beğeni toplayan TV serilerinden biri haline gelmiş olan Leyla ile Mecnun’un o kendine has naif , absürd ve akılcı hikayesini beyazperdeye taşımak isterseniz ne olur ?
Üstüne biraz daha eski usül melodram , biraz nostalji , bir parça da sıcak mahalle kültürü .
Yıllar boyunca benzeri formülleri deneyen , bazen de bunun ekmeğini yemek için doğru dürüst çabalamayan nice yerli komedi filminden sonra , bu kez karşımıza bu malzemeleri bünyesinde hakkıyla eritebilmiş bir proje var ; Bana Masal Anlatma .
Öyle ya da böyle , çoğumuzun küçük yaşlarda içine düştüğü , gerçeklik olgusunu silip yerine olmayanı koydurtan masallar , erişkin birer pesimiste dönüştüğümüzde değerini yitirir mi ?
Ya da mevcut hayatlardan kaçmak için yetersiz birer öğeye dönüşür mü ?
İşte , Bana Masal Anlatma filmi de aşağı yukarı bu soruların cevabını veriyor .
Belki böyle bir amaç gütmemiş lakin hikaye akışı , karakterlerin bu “gerçek masal”a eklendiği noktalar ister istemez sormanıza sebep oluyor , “Ya gerçekten olsaydı ? ” Leyla ile Mecnun’un meşhur senaristi ve ilk kez kamera arkasına geçerek yönetmenlikte şansını deneyen Burak Aksak , gerçek ile masalı ( belki biraz haddinden fazla da olsa ) tek bir kaba sığdırmaya gayret etmiş .
Bir süre önce Gezi Olayları’na verilen destek sebebiyle sonlandırılan dizinin sahip olduğu o güçlü yalan – gerçek kurgusu nerede ise birebir karşımızda !
Olmasa hüzünlendirecek , olsa garipsenecek nice absürd öğe , tekmili birden beyazperdede .
Tüm zamanların belki de en lezzetli animasyon denemelerinden biriyle başlayan Bana Masal Anlatma , güzelliği ve saf ruhu yüzünden ölüme giden genç bir kız ve onun ütopyalarda yaşayan kahramanının hikayesini paylaşıyor .
Bilinmeyen bir zamanın , hiç bilinmeyen topraklarından kaçan Ayperi ( Hande Doğandemir ) , esaretine son verecek erkek için arayışına devam ediyor , günümüz İstanbul’unda , Suriçi’ndeki sıradan bir adamla , Rıza ( Fatih Artman ) ile kendi sonuna doğru koşuyor .
Babasının ölümünden sonra okumayan , hayata bir şekilde tutunmaya çalışan Rıza ve onun “muazzam Türk tipi annesi” ( Devrim Yakut ) bu garip akışın içine dahil oluyor .
Suriçi modern kentleşme adı altında yıkılma tehlikesiyle karşı karşıya iken , Ayperi kendisine bir kurtarıcı , bir de yeni bir anne modeli olan Madam’ı ( Ani İpekkaya ) buluyor .
Rıza aşık oluyor , mahalle düşmenin eşiğine gidiyor , Ayperi ise belki de hiç olmayan kahramanını bekliyor .
Taze yönetmen Burak Aksak , Leyla ile Mecnun’da izlediği yoldan ilerlemeye gayret etmiş , o “olmayacak”ları “olabilir”e evriltmiş .
Şangay Beşlisi ile Zenci grubu bunun en büyük emarelerinden biri .
Erdal Bakkal rolüyle aşık olduğumuz Cengiz Bozkurt ise , ilkokul diplomalı lakin İngiliz aksanıyla şahane bir İngilizce konuşan kahvehaneci Nafi olarak bu şaşkın masala katılmış .
Olmayacak bir mekan ve zamanda , hiç olmayacak karakterler , gerçek olması pek zor bir masalın parçası olmuşlar .
Bir bakıma sıkıntı da burada baş göstermiş .
Aksak , daha önceden kullandığı formülü bu kez daha başka bir kalıba oturtmaya çalışmış ancak bahsini ettiğimiz “gerçek” ile “masal”ın karışımı tutmamış .
Bir yanda modern kentleşme canavarı olarak görülen dev kulelerdeki kötü adam , diğer yanda ona karşı duran sıradan halk ve bir olası kahraman , nerden geldiği bilinmeyen bir hayale aşık oluyor .
Oluyor olmasına da , seyirci olarak siz yavaş yavaş hikayeye yabancılaşmaya başlıyorsunuz .
Muzzam İngiliz Nafi gibi şaşkın – komik bir karakteri , iş adamı Timur ile yanyana koyunca yüzünüz ekşimeye başlıyor .
İşin içine pek de lüzumu olmayan melodramatik düstur girince kafalardan , ne gereği vardı diye geçiyor .
Gökçe Bahadır ile Gürkan Uygun’un neredeyse senaryonun hiçbir parçasına hizmet etmeyen yan hikayesi de koca bir çelme takıyor filme .
Oyunculuk babında genellikle yüzleri güldüren proje , sarsak kurgusu , bir o yana , bir bu yana yalpalayan anlatımıyla üzse bile ortaya eli yüzü düzgün diyebileceğimiz bir “güncel masal” denemesi çıkmış .
Şayet beklentileriniz tepenizde dolaşmıyorsa , zeka pırıltılı espiriler , yerine göre sert göndermeler ( kurgu hayatlara mahkum ev kadınları ) ve kaliteli bir ekip , beyazperdede size enteresan bir hikaye anlatmak için bekliyor .
Bana Masal Anlatma bir şaheser olmasa da , izleyicisini ziyadesi ile memnun edebilecek , son yıllardaki mide bulantısı yaratan ucuz komedi yapımları yanında parıldayan , hem şaşkın , hem de ilgiyi hak eden bir film .
Burçin Aygün burcinaygun@gmail.com
