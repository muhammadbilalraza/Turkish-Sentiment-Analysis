Artık açık seçik bir biçimde , gayri meşru “Bu Bir Dwayne Johnson Filmidir” kalıbının oluştuğu günler geldi çattı diyebiliriz .
Kendisi de epey kalıplı olan güreşçi eskisi dostumuz , çok ilginç bir biçimde , yer aldığı projelerin niteliğinden bağımsız olarak , yediden yetmişe herkesin sempatisini kazanma yolculuğunu tamamladı .   Öyle ki ; 80’li ve 90’lı yıllarda Schwarzenegger , Stallone , Willis , ya da Gibson gibi “günün kahramanı” kotasını büyük bir şevk ve zevkle dolduran aktörlerin koltuğuna oturma misyonunu da yer yer Gerard Butler ile paylaşma tevazusunu gösterse de , sınıfının tartışmasız lideri haline geldi diyebiliriz . 
  WWF ile başladığı kariyerini , Star Trek : Voyager dizindeki The Champion karakteri ile farklı bir noktaya taşıyan ; The Mummy Returns filminde üstlendiği Akrep Kral rolüyle yıldızı ufaktan parlayan ve nihayetinde kendi otonom filmine kavuştuktan sonra da hızla yükselen Dwayne Johnson’ın ; bu gün Hollywood cemiyetinin en çok kazanan yıldızlardan biri haline gelmesinin pek çok sebebi var .
Be Cool filminde komedi yeteneklerini ilk defa cömertçe sergileyen Johnson , Moana’da da sesiyle döktürmeyi başarmış , daha gün yüzüne çıkarmadığı nice maharete sahip olduğunun sinyallerini vermişti .
20’li yılların ortasından itibaren de aksiyon arenasının aranan ismi haline geldi .
Hem çocukların hem de gençlerin sevgisini kazanmış olması açısında Schwarzenegger ile aralarında daha fazla ortaklık olduğunu düşünmem de pek garip değil hani ! 
  Johnson’a dair kafi miktarda güzelleme ve mini mini bir biyografi içeren bu iki paragraflık yumuşak inişin ardından hızlıca Gökdelen’e giriş yapmak istiyorum .
En draje tabir ile Tom Cruise’un Ghost Protocol’de Burç Halife’ye tırmanışı sırasında nefesi kesilenlerdenseniz şayet , Gökdelen tam da sizin aradığınız kan diyebilirim .
Hele ki akrofobiyi suçlu bir zevke dönüştürme gibisinden bir de fanteziniz varsa sizden iyisi yok !
Nitekim The Pearl adlı bu yapı Burç Halife’ye göre bir miktar daha yüksek ve tepesinde dönen curcuna da haliyle oldukça fantastik düzeyde !
Binanın 98. Katına tekabül eden yükseklikte dönen debdebe ise tam bir akrofobik aksiyon senfonisi …
Şayet , böyle bir tabirin varlığından söz edebilirsek ! 
  Filmin hem senaryosuna imza atan hem de kamera arkasına geçen Rawson Marshall Thurber’ı daha ziyade komedi filmleriyle tanıyoruz .
Ben Stiller ve Vince Vaughn’lu Dodgeball ile sinema arenasına hızlı bir giriş yapan Thurber ; Dwayne Johnson ile birlikte kotardığı ve beyazperdedeki ilk işbirlikleri olan Central Intelligence filmiyle birlikte , cüzdanına aksiyon kartını da eklemeyi başarmıştı .
İkilinin yeni işbirliğinin ürünü olan Gökdelen ise ; özellikle 90’lı yıllarda karşımıza sıklıkla çıkan “günün kahramanı” temasına ev sahipliği yapan , yarı süper kahraman , kaslı ve işinin ehli kurtarıcı figürünü bir kere daha ön plana konduruyor . 
  FBI eskisi , rehine kurtarma uzmanı olan Sawyer , başına gelen talihsiz bir kaza sonrasında ununu elemiş , eleği nereye koyduğunu bile unutmuş , aile hayatı önceliği haline gelmiş bir orta yaşlı kurt ! “Ailem benim her şeyim ve dokunanı yakarım” düsturuna alabildiğine sadık ve ailesine gelebilecek en ufak bir tehlike karşısında tüm dünyayı karşısına almaya hazır .
Karakter klişelerinin yanına biraz da yapı ile ilgili klişeleri ekleyecek olursak şayet .
Barad - dûr emsali mimarisiyle , dünyanın gelmiş geçmiş en yüksek , en şık , en güvenlikli , en konforlu , en teknolojik yapısı olarak nitelendirilen The Pearl , bir anda dünya üzerindeki rakımı en yüksek cehennem haline geliyor . “Bu gemiyi tanrılar bile batıramaz” diyerek ele güne reklam edilen Titanic’i fazlasıyla anımsatıyor yani ! 
  Thurber , fantastik kurgu metinlerinden çekilip çıkarılmış gibi görünen The Pearl ile jilet gibi bir aksiyon karakteri olarak tasarlanmış olan Will’in öyküsünü , orta çaplı bir dram ile birbirine dikiyor .
Orduda görev almış , arama ve kurtarma hizmetlerinin aranan adamı olmuş , tek kişilik ordu olma konusunda , sinemasal arenadaki diğer ağabeylerinden hiçbir eksiği kusuru yok ( gibi görünen ) Will’in sol bacağını kaybettiği travma ve sonrasında bütün benliğini ailesine adaması bu dramın sacayaklarını –kendi çapında da olsa - güçlendiriyor . 
  Thurber , bu türden klişeleri dizayn ederken , popcorn aksiyonun yazısız ritüellerine alabildiğine sadık kalmış ona şüphe yok .
Zaten ağırlıklı olarak vitesi arttırılmış olan taraf , filmin aksiyon kulvarı olmuş .
Dolayısıyla ritmi çok sık sekteye uğramayan , vinçlerden gökdelen pencerelerine uzun atlayışların yapıldığı , kahramanlarımızın 1km’lik yükseklikte bol bol asılı kaldığı , abartılar konusunda oldukça bonkör olan ve bu abartıları da popcorn seyirlik nabzına göre şerbetleyen bir yapım duruyor karşımızda !
Gıdayı alanı şişmanlatmayan ama aç da bırakmayan bir formül bu ve Gökdelen’de oldukça işler vaziyette . 
  Dwayne Johnson’ın , sempatik ve güven veren aksiyon yıldızı rozetleri arasına bir tane daha iliştirmeyi başardığı yapımda , uzun zamandır beyazperdede yüzünü görmeye hasret kaldığımız Neve Campbell’ı fedakar anne rolünde izleyerek , bir devrin daha kapanmasına şahit olmamız açısından , kafi oranda hüzün barındırdığını da söylemeden geçmek olmaz . 
  Sözün özü ; gişede hafta başına bir dolgun bütçeli aksiyon filminin görücüye çıktığı bir döneme girmiş bulunuyoruz .
Bu curcuna içerisinde Gökdelen’ın The Pearl’ın rakımına eşdeğer yükseklikte bir yerlerde durduğunu söyleyemesek de , eğlenceli ve klişeleri ile barışık bir aksiyon ziyafeti çekmek isteyenler için fazlasıyla cazip bir seçenek olduğunu gönül rahatlığıyla iddia edebiliriz !
