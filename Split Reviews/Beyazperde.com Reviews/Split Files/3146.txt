Yönetmenini ya da senaristini bilmediğiniz bir filmin Coen Biraderler'e ait olduğunu nasıl anlarsınız ?
Aslında anlamak çok zor değil .
Birbirinden tuhaf karakterler ve bu karakterlerin komik , ama bir o kadar da entellektüel muhabbetlerine rağmen garip , anlaşılmaz bir sükunet hissediyorsanız ; hele bir de görüntüler ve müzik sizi fazlasıyla tatmin ediyorsa , bu filmin Coenler'in olduğu rahatça söylenebilir .
Kadın Avcıları için de durum aynı , yalnız biraz daha abartılı bir şekilde .
Evet , yine tüm karakterler çok tuhaf ; ama burada tuhaflığın sınırı daha da genişletilmiş gibi .
O kadar geniş ki , ana karakterler arasında normallik sınırına yaklaşan kimse yok .
Yaşlı dul Marva Munson ( Irma P. Hall ) ya ölmüş kocasının duvardaki resmi ile sohbet halinde ya da din ve Tanrı ile ilgili konuşmalar yapmakta .
Profesör G. H. Dorr'un ( Tom Hank ) dişlek durumu ile konuşmasının absürdlüğü hemen göze çarpmakta ; tabii eski moda kıyafetleri ile de .
Lump Hudson ( Ryan Hurst ) tam bir geri zekalı .
General ( Tzi Ma ) ise eski bir Vietkong olmasının yanında yanan bir sigarayı ağzının içinde tutabilme yeteneğine sahip .
Gawain MacSam ( Marlon Wayans ) ağzı gereksiz yere bozuk tırsak bir siyahi .
Bu tiplerin arasında en garip özelliklere sahip olanı Garth Pancake ( J. K. Simmons ) , acayip bir bağırsak bozukluğundan mustarip ve her işi berbat edebilecek niteliklere sahip ( tabii karikatür sevgilisi Dağ Kızı da öyle ) .
Problem şu ki , Coenler'in diğer filmlerinin aksine filmdeki karakterlerin hepsi bir arada komediye katkılarının yanında sıkıcı bir karmaşa da yaratmaktalar .
Karmaşayı az çok hafifletenler Marva Munson ile G. H. Dorr .
Irma P. Hall dulu çok iyi canlandırıyor .
Merhum eşinin resmi ile konuştuğu , kilisedeki ya da kadınların kendisini ziyarete geldiği sahnelerde oldukça tatlı gözüküyor .
Tom Hanks de filmin yükünü onunla paylaşıyor .
Hanks'i her görüdüğünüzde gülümsüyor ve Poe'dan başka şiirler de okumasını istiyorsunuz ( tabii o garip konuşma stili ile ) .
Filmin tamamına gospel müziklerinin hakim oluşu ve filmin Missisipi'nin en sakin ve sessiz yerinde geçiyor oluşu da herhalde tesadüf değil .
Hem bu kadar gospelin üstüne bir de paralar iyi yere gidince , ' hiçbir şey sebepsiz değildir . ' düsturu adeta desteklenmiş oluyor .
1955 yapımı Kadın Avcıları'nın yeniden çevrimi ( aslı ile farklılıklar gösteriyor ) olan filmimiz orijinali kadar olmasa da ( çünkü karakterler öykünün naifliğini engellemiş ) gülümsetmeyi hem sözlü hem de beden diline dayalı esprileri ile beceriyor .
Blood Simple , Barton Fink , Fargo , Büyük Lebowski , Neredesin Be Birader ? ve Orada Olmayan Adam gibi muazzam filmlerin hepsinin Coenler'e ait olduğu düşünülürse , hali ile Kadın Avcıları'nı izlemeye giderken içinizde bu filmin de büyük olasılıkla çok güzel olacağı hissini taşıyorsunuz .
Saydığımız bu kusursuz filmlerin yanında Kadın Avcıları'nın bunların yanında yer alabilecek kusursuzlukta olmadığı apaçık , ama bu filmin kötü olduğu anlamına gelmiyor .
Yalnızca onlar kadar iyi olmadığı söylenebilir .
Bu da izlenmesi için yeterli bana kalırsa .
