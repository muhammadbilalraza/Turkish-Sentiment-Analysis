" 2 Süper Film Birden " filmi ile sinemaya başlayan genç yönetmen Murat Şeker'in son filmi " Çakallarla Dans " bu hafta gösterime giriyor .
70'lerin mahalle komedileri ile kimin eli kimin cebinde bir suç öyküsü harmanı olan film , dur durak bilmeyen bir tempoyla devam ederken , ilk dakikadan itibaren sürekli yükselen doz aşımı bir mizahla yüklenmiş .
Murat Şeker , Çağan Irmak'la birlikte , Yeşilçam disiplinin ve anlayışının yeni kuşak temsilcilerinden biri .
Filmlerinin yapımcılığını da üstlenen ve finans desteği almayan yönetmen halkın nabzını tutmayı başarmış ve gişenin sırrını çözmüş gibi duruyor .
Malatya uluslararası film festivalinde seyirci ile birlikte izlediğim film , eleştirmenler tarafından önemsenmese bile salonda bulunan izleyiciler tarafından çok beğenildi ve festivalde " halk jürisi " ödülünü aldı .
Murat Şeker'in pencereden dışarı dakikalarca bakan depresif karakterlerin , kendilerinden başka kimseyi ilgilendirmeyen öykülerini çekerek saygınlık kazanmak gibi bir derdi yok ve bu konuda epey rahat görünüyor .
Niyeti , Ertem Eğilmez , Osman F. Seden , Lütfü Akad gibi sinemacıların izinden giderek , Yeşilçam kodlarıyla üretilmiş , kolay anlaşılan , kolay tüketilen filmler yapmak ve bunu Türk seyircisinin en sevdiği tür olan " komedi " üzerinden başarmak .
Kendi sözleriyle tarif ettiği üzere ; Sinema , sanat ve eğlence ve ticaretten oluşan bir üçgen , o da bunun ortalarında gezinen bir sinemacı .
Elbette kimse onu ticari sinema yaptığı için suçlayamaz .
Sonuçta başkalarının parasıyla ( kültür bakanlığı fonları ) seyredilmeyen filmler yapmak yerine , kendi parasıyla , seyredilen filmler yapıyor ki bana kalırsa daha dürüst bir yaklaşım bu .
Fakat komedi filmi çekiyorum diye ucuzculuk tuzağına düşmeyecek kadar da sinemayı ciddiye alıyor Murat Şeker .
Çakallarla Dans'ın oyuncu ekibi de bu çabanın sonucu olarak , İlker Ayrık , Timur Acar , Murat Akkoyunlu , Şevket Çoruh gibi işini ciddiye alan ve tek başına mizah üretebilme potansiyeli yüksek isimlerden oluşuyor .
Futbola düşkünlüğüyle bilinen yönetmen , Recep İvedik ya da Kutsal Damacana gibi pespaye işlerin aksine tek bir isme yüklenmeyip , güçlü oyuncularından kısa paslaşarak gole giden bir ' takım ' çıkarmayı başarmış ama Çakallarla Dans'ın en çok " dindar Hikmet " karakterini canlandıran Murat Akkoyunlu'ya yarayacağı da aşikâr .
TV'de Gürgen Öz'le birlikte sundukları performanslarla tanınan oyuncu o zamandan beri biraz gölgede kalmıştı .
Akkoyunlu , bu defa kendisine verilen geniş alanı ustaca kullanarak , İlker Ayrık'a rağmen filmin en akılda kalan oyuncusu olmayı başarıyor .
Kokaini pudra şekeri sanıp böreğe serptikten / yedikten sonra başına gelenler video paylaşım sitelerinin gözdesi olacak gibi .
Açıkçası bu kadar sağa sola sapan öykünün her an raydan çıkarak duvara toslayacağını düşünüyordum ama Şeker , ortalığı dağıttığı gibi toplamasını ve devam filmi için kapıyı aralık bırakmasını beceriyor .
Ali Tanrıverdi'nin yazdığı , yerçekiminden kurtulmadan absürtleşebilen senaryoda , mahalle var , dayanışma var , durum komedisi var , daha ne olsun ?
Filmin benim için en büyük sürprizi ise her zaman çok beğendiğim Sevinç Gürşen'i yıllar sonra tekrar izlemek oldu .
Son tahlilde , " Çakallarla Dans " , çok önemseyeceğiniz , hayatımın filmi bu diyeceğiniz bir film değil ve bu kadar serbest bırakılmış , bitirim jargonuna yüklenen mizah herkese uygun olmayabilir ama bir bilet parasına sizi günlük hayatın tüm sıkıntılarından uzaklaştırıp , epeyce serotonin ( mutluluk hormonu ) salgılamanıza yol açacak çok keyifli bir seyirlik .
Tıpkı eski Yeşilçam komedileri gibi , kendini ciddiye almak yerine arsızlaşarak , şımararak seyirciyi eğlendirmek amacında ve bence başarıyor da .
Vizyona girdiği vakit , sinemayı çok yüksek bir sanat olarak gören eleştirmenlerce taşlanacağı muhakkak ama onlar da Malatya'da filmi izlerken çaktırmadan gülüyorlardı .
Bu tür filmlerin , eleştirmenler için değil , bilet alan seyirci için yapıldığından sebeple " Çakallarla Dans " ın fevkalade başarılı bir film olacağını ve gösterime girdiği tarihten itibaren hatırı sayılır bir gişe yapacağını öngörüyorum .
Gülmeye ihtiyacınız varsa mutlaka gidin , pişman olmazsınız .
Twitter : Murattolga
