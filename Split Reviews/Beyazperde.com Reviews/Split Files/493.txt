80’lerdeki video furyasında ortalığı kasıp kavuran ve kaseti en çok kiralanan korku filmlerinden biri olarak hatırlıyorum Hayvan Mezarlığı’nı .  Stephen King markası ile pazarlanan film hikayenin gücünden ve ¨katil çocuk¨ temasının şok edici etkileyiciliğinden sebep seyirci ve eleştirmen nazarında ilgi gördü , bütçesinin 5 katı gişe yaptı ve bir külte dönüştü .
Biliyordum ki eninde sonunda bir yeniden çevrim gelecek ve gün o gündür . 
 
Orijinal film , King’in eserlerinde yarattığı Amerikan gotiğinin kurallarını bir büyük bütçe yapımı için olabilecek en sadık şekilde uyguluyordu .   Yeniden çevrim için de bu cümleyi kurabiliriz ancak bazı tahrifatlar söz konusu ve bunu sağlamak için yapılan büyük hatalar . 
 
Film gösterime girmeden övüldü de övüldü .
Açıkçası ben yine karşıma It / O ayarında bir yeniden çevrim çıkacak sanıyordum ama ilgiyle izlememe rağmen filmin beklentilerimi karşılamadığımı ve 1989 yapımı Hayvan Mezarlığı’nın gücünün altında ezilerek un ufak olduğunu yazmak zorundayım . 
 
Yeniden çevrimin hatası , romanın ve orijinal filmin izlediği yolu bir noktada terk etmesinden kaynaklanıyor .
Ailenin dizilimi ve komşular aynı ama evin küçük erkek çocuğunun ölmesini beklerken , senaristler o sekansta adeta görsel bir nanik yaparak evin kızını öldürüyorlar .
Yani hayvan mezarlığına gömülerek ölümden dönecek ve dehşet saçacak olan kişiyi değiştiriyorlar . 
 
Sanırım amaçları , babalar ve kızları arasındaki aşka benzer duyguyu bir kabus senaryosu üzerinden yaratmak ve ailenin diğer fertlerinin katli için daha sağlam bir motivasyon sağlamak .
Olur elbette ancak hikayenin amacı bir noktadan sonra tamamen buna evrildiği ve bu etkiyi sağlamak adına , akrabalarla etkileşim içeren cenaze sahnesi gibi pek çok mühim sekans atıldığı için filmden elimizde başarılı bir giriş , idare eder bir gelişme ve aceleyle halledilmiş bir final kalıyor .
Hikayeye bir ilişki metaforu katmak , seyircinin kafasına subliminal olarak , ¨sevdiğiniz kadın sizi terk ederse tek şansınız onu kalbinize gömmek .
Eğer onu geri getirmeye çalışır , kazara da başarırsanız dönünce yapacağı tek şey size zulmetmek olur¨ gibisinden bir ilişki öğretisi çakmak tamam ama Hayvan Mezarlığı’nın amacı bu mudur ya da olmalı mıdır o ayrıca tartışılır . 
 
Filmdeki oyunculuklar genel olarak başarılı , geride kalan ya da çok öne çıkarak herkesten rol çalan biri yok .
Kediyi sorarsanız o eski filmdekinden daha sevimli duruyor .
Aradan geçen 30 yılda kedilerin yükselişi devam etti ve köpeklerin saltanatını yıkarak gözde ev hayvanlarına dönüştüler .
O yüzden yeni film , filmin kedisine biraz daha insaflı davranmış .
İlk filmi seyrettikten sonra kedilerden ciddi anlamda korkan arkadaşlarım olduğunu hatırlıyorum .
Stephen King evcil hayvanları kullanarak korkutmayı seven bir yazar .
Cujo’da yarattığı dehşet kitabı okuyan / filmi seyredenlerin hala hatırındadır .
Ama hayvan hakları savunuculuğu en güçlü zamanlarında ve bu sefer öyle olmuyor .
Aslına bakarsanız yeni Hayvan Mezarlığı , eski filmin gelişme ve sonuç kısmında makas değiştiren ve şiddet dozu seyreltilen bir alternatifi adeta .
Yine de filmin set tasarımını görmezden gelmeyelim .
Bu filmdeki ¨hayvan mezarlığı¨ eski filmdekine nazaran daha ürkünç ve etkileyici .
Filmimiz finalde de bir sürpriz yaratmayı ihmal etmiyor .
Bir devam filmi söz konusu olabilir mi ?
Bu bence hikayeden çok gişe ile ilgili olacaktır ancak senaristlerin meseleyi bu aile üzerinden götürmeyeceklerini anlıyoruz .
Tipik bir Alacakaranlık Kuşağı finali .
Tamam biliyorum ,   bambaşka bir sekanstı belki ama orijinal filmde de öyleydi . 
 
Stephen King’e ve onun Amerikan kırsalında geçen kabus öykülerine meraklısıysanız Hayvan Mezarlığı’nı izleyin .
Film kesinlikle bir kayıp değil ancak eski filmi iyi hatırlayanlardansanız beklentiniz ve bu sebepten oluşacak olan bir hayal kırıklığınız olacaktır .
İyi seyirler . 
 
murattolga@gmail.com
