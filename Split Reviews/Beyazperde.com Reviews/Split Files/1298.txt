Cannes Film Festivali gösterimi ile birlikte ünü yavaş yavaş yayılan , hemen ardından gösterildiği birden çok festivalde seyircilerin gözdeleri arasına girmeyi başaran Peşimdeki Şeytan bu hafta itibariyle ülkemizde de vizyonda !
Her şeyden önce şunu belirtmem gerekiyor ki , karşımızda her kesime hitap etmeyen lakin gerçek korku türü hayranlarının büyük bir keyifle izleyeceği , göndermesi bol , gerilimi yüksek ve bir o kadar da akıllı bir film duruyor .
Peşindeki Şeytan , 2010 tarihli dram – komedi filmi The Myth of the American Sleepover ile yönetmenlik kariyerine başlayan 1974 doğumlu David Robert Mitchell’ın ikinci uzun metraj projesi .
Konusu itibariyle rahatsız edici , oyunculuk babında ziyadesiyle tatmin eden ve izleyiciyi sürekli olarak diken üstünde tutmayı başaran filmin yönetmeni Mitchell , bariz bir şekilde gerçek bir korku sineması hayranı .
Zira Peşimdeki Şeytan şimdiye kadarki külliyatı en doğru şekilde tek bir potada eritmiş , klişeleri dahi en verimli halde kullanmayı başarmış , harikulade bir yapım .
Başlangıçta kulağa olabildiğine sıradan gelen ancak izlemeye başladığınızda ne derece ürkütücü olduğunun farkına varacağınız bir konuya sahip Peşimdeki Şeytan .
Ergenlikten henüz çıkan , çocukluk arkadaşları ile vakit geçiren , ortalama bir Amerikan ailesinin genç ve güzel kızı Jay ( Maika Monroe ) .
Yeni tanıştığı ve kısa bir süredir birlikte olduğu Hugh ( Jake Weary ) ile mutlu mesut ( ve pek de umutlu ) bir yola çıkan savunmasız Jay .
Güzel bir randevunun ve romantik bir sevişmenin neticesinde hayatı gerçek bir kabusa dönüşen bir kurban .
Gözlerini bir harabenin içerisinde , sandalyeye bağlı olarak açan kahramanımız , sözde erkek arkadaşı tarafından uyarılıyor : “Seni nereye gidersen git takip edecek , sadece yavaşça yürüyerek seni izler , yavaştır ama asla aptal değildir .
Ondan kurtulmak istiyorsan başkası ile sevişmeli ve bu belayı ona bulaştırmalısın ! ” Bu noktadan sonra sonra genç kız ve ne olduğunu bilmediğimiz “şey” arasında muazzam bir kovalamaca başlıyor .
Daha doğrusu korku dolu , ümitsiz ve çıkışı olmayan bir takip süreci .
Bariz bir şekilde AIDS gibi bulaşıcı hastalıklara göndermesini yapan hikaye hem bir yandan 80’lerin “sevişen gençler ölmeye mahkumdur” metnini cilalıyor , hem de bu söylemin ne kadar boş ve lüzumsuz olduğunu gösteriyor .
Zira ölüme sebep olan cinsellik değil , yalan ve korkularımız .
John Carpenter’ın korku sinemasına hediye ettiği Halloween serisinin meşhur katili Michael Myers’ı andıran , yavaş bir tempo ile takip eden , gerçek bir surata sahip olmayan bir ölüm .
Üstelik de asla kim olduğunu , hangi kılığa girdiğine son ana kadar bilmediğiniz , sadece size görünen , hiç tanımadığınız ya da çok sevdiğiniz birinin suretiyle sizi sonsuza takip eden bir ölüm .
Yönetmen Mitchell’ın bariz bir şekilde sinema konusunda ne derece yetkin bir kişi olduğunu daha ikinci filminden bizlere gösteriyor .
Kabuslardan fırlamış birer tablo misali açılar , muazzam bir atmosfer , 90’ları andıran bir akış ve hepsinden de önemlisi muhteşem bir oyunculuk yönetimi .
Başroldeki Maika Monroe’nun The Guest filminden sonra bir kez daha kendine hayran bırakan oyunculuğu ve Yara karakteri ile yüzleri gülümseten Olivia Luccardi’nin samimi üslubu , ekibin tamamına yayılan ve buram buram kalite kokan bir oyuncu birlikteliği .
Disasterpiece tarafından imza atılan ve direkt olarak Carpenter’ın anlayışına sahip olan müzikler de filmin bir başka artısı .
Her daim yerinde , tam zamanında ve abartıdan uzak tınılar , izleyiciyi kesintisiz olarak huzursuzluk denizinde yüzdüren bir melodi .
Açık konuşmak gerekirse , filmin soundtrack’i son zamanların tür farketmeksizin en başarılı çalışmaları arasında diyebilirim !
Peşimdeki Şeytan , yönetmenin seyircisiyle kedinin fareyle oynadığı gibi oynayan , saçma sapan ses efektleri ile jump scare tuzağına ( neredeyse ) hiç düşmeyen , oyuncuları , müzikleri , sinematografisi .
Her şeyi ile 70 , 80 ve 90’lardan kopup gelmiş muazzam bir korku filmi .
Şayet perdede sadece parçalanan iç organlar , akan bolca kan ve sürekli sağdan soldan fırlayan tipler ile korkmaktan bıktıysanız bu film hastalığınız için gerçek bir merhem !
Pek tabii hatırlatmakta fayda var ; bu film kesinlikle türü sevenler , bilenler ve sinemada sadece bol patlamalı - çatlamalı içerikten sıkılanlar için kameraya alınmış .
Siz de cinlerden sıkıldıysanız , Hollywood’un birbirinin kopyası örnekleri arasından rahatlıkla sıyrılan , akıllı bir korku filmi istiyorsanız karşınızda belki bir klasik olamayacak ancak yıllar boyu akıllardan çıkmayacak bir deneyim var !
Hem hangimiz dostlarımızın yanından rahatça süzülen ve odamıza dalıveren bir adamdan korkmayız ki ? burcinaygun@gmail.com
