Bazı hikâyeler vardır , senaristi ya da yönetmeni ‘durum’la tavlar ve o durumun peşinde savrulup gitmelerini sağlarlar .
Kimi zaman bu savruluştan dört başı mamur bir sonuç çıkarken , kimi zaman da ‘durum’un etrafını sarabilecek sinema duygusunun unutulduğunu görürüz .
Merkezdeki durum o kadar baskındır ki , hikâyenin sadece onun etkisiyle ilerleyip sonuçlanabileceği yanılgısına düşülür .
Kısacası , bir hikâye oluşturabilecek malzemenin kıyısında gezinir sinemacılar , ama kendilerini kaptırdıkları durumun içine sıkışıp kalarak hedeflerine ulaşamazlar .
Görkem Şarkan’ın yazıp yönettiği ilk filmi “Nergis Hanım” da böylesi bir ‘tutku’nun handikaplarını yaşıyor yoğun biçimde .
Michael Haneke’nin “Aşk”ını ( Amour ) hatırlatan bir yapının izlerini süren sinemacı , zorluğu tescilli bir işin altına girerek saygıyı hak ediyor , ancak hedeflediği noktaya gidebilmesi için gereken ‘duygu’nun eksik kaldığı da aşikâr .
Yalnızca çıkış noktasıyla sonuca ulaşılmıyor ne yazık ki .
Filmin hikâyesi , bizi tek mekâna hapsediyor .
Alzheimer hastası Nergis Hanım ve oğlu Ekrem arasındaki gelgitli ilişkiyle vücut buluyor bu hikâye .
Nergis Hanım’dan ziyade oğlu Ekrem’in hikâyesi bu aslında .
Annesine bakabilmek ( bakmak zorunda olduğu ) için umutlarını çöpe atmış bir karakter Ekrem , kaderi annesinin hastalığıyla çizilmiş .
Hastalık nedeniyle sıkıştığı durumdan kurtulmasıysa neredeyse imkânsız .
Annesinin gelleri ve gitleriyle iyice zıvanadan çıkması da kaçınılmaz gibi .
O noktaya gelmesinin an meselesi olduğunu fark etmekse pek zor değil !
Görkem Şarkan , “Nergis Hanım”da tek mekânı hikâyenin iç gerilimini tırmandıran bir unsur kimliğiyle kullanmak istiyor haklı olarak .
Ancak , yeterince ‘gelişmemiş’ karakterlerle yola çıktığından olsa gerek , bu isteğine ulaştığını söylemek zor . ‘Şiddet’ enstrümanını da ‘öfke’yle eşleştirmeyi başaramadığından , karakterlerin ( özellikle de Ekrem’in ) duygularının netleşmesi de pek mümkün olmuyor .
Ekrem’in sevgiyi artık bir kenara bırakıp öfkeye yönlenen duygu değişimleri de sadece ‘görünen’ üzerinden tasarlanmış durumda filmde .
Bu tür hikâyelerin ‘hissedilen’ kısmı es geçilmiş sanki . ‘Yaramaz çocuk’ modelinden çıkıp ‘uslu’ modeline yönelmesi gerekirken ( ya da biz öyle düşünüyoruz ) , gerçeklik duygusunu tetiklemeye yönelik kimi sahneler öne çıkıyor hikâyede .
Bunların ölçülü kullanımı filme çok şey katabilirdi , ama fazlalıkla anlam buluyor bu sahneler ve durumun çekiciliğini zedeliyor .
Zorunluluktan durduğu yerden nefret eden ve buradan kurtulabilmek için ölümden başka çaresi olmayan Ekrem’in haykırışları duyuluyor belki ama hissedilemiyor filmde .
Zerrin Sümer  ve Settar Tanrıöğen’in oyunculuklarına da sirayet ediyor bu ‘hissizlik’ .
İki oyuncu , tek mekânda olamayanı açığa çıkarmak için fazlasıyla dışavurumcu performanslar sergiliyorlar , hikâyeyi tek başlarına sırtladıklarının da farkında olarak .
Ama bu seçim , bir kez daha hissettirmekten ziyade ‘gösterme’ temeline dayanıyor ve hikâyenin derinliklerine dalmamızı engelliyor .
Alzheimer da bir ‘araç’ olması gerekirken bir ‘amaç’a dönüşüyor bu tür seçimlerle .
Başta sözünü ettiğimiz durumun cezbediciliği terse çalışıyor ve filmin ‘tamamlanması’nın önüne geçiyor .
