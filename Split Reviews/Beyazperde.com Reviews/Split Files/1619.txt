Zaman ve mekân kavramlarını tümden silen , onların varlıklarından doğacak önyargıları hükümsüz kılan , böylece seyircinin algılarının alabildiğine açılmasını sağlayan bir yönetmen Emin Alper .
Henüz iki filmi olmasına karşın , kendine has bir sinema anlayışı oturtmayı başarmış , özellikle Türkiye sinemasında ‘benzersiz’ olmanın üstesinden gelmiş bir ‘yaratıcı sinemacı’ .
Belki onu kısmen de olsa Reha Erdem’le örtüştürmek mümkün olabilir , başka da bir isim gelmiyor aklımıza .
Emin Alper , tıpkı ilk filmi “Tepenin Ardı”nda olduğu gibi , ikinci çalışması “Abluka”da da alegorik bir anlatım üzerinden okuyor hikâyesini .
Alegorisini ise distopik bir atmosferle destekliyor .
Köklerini George Orwell’in “1984”ünden alan distopya geleneğinin Batılı örneklerini sıkça gördük , görüyoruz , göreceğiz , ama Türkiye’de pek rastlanan bir durum değil bu .
Emin Alper , üstünü ‘güzel bir örtü’yle kapadığı hikâyesinin içindeki cevhere uzanmamız için çaba istiyor bizden , ki “Abluka” da bu çabayı hak ediyor doğrusu .
Uzun yıllar sonra hapishaneden çıkan Kadir ile kardeşi Ahmet’in gelgitli hikâyesini anlatıyor “Abluka” .
Ülkenin bir kentindeki abluka altındaki bir bölgede geçiyor hikâye .
Kardeşinin yanına gelen Kadir , şartlı tahliyeyle özgürleşmiş , ki şart da devlete muhbirlik yapması .
Bölgede ‘teröristler’ var çünkü !
Bu iki kardeşin farklı iç hesaplaşmalara doğru akan , bir araya gelirken aynı zamanda ayrışan rotaları , devlet aygıtının vatandaşı üzerine yaptığı baskıyı da netleştiriyor .
Basın aracılığıyla ‘korku’yu körükleyen , halk üzerinde tartışmasız bir ‘algı operasyonu’ yürüten , bir yandan da ‘kirli işler’ çevirerek kendini ‘haklı’ gösterme çabası içine giren devlet , bu iki kardeşin dünyasını da çapraz ateşe tutuyor , onları un ufak edecek sonucu doğurmak için elinden geleni yapıyor . “Abluka” , tıpkı hikâyedeki bölge gibi Emin Alper tarafından abluka altına alınmış bir film .
Yönetmen , filminin çekirdeğine ulaşabilmemiz için bazı ipuçları veriyor bize , arkasında birkaç kırıntı bırakıyor .
O kırıntıları yanlış değerlendirip çıkmaz sokaklara sapmak da mümkün , doğru hamlelerle çekirdeğe ulaşmak da .
Bunu tamamen bize bırakıyor sinemacı , bakış açımıza ve tecrübelerimize .
Farklı yollara saparak farklı sonuçlara ulaşmak da yanlış değil belki , en azından bu yolları tercih edenler için .
Emin Alper’in ortaya bıraktığı ‘mayın’ın üzerine basarak etkisiz kılmak da mümkün , ince ince uğraşarak patlatmadan etkisiz kılmak da .
Yönetmenin hangisini tercih ettiğini tahmin edersiniz ; çaba harcanmasını istiyor o , bir hedefe ulaşmak için gerekeni .
Film , zaman ve mekândan soyutlanan hikâyesiyle bir coğrafyada ( yeryüzü ) yaşayan insanların zaaflarını öne çıkarıyor .
Kadir , kışkırtılarak kötülüğe meylediyor ; Ahmet ise gene bir ‘kışkırtma’yla iyiliğe göz kırpıyor .
Bu iki kavram da insanın zaafları olarak ortaya çıkıyor , gerisi de çorap söküğü gibi geliyor . ‘İradeleri ellerinden alınmış’ kardeşler , yandan aldıkları darbelerle yol almaya çalışıyorlar .
Her bir darbe , onları daha da dibe doğru itiyor , giderek soluklaştırıyor .
Bu soluklaşmayı ‘görünmezlik’ gibi algılamalarıysa her iki kardeşin de sonunu getiriyor .
Tıpkı “Göze batmazsam / görünmez olursam çok yaşarım” algısıyla hayatlarını sürdüren zavallı kitleler gibi .
Bu resim , haliyle insanı insanlıktan çıkarıp bir ‘makine’ye dönüştürüyor , anahtarı devletin elinde olan bir makineye .
Bu anahtarın denize atıldığını ve hiçbir zaman bulunamayacağını öğrendiğindeyse , insanın yolculuğunda iş işten geçmiş oluyor .
Emin Alper’in “Abluka”sı , distopik bazı çalışmaları hatırlatsa da , herhangi bir filmin rotasını doğrudan ödünç almış değil .
Bu anlamda ‘yegâne’ bir çaba olduğunu kabul etmek gerek .
Ama ister istemez akla düşen bazı filmler var tabii . ‘Bölge’ vurgusuyla Tarkovski’nin “İz Sürücü”sü ( Stalker ) öne çıkıyor örneğin .
Oradaki üç adamın gittiği ‘Bölge’nin nasıl o hale geldiğini anlatıyor sanki “Abluka” .
Öte yandan , yüzünü hiçbir zaman göremediğimiz üçüncü kardeşin ortaya çıkışı , “Siyam Balığı”nda ( Rumble Fish ) Mickey Rourke’un canlandırdığı ‘Motosikletli Çocuk’u hatırlatıyor . “Abluka” , distopya geleneğinin başyapıtları “1984” ve “Değişen Dünyanın İnsanları”ndan ( Fahrenheit 451 )  da nemalanıyor tabii .
Gücünü edebiyattan alan bu çalışmalarla yolu kesişiyor zaman zaman . “Değişen Dünyanın İnsanları”ndaki kitap yakan itfaiyecilerin yerini , sokak köpeklerini öldüren belediye ekipleri alıyor örneğin .
Güç , insanı insanlıktan çıkarmak için ona eşlik eden ‘iyi’ bir şeyi yok ederek başlıyor işe her daim .
Sözün özü , Emin Alper’in “Abluka”sını “Tepenin Ardı” kadar ‘tamamlanmış’ bulmasak da , bize sunduğu sinemasal lezzetin yeterince doyurucu olduğunu söyleyebiliriz .
Bizim de artık bir ‘distopya yönetmenimiz’ var diyebilir , onun atacağı bir sonraki adımı merakla beklemeye koyulabiliriz .
Memleketin ( yeryüzünün ) bir daha temizlenemeyecek kadar ‘kirlenmiş’ olduğunu gösterdiği içinse kızabiliriz ona , insanlığa dair umudumuzu körelttiği için de .
