Bu yıl izleyeceğimiz Türk filmlerine şöyle hızlıca bir göz attım .
Aslında son yıllarda vizyon ve sonrasında seyircinin tahammül edemeyeceği kalitesizlikte bir filme rastlamadım .
Yangın Var , Entelköy Efeköy'e Karşı gibi örnekler komedi sinemasına kaliteyle eşlik eden ve izleyenlerin önyargılarını un ufak eden yapımlardı .
Aslında şubat ayında vizyona girecek SüperTürk'e kadar öyle sulu zırtlak bir komedi de görünmüyor ki SüperTürk'ün de o kadar kötü olacağını düşünmüyorum . 
Adem Kılıç da Yüksel Aksu gibi , yaşadığı toprakların şifresini çözmeye soyunmuş bir yönetmen .
Tabii biraz daha farklı bir tarzla .
Ortada bir Sümela var elbette , çözülmesi gereken bir şifre de vardır muhakkak ama ortada en azından çözümlemeler adına daha sahici bir şeyler görseydik daha mutlu olacaktık .
Keloğlan / Temel kırması ve adı yine Temel olan ‘kel oğlan , keleş oğlan ' , günümüze uyarlanmış hikayede babası çok zengin olan Zuhal'e aşıktır .
Zuhal neyse ki aklı başında kız imajında da bir de oradan yemedik tekmeyi !
Filmlerde ‘güzel ve salak ' ibaresiyle gözümüze sokulan , üstüne üstlük prim yapan bu tiplemelerden gına geldi . 
Temel her türlü ‘aşırı güven ' unsurunu sırtlanarak , babasından Zuhal'i ister .
Alaycı bir tonla reddedilen Temel , çareyi zengin olmanın yollarını aramakta bulur .
Çare de yıllardır yanı başlarında duran Sümela Manastırı'nın şifresini çözmektir .
Fakat keşke bu şifre çözme işi bir yere bağlansaydı .
İşin içine birden Rus mafya adamları , çatışmalar , gereksiz bir aksiyon ve hareket giriyor ki , bu alakasız bağlantılar karşısında salonda teslim oluyorsunuz ! 
Aslında yaşadığın topraklarda , memleketinde film çekmenin , oradaki dertleri sıvanmanın , neşeyi anlatmanın anlamı paha biçilemez ama senaryosu eksik bir film nereye kadar ilerleyebilir ve seyirciyi ne derece tatmin eder diye de baştan düşünmek gerekiyor .
Neyse ki Kılıç hali hazırdaki ‘komedi ikonlarını ' kullanmamış .
Gecenin Kanatları ve Güneşi Gördüm gibi gayet dram kokan filmlerde gördüğümüz Alper Kul'u farklı bir imajla beyazperdeye taşımış .
Yanına da Türkler Çıldırmış Olmalı filminden idmanlı Ruhi Sarı'yı katmış .
İsrafil Köse , Altan Erkekli , Tarık Ünlüoğlu ve Zafer Ergin'e kadar uzanan iyi bir kadrodan kotarılan iyi oyunculuklar ama ne yazık ki çözülememiş şifrelerle dolu bir film çıkıyor ortaya .
Filmin Karadenizli ruhuna sahip çıkma fikri ve bunu bazı yerlerde yansıtma hali başarılı ama bunlar sayılı anlardan ibaret kalınca , filmin tümünü kaplayan bir hoşnutsuzluk yayılıyor . 
Mesela Yangın Var'da da Karadenizli olmanın ve bir kıza gönlünü kaptırmanın komedisi işleniyor .
Sümela'nın Şifresi Temel bunu biraz da Recep İvedik'ten miras kaba komedi tarzıyla kurguluyor .
Tabii işin içine futbolu da katarak hedef kitlesini yükseltme derdine düşüyor .
Artık bel altı espriler kullanılmadığı için filmlerin belli bir rahatlık ve düzey içinde bulunduğunu da ekleyelim .
Sümela da buradan artı bir değer kazanıyor !
Sümela'nın Şifresi Temel , keşke şifreye ve aşka giden yolda biraz daha zeki , meşakkatli ve heyecanlı bir yol izleseydi de , biz de iyi bir film izledik diye mutlu olsaydık !
Ama Adem Kılıç iyi ve akıcı bir senaryoyla , Karadeniz'e ilişkin inadını , Yüksel Aksu tadında sürdürebilir aslında . 
banubozdemir@gmail.com
