Tehdit ( The Clearing ) , varlıklı bir Amerikan ailesinin çevresinde dönüyor .
Ailenin usta oyuncu ve yönetmen Robert Redford tarafından canlandırılan reisi bir gün kaçırılıyor ve film , iki şeritte ilerlemeye başlıyor .
Redford ile kendisini kaçıran adamı canlandıran Willem Dafoe bir yanda ; Redford'un ailesi ile FBI ajanları diğer yanda .
Doğrusu bir polisiye gerilim filmi olmasına rağmen , kadrosundan da anlaşılacağı gibi , daha ziyade orta yaş ve üstü bir seyirci kitlesine hitap eden , karakterleri üzerine yoğunlaşan , ağırbaşlı bir film Tehdit .
Daha önce bu tarz kimi filmlerin yapımcılığını üstlenmiş olan Pieter Jan Brugge , senarist ve yönetmen olarak bu ilk filminde , malzemesinin dramatik yoğunluğuyla seyircisini yakalama peşinde .
Filmin en önemli numarası , paralel kurgu ile ilerleyen iki öyküsü içinde bizi zaman mefhumuyla ilgili olarak yönlendirmek .
Seyirci olarak alışkanlığımız olduğu üzere , iki zaman akışını da birbirine paralel gelişen süreçler olarak algılıyoruz ve filmin en büyük kozu , bu konuda bizi yanlış yönlendirerek şaşırtabilmek .
Bunu başarması mümkün de olabilirdi belki .
Fakat başka sorunlar her şeyin önüne geçiyor .
Çünkü ortada nasıl bağlanacağı çözülememiş bir senaryo var .
Ve birbirinden kopuk olarak ardı ardına gelen sahnelerden oluşan , nedense birçok önemli detayın atlandığı , aceleye getirilmiş final sekansının arasında , şaşırtıcı olabilecek her türlü trük de gümbürtüye gidiyor .
Kaldı ki bu kadar karakterlerine dayanan bir filmin , karakterleriyle ilgili bu kadar çok şeyi seyirciye bir şekilde iletme gereğini duymaması , yüzeyin altına yeterince inememesi de filmin içine girmeyi zorlaştırıyor .
Bu noktada filmi biraz olsun kurtaran tek şey oyunculuklar .
Filmde özdeşleşmemiz beklenen iki karakter var .
Biri Redford'un karakteri , diğeri ise onun Helen Mirren tarafından canlandırılan karısı .
Her ikisi de gerçekten üstlerine düşeni yerine getiriyorlar ama özellikle Mirren , filmin kalbi oluyor .
Yönetmenin beklediği , birçok duyguyu , fazla söze dökmeden , oyuncularından alacağı performanslardaki kimi ince ayrıntılarla perdeye aktarma görevini en iyi bu usta İngiliz oyuncu yerine getiriyor .
Fakat o bile aceleye getirilmiş bir finali kurtarmaya yetmiyor .
Geriye sadece vasat ve önemsiz bir film kalıyor .
