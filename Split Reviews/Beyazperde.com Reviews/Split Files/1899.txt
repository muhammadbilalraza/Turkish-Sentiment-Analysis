Sinemaseverler arasında Leviathan’ın adını duymayan kalmadı sanırım .
Andrey Zvyagintsev’in yönettiği bu başyapıt , Cannes Film Festivali’nde Nuri Bilge Ceylan’ın Kış Uykusu filmiyle birlikte yarışmıştı .
Cannes’da hakkettiği ilgiyi görmedi diye düşünüyorum ancak bu yılın “en iyi yabancı dilde film” Oscar’ının en büyük favorisi , benim de gönlümden Leviathan’ın adı geçiyor .
Denizde batmış 3 tekne ve bir balinanın ( eskiler için balinalar deniz canavarlarıdır ) karaya vurmuş iskeleti …
Leviathan’ın tanımı filmin başında ve sonunda tam da bu sekanslarda yapıyor .
İnsanları yiyerek büyüyen ve en sonunda çok büyüdüğü için parçalanıp ölen bir canavar .
Yönetmen içinse Leviathan , yeni Rusya’nın bir tarifi …
Nikolay yaşadığı toprağa bağlı , orada kök salmak isteyen ve varını yoğunu bu toprağın üzerine bir ev inşa etmek için kullanmış , orta yaşları da geride bırakmış , sıradan bir adam .
Şimdiye kadar sistemle pek sıkıntı yaşamamış , birlikte atış yapmaya - içmeye gittiği polis dostları bile var !
Nikolay kendince bir ahlak anlayışına sahip ve bu yüzden de toprağına göz diken belediye başkanına meydan okumaya kalkışıyor .
Elbette bu bir hata çünkü sıradan insanın bir canavara dönüşerek her şeyi yutan Leviathan ( devlet ) karşısında hiç şansı yok .
Moskova’da hatırlı tanıdıkları olan hukukçu arkadaşı Dimitriy ise bu konuda tutunabildiği tek dal .
İki erkeğin arasında birlikte askerlik yaptığı yıllardan gelen güçlü bir bağ var .
Bu bağ aynı zamanda erkek dostluğunun sıkı kurallarına da bağlı .
Dimitriy , dostu Nikolay ve Lilya için elinden geleni yapacak ama …
Lilya ise sadece bir kadın .
Tüm kadınlar gibi doğuştan lanetli , çünkü çok güzel .
Filmin bir yerinde Lilya aile dostları Yulya’nın evine gittiğinde oradaki ufaklık , oyuncak tabancasıyla ateş eder gibi yapınca “neden beni öldürdün ? ” diye soruyor .
Oğlanın ağzından dökülen sözler anlamlı ; “çünkü çok güzelsin ! ” Devlet güçlendikçe sistemin tarifi değişir .
Düzen artık bireye hizmet etmez , birey düzeni kuralların çıkarları uğruna kolayca harcanabilir .
Çünkü sistemi kuranlar insanlardır ve insanoğlunun en kolay fark edilen özelliği fırsatçılığı ve açgözlülüğüdür .
Bizi diğer hayvanlardan ayırıp evrimimizi hızlandıran , en nihayetinde uygarlığımızın temel yapıtaşı budur .
Kutsal kitaplardaki Habil ile Kabil’in hikayesini hatırlayın .
Adam , diğerinin sahip olduklarını almak için her şeyi yapar .
Yalan söyler , çalar ve öldürür .
Bireyin yararına bir örgütlenme olan ‘devlet’ eninde sonunda en büyük çalma - gasp etme mekanizmasına dönüşecektir .
Andrey Zvyagintsev’in filminde çizdiği ve hepimize gösterdiği Yeni Rusya tarifi de bu …
Bir de sanırım şunu söylüyor yönetmen ; suretler değişse de canavar ölmüyor , kendi yemeye doymadığı sürece onu durdurmanın bir imkanı da yok .
Nikolay ve polis arkadaşları ellerinde votkalar dağa bayıra çıktıkları bir gün , polis şefi Pacha’nın getirdiği hedefler Sovyetler zamanından kalma tiranların çerçeveli fotoğrafları … ”Şimdikilerin biraz daha duvarlarda asılı durması lazım , daha onlara ateş edecek kadar olgunlaşmadılar” diye nükte ediyor Pacha …
Yönetmen , hikayesini küçük bir kasabada kuruyor ancak suya atılan taş gibi filmin insanın usunda yarattığı anlam büyük .
Özellikle Türkiyeli sinema seyircisinin anlamlandırabileceği bir çaba bu çünkü hepimiz , biz değilsek bile ailelerimiz bu ülkede yaşarken Leviathan’la yüzleşmek ve yenilmek zorunda kaldı .
Hatta , kendi Leviathan’ımızın devasa boyutlara ulaştığını gören bir nesil olduğumuzu düşünüyorum .
Leviathan , akla ve kalbe dokunan bir film .
Rusya’nın kenarında bir yerlerde geçen küçücük bir hikayesi var , yönetmenin bunu aktarırken kullandığı sinema dili ise oldukça yalın .
Leviathan seyirciyi zorlayan bir film değil ama suratına sürekli tokat atıyor .
Filmin buraya yazmak istemediğim final sekansı ise 10 yılın en muhteşem bitirişi !
Film ilk karesinden bitiş jeneriğine kadar , sinemanın aslında ne işe yaradığının ispatı gibi duruyor .
Yönetmenliği kadar oyunculuklarıyla da kıymetlenen Leviathan , 2014 yılında izlediğim filmler içinde beni en çok etkileyen yapım , sinemada izleme şansından kendinizi mahrum etmeyin ! murattolga@gmail.com
