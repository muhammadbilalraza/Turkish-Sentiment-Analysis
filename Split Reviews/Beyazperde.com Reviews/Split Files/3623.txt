İngilizlerin ‘ekonomik ' dizi yapım anlayışları , aslında bütün dünyaya örnek olması gereken türden .
Sezon başına altı bölümden oluşan , bu sayede her bölümde özgün ve taze olmayı başaran ve seyircinin zihni ile zaman çizelgesinde mütevazı bir yer elde eden bu dizilerden biri de şimdilerde sinemada filmini izleyeceğimiz The Inbetweeners dizisiydi .
Özellikle gençler arasında küçük çaplı bir fenomene dönüşen The Inbetweeners dizisinin , sinema macerası için ‘sevişmek için tatile çıkan gençler ' hareket noktası nedeniyle bir nevi İngiliz ‘Amerikan Pastası ( American Pie ) ' ya da direkt olarak ‘İngiliz Pastası ' diyebiliriz .
Sosyal hayatlarında belli başlı problemleri olan dört genç var elimizde .
Bu liseli sosyal kaybedenlerin de hayatta yaşlarıyla ilintili olarak belli başlı amaçları var elbette ki .
Bu amaçların öncelikli satırlarından biri de elbette ki karşı cinsle temasta bulunmak .
Bu nedenle her biri ayrı ‘tuhaf ' olan bu dört kişi , hep beraber Malia'ya doğru yola çıkıyorlar .
Ancak tabii ki de gidecekleri yerde onların tuhaflıklarını yer yer tetikleyecek , yer yer ise körükleyecek onlarca olay gelecek başlarına .
Bu da hiçbirimizi şaşırtmayacak .
Baştan söylemek gerek , The Inbetweeners Movie , sürprizleri olan , sizi mizahi anlamda şaşırtabilen bir film değil .
Ancak problem de şu ki , öyleymiş gibi davranıyor .
Artık çoktan bayatlamış olan bel - altı komedi kalıplarını irili ufaklı özgünlükleriyle birleştirip , ortaya çıkan sonucun ‘yeni ' ya da ‘taze ' olabileceğini düşünüyor .
Bu da ortaya izleyenine bazen bir tebessüm hediye edebilen ; ancak genel çerçevede can sıkıcı olmaktan ileri gidemeyen bir filmi çıkarıyor .
Amiyane tabirle ‘milli olma ' çabasının cinsel güldürüsü , lise boyunca ‘ezilen ' insan olmanın kişiliğe kattığı ‘kaybeden ' duygusu , kendine haslık ile karikatürizelik arasında mekik dokuyan karakterlerin mizahi kısır döngüsü ve hepsinin sonucunda bir türlü kaçıp kurtulamadığımız ‘biz bu filmi kaç kere izledik ' sorusu filmin özeti niteliğinde .
İşin tuhaf yanı ise , aynı senaristlerin televizyon dizisinde çok daha iyi ve özgün bir iş ortaya çıkarmış olmaları .
Aslında bu garip durumu bir yerlere bağlamamız çok da zor değil ; ancak yine de ‘farklı bir iş ' yapmaya çalışan bir ekibin bu ‘herkese hitap etme ' çabası diziyi sevenleri üzecektir .
Şunun farkındayız ki televizyonda belirli bir zümre tarafından izlenen bir eser sinema sayesinde çok geniş bir kitleye ulaşıyor ve seyirci profili doğal olarak değişiyor .
Ancak sırf seyirci ‘ortalama'ya yaklaştı diye filmin mizah anlayışını da ‘ortalama'ya çekmenin nedeni nedir acaba ?
En tazesi en azından beş sene önce yapılmış olan lezzetsiz bazı bel - altı şakaları yeni bir şeymiş gibi takdim edip allayıp pullamanın gereği nedir ?
Aslında sinemada ıskalanan fırsatlara iyiden iyiye alıştık .
Bu nedenle iyi bir dizinin kötü bir filme dönüştürülmesi artık eskisi kadar koymuyor hiçbirimize .
Ancak yine de daha çok izlenmek adına kalemini satan senaristlerin izledikleri yol üzücü .
Hele ki prodüksiyon anlamında öyle çok da büyük sorunları olmayan , kendince bir altyapısı ve oturmuş karakterleri olan , ana iskelet hiç mi hiç bozulmadan perdeye taşınan bir dizi için bu durum anlaşılmaz aynı zamanda .
Sözün özü , The Inbetweeners Movie , American Pie'a çok da aşina olmayan yeni nesli bir noktada tatmin edecektir ; ancak sinemanın son yirmi yılını rahatça takip edebilmiş seyirci için henüz afişinden itibaren tanıdık ve sıkıcı .
Tabii bu olumsuzluklar filmin nadiren karşımıza çıkan ve akıl pırıltısı taşıyan bazı anlarını görmezden gelmemizi gerektirmiyor .
Dizinin izleyici kitlesine değil de , o kitlenin yaş ortalamasının bir beş yaş aşağısına önerilir . 
kaankarsan@gmail.com 
twitter . com / kkarsan
