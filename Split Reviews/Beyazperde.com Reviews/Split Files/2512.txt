Woody Allen imzalı 2010 yapımı " Uzun Boylu Esmer Adam ( You Will Meet a Tall Dark Stranger ) " ın niçin aradan üç yıl geçtikten sonra vizyona girdiği şu an için bir bilmece gibi görünüyor .
Ünlü yönetmene " Hannah ve Kız Kardeşleri ( Hannah And Her Sisters ) "
( 1986 ) filminden sonra En İyi Orijinal Senaryo dalındaki ilk Oscar'ını kazandıran " Paris'te Gece Yarısı ( Midnight in Paris ) "
( 2011 ) ve ardından gelen " Roma'ya Sevgilerle ( To Rome with Love ) "
( 2012 ) , Allen filmlerine olan talebi iyice artırmış olsa gerek . 
Woody Allen , 1980'li yılların başından beri her sene en az bir filme imza atma rekorunu koruyor .
Ancak bu süreç içerisinde özellikle son birkaç yıldır kendine has formülünü adım adım uyguladığı bazı sıradan yapımlar da çıkarıyor ortaya .
Allen'ın bu tavrı , nedense bana hep Hollandalı ressam Rembrandt'ın hikayesini hatırlatıyor .
1627 yılında atölyesine öğrenci kabul etmeye başladığı söylenen Rembrandt'ın ölümünden yüzyıllar sonra kendisine atfedilen birçok sanat eserinin , aslında öğrencilerinin yaptığı çalışmalar olduğunun anlaşılması gibi bir durum sanki Allen'ınki de . Woody Allen'ın araya sıkıştırdığı bu filmler , Allen'ın tekniğini ve formülü iyi kullanan , ancak yönetmenin esaslı çalışmalarındaki o özgün auradan yoksun kalan yapımlar . Âdeta Woody Allen'ın değil de , Allen'ın öğrencilerinin ellerinden çıkmış gibi bir enerji yayıyorlar etrafa . 
İşte " Uzun Boylu Esmer Adam " da , bu yapımlardan biri .
Allen'ın altı farklı karakterin birbirine bağlanan karmaşık öykülerini gözler önüne serdiği film , karakterlerin iç karmaşaları , gündelik panikleri ve absürt davranışlarıyla çevrili bir diyaloglar bütününü andırıyor .
Kendisini sahte falcı Cristal'ın kehanetlerine kaptırmış , intihara meyilli Helena , Helena'nın orta yaş bunalımındaki eski kocası Alfie ve Alfie'nin zengin avcısı sözde oyuncu kız arkadaşı Charmaine'in maceraları filmin bir bölümünü meşgul ediyor .
Diğer yandan , Alfie ve Helena'nın kızları , sanat galerisi sahibi patronu Greg'e tutkun Sally ile Sally'nin , yazdığı tek bir kitapla meşhur olmuş ancak bu başarısını bir adım öteye taşıyamamış kocası Roy'un sakarlıkları da filmin diğer bölümünü oluşturuyor . 
Her biri olgunluk çağına ulaşmış , hatta bir kısmı olgunluk çağlarını bile geride bırakmış olan bu karakterlerin , attıkları adımlarda ne kadar fevri , verdikleri hayati kararlarda ne kadar çocukça davrandıklarının her daim altını çizen " Uzun Boylu Esmer Adam , " ilk yarısında izleyenlerin yüzlerini gülümsetmeyi başaran eğlenceli bir anlatıma sahip oluyor .
Bununla beraber , karakterleri çevreleyen olaylar yavaş yavaş kontrolden çıkmaya başladığı noktada , gözler önüne serilen hikayeler tam anlamıyla trajikomik bir hal alarak izleyenlerde neredeyse bir acıma duygusu uyandırıyorlar .
Gidişat süresince giderek büyüyen bu duygu bir süre sonra yerini karakterlerin düştüklere hatalara ‘dur ' diyememekten kaynaklanan bir sıkıntıya ,  devamında ise bir umursamazlığa bırakıyor .
Böylelikle , " Uzun Boylu Esmer Adam " ister istemez izleyenlerin dikkatini ayakta tutmayı başaramayan ve öykü ritmi giderek yavaşlayan bir film halini alıyor . 
Oyuncu kadrosunda Anthony Hopkins , Naomi Watts , Antonio Banderas , Gemma Jones , Josh Brolin ve Pauline Collins gibi yıldız isimler barındıran filmin oyuncu performansları açısından da parlak olduğu söylenemez .
Birçok farklı filmde ayrı ayrı harikalar yaratırken izlediğimiz oyuncu kadrosundaki isimlerin " Uzun Boylu Esmer Adam " da canlandırdıkları karakterlere kendilerini tümüyle verdiklerini söylememiz oldukça zor .
Bununla beraber , Gemma Jones'u " Bridget Jones'un Günlüğü ( Bridget Jones's Diary ) " serisinde canlandırdığı eksantrik anne karakterine benzer bir rolde görmenin eğlenceli bir tarafı olduğunu da belirtmekte yarar var .
Gemma Jones'un canlandırdığı Helena belki de filmin gidişatındaki takip edilmeye değer tek karakter .
Sonuç olarak , " Uzun Boylu Esmer Adam , " ustalıkla tasarlanmış Woody Allen filmlerinin tadını vermeyen bir çalışma .
Eğer siz de Woody Allen'ın her yıl en az bir yeni film çekme rekoruna benzer bir biçimde , karşınıza çıkan tüm Woody Allen filmlerini izlemek gibi bir azme sahipseniz " Uzun Boylu Esmer Adam " gösterimdeyken vizyon salonlarına kısa bir ziyaret düzenlemelisiniz .
Ancak böyle bir çabanız ya da yeterince boş vaktiniz yoksa 2010 imzalı bu Woody Allen çalışmasını izlemezseniz fazla da bir şey kaçırmış sayılmazsınız .
