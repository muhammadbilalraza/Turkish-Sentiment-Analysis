Düşünme eyleminin ulaştığı her yeni evre , bir törenin , bir genel kabulün yıkılışıyla taçlandırılır ve her yeni fikir bir eski fikrin sarsılmasına sebep olur .
Günümüz dünyasının hengâmesinden uzakta kalabilmeyi başarmış , karlarla kaplı , ıssız bir İsveç kasabasına çocukluğuyla yüzleşmek için gitmiş olan Dareus'un farkında olmadan yanında getirdiği düşünceler , küçük bir insan topluluğunun âdeta küllerinden yeniden doğan Anka kuşlarına dönüşmesine sebep olur .
Fakat bu değişim de tıpkı diğer bütün değişimler gibi , bir yandan " yaparken " öbür yandan da " yıkmak " durumunda kalıyor .
Daniel'in kasabaya gelişi ve kilise korosunun başına getirilişi sonucunda en büyük darbeyi otoritesi sarsılan ve elindeki hemen her şeyi bir bir yitirmeye başlayan kasaba papazı almıştır .
İncil taşımak ve benzeri ufak tefek işleri üzerine yıktığı özürlü çocuğu , sürekli kiliseye gelen cemaatini , insanların saygı ve sevgisini , toplumsal gücünü , otoritesini ve dahası karısını bile yitiren rahip , elinden geldiğince müzisyene engel olmaya çalışır .
Film , bu yönüyle ; sonraları sanatı karşısına almak yerine yanına / kontrolüne almayı akıl eden ortaçağ kilisesine atıfta bulunmaktadır .
Sanatçı - Kilise karşıtlığı tarihte sıkça rastlanılan bir olgudur .
Bunun temelde iki sebebi vardır : Yönetsel açıdan bakıldığında sanatçı , kitleleri arkasından sürükleyebilecek önemli bir güce kısa zamanda ulaşmaktadır ve bu kilise hatta her türlü dini otorite için tehlike arz etmektedir .
Metafiziksel açıdan bakıldığında ise sanatçı , kabul edelim ya da etmeyelim bir " yaratma " eylemi gerçekleştirmektedir üstelik bunu yaparken çoğu zaman da sınır tanımamaktadır .
İşte bu yönüyle sanatçı , ortaçağın tutucu kesimlerince sirk unsuru olarak algılanmıştır .
Cennetin Müziği bu onulmaz yarayla ilgileniyor ve Tanrı'ya ulaşmak için önünde Tanrı'nın adamları olan bir sanatçıyı merkeze oturtuyor .
Senaryo ilk ciddi üslup eğilimini , rahibin ruhban olmamasıyla ortaya koyuyor ve dünyaca ünlü orkestra şefi Dareus'un müzikle gerçekleştirdiği özgürleşmeye tanık olanlardan birini de rahibin eşi olarak seçilince , din adamı ve sanatçı arasındaki savaşa önemli bir neden daha ilave edilmiş oluyor .
Rahibenin iffetini , başka türlü yaşayan kadınlara atılmış bir tokada benzeten Nietzsche , bunun ahlaklılığının da sorgulanabilir olduğunu iddia etmektedir .
Kaldı ki filmde , rahibin de ahlâk çıkmazı yaşadığını düşüncelerimize eklersek , her şeyden özellikle de ahlaklı olmaktan önce " insan " olmanın ( Lena örneği ) asıl mesajlardan biri olduğu sonucuna ulaşmak güç olmaz .
Bütün bunlara paralel olarak koro elemanlarının alışık olmadıkları meditasyonlar sayesinde - ki şef buna birbirini tanıma adı vermektedir - bedensel özgürleşmeye ek olarak düşünsel özgürleşme de gerçekleşiyor .
Birbirini çok uzun senelerdir tanıyan insanların aslında pek de tanımadıkları ortaya çıkıyor .
Lena'nın evli sevgilisi hakkındaki düşünceleri , Holmfrid'in suskunluğu , Inger'in ve Gabriella'nın hayata bakış açıları , gün yüzüne çıkmamış altmış yıllık bir aşk ve diğerleri .
Dareus'u beyazperdede ilk gördüğümüzde ağzı yüzü kan içinde , finalde de öyle .
Sanatçı aynı kalıyor ama onunla temasa geçen insanlar yeniden doğuyor .
Cennetin o birleştirici , bütünleştirici müziğini seslendiren insanlar ne kadar da mutlu .
Sanatçı kendini yakıyor ve toplumu aydınlatıyor , ödülü ise cennete gidip çocukluğuyla barışmak .
Bunun için karşısına dini , insanları ve töreyi alıyor ama bunları kapsamayı amaçlayan bir yüceliğe , yani cennete ulaşıyor .
" Kimse kalabalığa sırtını dönemeden orkestrayı yönetemez " diyor Thomas Jefferson .
Daniel Dareus , berbat bir çocukluk geçirmeseydi , babasını ve sonra da annesini kaybetmeseydi büyük bir sanatçı olur muydu ?
Bağırıp çağırmasa , insanları bazen kırmasa cennetin müziğini yeryüzüne indiren insanlar yetiştirebilir miydi ?
Cennetin Müziği ; sanat sineması nedir sorusuna verilebilecek güzel bir cevap .
Hemen hemen hiç kimsenin izlemeyeceği ama izleseydi beğeneceği filmlerden biri .
Müziğin ve düşüncenin kutsallığı , hümanizmin yüceliği üzerine yakılmış bir ağıda benzeyen sinemasal yapısıyla sanata yakınlık duyan herkesi etkileyebilecek nostaljik bir drama .
