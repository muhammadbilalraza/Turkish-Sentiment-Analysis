Çektiği video klipler ve kısa filmlerin ardından , ilk uzun metrajı Aşkın 500 Günü ile oldukça olumlu eleştiriler alan Marc Webb , yoluna yine müzik klipleri ve Lone Star ve The Office gibi dizilerde bölüm yönetmeni olarak devam etti , taki 2012'de İnanılmaz Örümcek Adam'ın yönetmen koltuğuna oturana kadar .
Bu ve devam filmindeki yönetmenliği ile karışık tepkiler alan Webb , yeni filmi Deha ile bir nevi yuvaya dönüş yaşıyor . 
Başrolüne Kaptan Amerika olarak andığımız Chris Evans'ı yerleştiren Deha , yan rollerde karşımıza çıkan Octavia Spencer ve filmin esas yıldızı olan Mckenna Grace ile oldukça başarılı bir kadro ile karşımıza çıkıyor . 
Her ne kadar bir süper kahraman olarak anılsa da , Chris Evans'ı daha önce yönetmenliğini de üstlendiği Gece Bitmeden'de ve kariyerinin başlarında yer aldığı romantik komedilerde izleyenler aslında bu tarz rollere de ne kadar yakıştığının farkındadır .
Evans tek bir karede bile falso vermiyor ve süper kahraman kimliğinini size unutturuyor . 
Başrolüne oldukça sevimli bir ufaklığı yerleştiren Deha'nın konusuna gelecek olursak ; Bir matematik dehası olan kız kardeşi Diane'nin intiharının ardından , üniversitede yardımcı profesörlük görevini bırakıp , yeğeni Mary'yi yetiştirmeye başlayan Frank Adler ve yaşıtlarından farklı , adeta bir dahi çocuk olan Mary'nin dokunaklı hikayesi var filmde . 
Frank ve Mary kendi yağlarında kavrulurken , Mary'nin okul çağına gelmesi ile bir anda ortaya çıkan anneanne Evelyn , kızı Diane üzerinde gerçekleştiremediği hayallerini torunu Mary üzerinde denemek için , onu iyi okullara göndermek ve kendince hak ettiği şartlarda yaşamasını sağlamak amacıyla kendi oğluna velayet davası açıyor ve film bu mahkeme süresince ilerliyor .
Evelyn de kızı ve torunu gibi üniversite yılları boyunca matematik ile ilgilenmiş , ancak İngiltere'deki eğitimini bırakarak Amerika'da evlenmiş ve çocuk sahibi olmuş .
Hayallerini rafa kaldırmış , pişman ve otoriter anneanne rolünde Lindsay Duncan gayet başarılı bir oyun sergiliyor . 
Filmin hikayasel bazı problemleri olmasının yanı sıra , sonlara doğru hızlıca yapılan finali , seyirci olarak yaşananları sindirmemize olanak tanımıyor .
Mahkemenin anlaşma şartı olarak ortaya çıkan koruyucu aile hikayesi oldukça havada kalıyor .
Halbuki burada yine havada kalan hikayesiyle , fedakar yan komşu Roberta ( Octavia Spencer ) devreye girebilir ve Mary'nin iyiliğini savunduğu için hikayenin akışını hayli değiştirebilir ve daha oturaklı bir senaryoya doğru yol alınabilirdi . 
Tüm bu eksiklerine rağmen Chris Evans ve Mckenna Grace'in kimyaları o kadar güzel tutuyor ki , hikayenin bazı açıklarını görmezden gelebiliyorsunuz .
İkilinin bir arada olduğu duygusal tonu yüksek sahneler , filmin de can alıcı noktalarını oluşturuyor .
Mary'nin tamamen kendi benliğini bulması için çabalayan Frank'in aldığı kararları zaman zaman sorguluyor olsak da , sonunda onunla aynı safta yer alıyor ve Mary'nin başarılı bir hayat yaşaması için kendinden 50 yaş büyük insanlarla , dev amfilere tıkılıp , tahtalarda problem çözmeye değil , gerçekten sevdiği amcası ile birlikte , baskısız olarak istediği eğitimi almaya ihtiyacı olduğunu görüyoruz . 
Yukarıda saydığımız bazı hikayesel problemleri geride bıraktığımızda ise Deha , izlenmesi keyifli , dokunaklı bir hikaye sunuyor bizlere .
Son zamanlarda matematik dahilerinin yer aldığı oldukça fazla film ile karşılaşmış olmamıza rağmen , Deha'yı dokunaklı tarafı sebebiyle onlardan ayırabilir farklı bir kulvarda değerlendirebiliriz .
