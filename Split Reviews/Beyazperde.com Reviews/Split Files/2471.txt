Son yıllarda nWAVE PICTURES’ın adını çok duyar olduk .
Hatta ilk sinema eleştirilerimden biri olan Beni Aya Uçur ( Fly Me To The Moon ) , dünyanın tamamı 3D olarak tasarlanan ve yaratılan ilk bilgisayar animasyon filmi olarak hem akıllarda kalmıştı hem de konusu , akışı ve karakterleriyle etkilemişti .
Sammy'nin Maceraları  ( A Turtle's Tale : Sammy's Adventures ) ve Sammy'nin Maceraları 2 ( A Turtle's Tale 2 : Sammy's Escape from Paradise ) ile hem naif , şık hem de gezegenimize dair öğretici , hatırlatıcı , uyarıcı bir animasyon serisiyle karşımıza çıkmıştı .
Şirket , bu hafta vizyona giren Büyüler Evi : Sihirbaz Kedi ile tekrar animasyon severlerle buluştu .
Sahipleri tarafından terk edilen yavru kedi Şimşek , kalacak bir yer ararken kendini herkesin korkup kaçtığı bir malikanede bulur .
Evin sahibi emekli sihirbaz Lawrence , burada hayvanları ve kendi yarattığı ve yaşattığı oyuncakları ile birlikte yaşıyordur .
Kedilere bayılan Lawrance , Şimşek’i ailesine kabul ederken tavşan Jack ve fare Maggie onu evden atmaya çalışır .
Filmde ilk dikkatimi çeken özellik filmin çocuklara uygun bir –kısmen de olsa - ‘gerilim filmi’ olması .
Şimşek eve girdiği ilk andan itibaren onu oradan oraya sürükleyecek çeşitli aksiyonlarla karşılaşır .
Hatta Lawrence’ın yarattığı oyuncaklardan korktuğu , yeğeninin evi satmaya çalışırken ziyarete gelenlerin korkup kaçması bunu destekliyor .
Ve bu özellik filmin akışını güçlendirirken sıkıcılıktan kurtarıyor .
Çünkü , özellikle çocukların filmi izlerken eğlenmesini sağlayacak komedi unsuru güçlü değil . nWAVE PICTURES’ın diğer filmleriyle karşılaştırırsak , Büyüler Evi , konu itibarıyla daha zayıf kalıyor .
Konuşmasalar da canlı karakterleri Oyuncak Hikayesi’ni ( Toy Story ) , evden kovmaya çalıştıkları insanlarla geçen sahneler ise Evde Tek Başına ( Home Alone ) filmlerini hatırlatıyor .
Ayrıca çocuklara mesaj verme açısından da suya sabuna pek dokunmayan bir konu yaratıldığını söyleyebiliriz .
Senaryosu , Perili Ev adlı 12 dakikalık bir TV kısa filmine dayandırılan film için daha iyi bir konu seçilebilirdi .
Bununla birlikte filmdeki her bir karakteri sevmemek mümkün değil .
Hepsi konunun içinde doğru yerlerde duruyor ve oldukça sevimliler .
Lawrence’ın evinde kendini kabul ettirmeye çalışan Şimşek’in dönüşümüyse çocuklara ilham verecektir .
Filmin animasyon kalitesi tartışılmaz nitelikte .
Hollywood’un elinde tuttuğu animasyon türünde başarılı olma tekeli , Belçika ile sarsılıyor ki İspanya , Almanya , Fransa gibi başka ülkeler de başarılı animasyonlarıyla son birkaç yıldır vizyonda yerini almaya başladı .
Filmin başarılı olacağına dair inancı seslendirme kadrosundaki isimlerle anlayabiliriz .
Fakat , Tolga Çevik , Altan Erkekli gibi isimlerin bulunduğu kadro ne yazık ki karaktere ses verme açısından akıllarda kalmıyor .
Sonuç olarak , “haydi çocuklarla bir sinema yapalım” dediğinizde izlemekten pişman olmayacağınız ama filmin isminde geçen “büyü” kelimesinin size işlemeyeceği bir film olarak Büyüler Evi : Sihirbaz Kedi güzel bir aile aktivitesi için ideal .
