Sinema tarihinin üç önemli yönetmenini bir araya getiren Eros , cinsellik ve kadın - erkek ilişkileri üzerine üç ayrı kısa metrajlı filmden oluşuyor .
Daha ziyade Michelangelo Antonioni'nin yeniden sinemaya dönmüş olmasıyla önem kazanan bu proje , İstanbul Film Festivali'nin ardından , yetişkinlere yönelik düşünsel ve estetik bir filmin özlemini duyan sinemaseverlerle buluşmak üzere şimdi de vizyonda .
Açılışı yapan Antonioni'nin filmi , biri erkek ikisi kadın üç karakter arasındaki ilişkileri anlatıyor .
Fakat ustanın son uzun metrajlı filmi Bulutların Ötesinde ( Al Di La Dele Nuvole ) gibi , entelektüel kaygılar içinde boğucu hale gelen bir seyirliğe dönüşüyor .
Blow - Up veya Zabriskie Point gibi başyapıtlara imza atmış bir yönetmenin , artık iyice rafine bir ustalık göstermesini beklediğimiz son dönem işlerinde böylesine kaba diyaloglara başvurması üzüntü verici .
Antonioni , tüm hikayesini bir takım boş ve sözde entelektüel diyaloglara yüklerken , görselliğiyle ise neredeyse hiçbir anlam yaratmayı başaramıyor .
Film , ne içerik ne de biçim açısından hiçbir değeri olmayan , boğucu ve manasız bir mastürbasyona dönüşüyor .
Tam da buna zıt bir yönde , Amerikan sinemasının en önemli temsilcilerinden biri haline gelen Steven Soderbergh , kendisini hiç ciddiye almayan bir film olan Equilibrium ile Antonioni'nin filmini takip ediyor .
Büyük kısmı siyah - beyaz bir kara film estetiği üzerine kurulmuş bu filmde , bir terapi seansına şahit oluyoruz .
Kendisini olduğu kadar psikanalizi de hiç ciddiye almayan film , son derece matrak bir kara komediye dönüşüyor .
Belki projenin genel teması içinde biraz alakasız durduğu söylenebilir ama belli ki Soderbergh'in gözünde de nefes almak için çektiği o ara filmlerden biri olan Equilibrium , en azından tahammül edilebilir bir seyirlik .
Projeye noktayı koyan ise , Hong Kong'lu ünlü yönetmen Wong Kar - Wai'nin The Hand'i .
Görüntü yönetmeni Christopher Doyle ile bir kez daha biraraya gelmiş olan yönetmen , her zamanki gibi son derece şık bir iş çıkarmış ortaya .
Özellikle Aşk Zamanı ( In The Mood For Love ) sonrasında kendisinden beklenir hale gelen türde bir imkansız aşk öyküsünü , son derece etkileyici ve belli ki kendisi için artık hiç zorlayıcı olmayan görsel üslubu içinde perdeye yansıtıyor .
Genç bir terzi çırağı ile parlak günleri yavaş yavaş geride kalan bir fahişenin aşk öyküsünü anlatan The Hand , projenin genel temasıyla en rahat bağlantı kuran yapım aynı zamanda .
Fakat nihayetinde stilize bir romantizmden fazlasını sunmuyor .
Şüphesiz etkileyici bir film ; bunun için Uzakdoğu sinemasının tanrıçası Gong Li'nin varlığı bile yeter zaten .
Ama Wong Kar - Wai'nin filmografisi içinde bir tekrar hissi vermekten de kurtulamıyor .
Ortaya şık ve kısmen etkileyici bir proje çıktığı söylenebilir .
Ama Eros , ne vaat ettiği temanın karşılığını perdede tam olarak bulabiliyor , ne de bu üç önemli yönetmenden herhangi biri açısından heyecan verici bir deneme sunuyor .
Yine de vizyonda yetişkinlere yönelik , ayakları yere basan bir film izlemek isteyenler için bir seçenek olabilir .
