Son iki aydır vizyona giren aşk filmlerinin sayısında ciddi bir enflasyon var .
Şubat ayının " aşıkların ayı " olmasının da gişeye etkisi göz ardı edilemez şüphesiz .
10 yıldır reklam sektöründe pek çok işin yönetmenliğini yapmış olan Leyla Yılmaz'ın ilk uzun metraj yönetmenlik denemesi olan Bir Avuç Deniz de aşk filmleri kotasından bu cuma gösterime giriyor .
Filmin öyküsü temel olarak 2 kadın 1 erkekten oluşan aşk üçgeni çevresinde geçse de , senaryonun özellikle üzerine düştüğü karakter Engin Altan Düzyatan'ın canlandırdığı Mert .
Mert yıllarca Amerika'da eğitim görmüş ve Türkiye'ye döndükten sonra üst düzey bir yönetici olarak önemli bir firmanın başına geçmiş .
Bir de " aklı başında her erkeğin " kolunda taşımak isteyeceği rol model ve elbette ki dünyalar güzeli bir sevgiliye ( Zeynep Özder ) sahip .
Mert'in sevgi dolu ailesi ise onu kendi ürünü olarak gören bir anne ve anlayış timsali bir babadan ibaret .
İnsan hayattan daha ne ister , değil mi ?
Ama anlaşılan Mert'e rahat batıyor ve karşısına çıkan ilk " özgürlük abidesi " aklını başından almaya yetiyor .
Bir Avuç Deniz'in " özgürlük " simgesi , Berrak Tüzünataç'ın oynadığı Deniz karakteri .
Öyle ki filmin çıkış noktası da Deniz karakterine bir gönderme yaparak , ' bir avuç denize mi razısınız , yoksa engin sulara açılmaya cesaretiniz var mı ? ' sorusunu sorma hevesinde .
Kent hayatının karmaşasında kaybolmuş insanlar için genelde sınırları ve koşulları önceden çizilmiş bir rotayı takip etmek en iyisidir ; arada bir de sığınacak bir liman buldun mu , senden güzeli yok .
Yönetmen Leyla Yılmaz'ı bu filmin senaryosunu kaleme alırken harekete geçiren de , ' sakin liman mı , yoksa fırtınalı deniz mi ? ' ikilemi olmuş belli ki .
Bu yerinde bir soru , tamam ama , cevabı bulmak için 110 dakika boyunca bir yere varmayan diyaloglar , sözüm ona felsefe içeren büyük laflarla dolu , başı sonu birbirini tutmayan bir senaryo yazmak şart mıdır ?
Mert karakterinin Dilek ve Deniz arasında bocalamasını , yapmacık bir özgürlük uğruna ' rota'sından şaşmasını seyrederken , birden kuytuda bekleyen başka bir kadın devreye giriyor ve seyircinin tüylerini ürperten bir ' hamle ' ile bizi başbaşa bırakıyor .
Tüm senaryoya baktığımızda hikâyenin oturması gereken zemin öyle boş ki , kıskançlık , sahiplik , özgürlük gibi kavramlar havada uçuşuyor sadece .
Özetle yönetmenin , aklındaki ikilemi ne senaryoya , ne diyaloglara ne de filmin genelinde oyuncu yönetimine geçiremediği maalesef aşikâr .
Derler ki , film yönetmeni orkestra şefi gibidir .
Orkestranın bütünü işini çok iyi yapan sanatçılardan oluşsa da , her halükarda her birini yönetecek , sıraya sokacak ve eserin düzgün çalınmasını sağlayacak bir şefe ihtiyacı vardır .
Bu bütünü bir araya getiren sanatçılar şefe o kadar saygılıdır ki , adlarıCan Gürzap ya da Ayda Aksel de olsa , herşeyi şefe bırakırlar .
Ya da bir görüntü yönetmeni olarak bir sahnede başarıyla kotardığınız ışığı , atmosferi yönetmenin boşa harcayacağını düşünmezsiniz .
Siz ekibin bir parçası olarak yönetmenin dediğini yaparsınız , zira yönetmen direktifi verirken aklında bir sonuca varacak , tamamlayıcı başka birçok unsur mutlaka vardır .
İşte o unsurların hemen hemen hiçbiri bu filmde bir avuç kadar bile yokmuş gibi görünüyor .
Ne ayrı ayrı usta olarak değerlendirebileceğimiz oyuncular ya da yeni nesilden parlak oyunculuk sinyali veren yetenekler , ne Göcek koylarının mavisi , ne zeminsiz özgürlük arayışı , ne de sürpriz finali tek tek Bir Avuç Deniz'i kurtarmaya yetmiyor .
Bu haftanın romantik dram kategorisinden kendisine yer bulan ve magazin basınında konusundan ziyade başrol oyuncusunun tek bir planı üzerinden konuşulmaya açık olan Bir Avuç Deniz , sinema perdesinde bir avuç aşk görmek isteyenlerin tercih edeceği bir yapım olabilir , daha fazlası değil .
Duygu Kocabaylıoğlu
