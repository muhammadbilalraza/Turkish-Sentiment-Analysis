Sayıları çok olmasa da birkaç tane Sarıkamış’ı anlatan filmimiz mevcut !
Sarıkamış Çocukları , 120 , Eve Dönüş ve şimdi de Beyaz Hüzün .
İçlerinde hikayesi , anlatımı ve o girdaba düşmüş herkesin değişen psikolojisine değinmesinden dolayı Alphan Eşeli’nin yönettiği Eve Dönüş’ü farklı bir yerde tutarım .
Beyaz Hüzün , bir kitaptan uyarlama ve sanırım tiyatro oyunu da var .
Hatta başka başka gruplarla sahnenlemiş ve sahnelenmeye devam ediyor . 
Kenan Korkmaz’ın yönettiği ve başrolünde oynadığı film , Ruslar ve Osmanlı arasında Sarıkamış’ta geçen ve Osmanlı’nın taktiksel hataları nedeniyle binlerce askerin donarak öldüğü bir kıyıma dönüşmüş acı bir olay .
Korkmaz’ın filmi aslında Çerkes sürgünü sonucu Osmanı topraklarına sığınmak zorunda kalan çavuş Abrek’i ve onun komutasındaki asker birliğini anlatıyor .
Bu anlamda biraz da soğuktan , onun getirdiği ölüm korkusu ve yalnızlıktan dolayı psikolojileri bozulan askerleri anlattığı için Eve Dönüş’e daha yakın hissettim Beyaz Hüzün’ü …
Aslında uğraşılmış , çalışılmış bir film Beyaz Hüzün ama öyküsü o kadar dağınık ki , filmde de etrafa dağılmaya çok müsait olan askerler gibi bir türlü toplanamıyor .
Mesela annesiyle Osmanlıya sığınan Abrek’in annesinin hatırasıyla giriştiği hesaplaşmanın arka planı yok , Abrek nasıl Osmanlı ordusuna giriyor ve gerçeklik duygusunu yitiriyor ?
Çocukken annesinin kolları arasında görüyoruz , sonrasında ise çavuş olarak .
Aslında film biraz daha o konuyu irdeleseydi ortaya daha can alıcı detaylar çıkabilirmiş .
Ama hikaye , birlikteki askerlerin yaşam detaylarıyla hikayeyi değerlendirmeye alınca ortaya kesitler aktarımı çıkıyor .
Oysa Abrek’in hikayesi Osmanlıya dair daha fazla ipucu verebilirdi . 
Tamam olayın kendisi zaten acıklı , trajik , yaralayıcı ama film duyguların üstüne daha fazla nasıl abanabilirim bakış açısını biraz fazla hissettiriyor .
Filmin müziği , yaşanılan dramı yansıtması açısından iyi seçilmiş , duyguları yükselten bir müzik ama her yerde kullanılması yanlış olmuş .
Çünkü sürekli duygusal bir tribe sokma amacında izleyiciyi .
Bu da var olan gerçeklikten uzaklaştırıyor . 
Film , karlı bir ortamda , bir yol bulma hikayesi olduğu için neredeyse iki saat boyunca karlı görüntüler izledik .
O anlamda çok fazla risk barındırmadığı için görüntülerin güzel olduğunu söylemek mümkün .
Ama filmin istemeden olduğunu düşünüyorum ; mistik , fantastik bir tarafı da var .
Özellikle kıyafetler , kürkler sanki 1914 yılında kıyıma uğrayan askerlerin kıyafetlerinden biraz farklı duruyor .
Daha Avrupai , daha korunaklı ve daha tarihi bir algı yarattı nedense bende izlerken !
Bir de ayakkabıları , kar botu kıvamındaydı , özellikle de Abrek’in .
Yoksa karlı dağlarda o kadar atak koşamazdı !
Ve askerleri bir kere bile yemek yerken ya da açlıktan bahsederken görmedik !
Yemek yerken görüyoruz evet ama sığındıkları bir köy evinde !
Bu da atlanmış bir detay diye düşünüyorum . 
Sonuçta Beyaz Hüzün , Sarıkamış’ta yok olmuş binlerce genci anmak için yola çıkmış bir film .
Hikaye olarak dediğim gibi bir kesit yakalanmış ama hikaye birçok karaktere dağıtılınca ana hikaye pek kalmamış ortada .
Bir de zaten yaşananların ana hatları , yani olayın sonucu belli .
Belki onları oraya sürükleyip , taktik hatası yapan Osmanlıya dair bir eleştiri yapılabilirdi .
Hala çetelerle savaşması gösteriliyor .
Gerçi askerler , özellikle de Ziver karakteri üzerinden ‘bu kimin savaşı’ gibi üstü kapalı bir cümle ortaya konuyor .
Evet sorgulanması gereken biraz da bu çocukları düşüncesizce ortaya atmak , onları karakışın ortasında ölüme terk etmektir .
Onları analım elbette , ama biraz da çuvaldızı gözünü hırs bürümüşlere batıralım .
Duygular her türlü o askerlere yanar zaten !
