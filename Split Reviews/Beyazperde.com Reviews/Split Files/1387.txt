Siyah bir Amerikalı , 1970'lerde kendi mahallesinde " salyangoz " satmaya kalkışırsa ne olur ?
Ridley Scott'un bu suç - polisiye filmi , sizi mafya - uyuşturucu dünyasına götürecek ve sokaklarda dönen dolapların daha önce fazla tanık olmadığınız detaylarıyla tanıştıracak .
Herşeyden önce Bay Frank Lucas ile tanışın .
Denzel Washington , ağzından düşürmediği " adamım " lafıyla , her an şiddete başvuracakmış gibi tekinsiz duruşuyla aklınızı başınızdan alacak .
Kiliseden çıkarken Russell Crowe'a bakışına dikkat edin .
Sinemada " bakış " ne demek sorusunun yanıtı bu sahnede . Washington , filmi sürükleyen asıl unsur ; sorun da bu zaten .
Michael Mann'in suç filmi Büyük Hesaplaşma'da Al Pacino ile Robert De Niro arasında kurduğu kusursuz dengeyi bu filmde göremiyoruz .
Pacino'nun işi çok zordu , zira De Niro fazlasıyla karizmatik çizilmiş kusursuz bir kötü adamdı .
Buna rağmen Pacino karısını kaptırsa da televizyonunu kaptırmayan ( ! ) , evinde sorunlu işkolik dedektif rolünde en az De Niro kadar derinlikli , ilgi çekici bir karakter çizmeyi başarmıştı .
Oysa Amerikan Gangsteri'nde Washington'ın karakteri , Crowe'un Dedektif Richie Roberts'ına oranla fazla baskın .
Beyazperdenin ' gladyatör ' gibi önüne geleni ezen aktörü Crowe bile birşey yapamıyor .
Richie'nin eşiyle yaşadığı sorunlar , bitmeyen çapkınlıkları , parkta gençleri azarlaması , montajda atılsa filme değer kaybettirmeyecek sahneler hep .
Oysa Frank öyle mi ?
Annesi için ev satın alması , işe yaramaz kardeşlerine her fırsatta sahip çıkıp ödüllendirmesi , düşmanlarına ise tüm lanetiyle ölüm kusması , onu , yani filmin gangster'ini filme zarar verecek denli öne çıkarıyor .
Bir filmde daha çok bir oyuncunun performansı öne çıkıyorsa bunu film için eksi puan sayabiliriz .
Ridley Scott'un bu karaktere ilgisi , Vietnam'da ölen askerlerin tabutlarıyla esrar taşıyacak kadar ahlaksız bir adamın , özel hayatında tamamen sadelikten yana oluşunda yatıyor olabilir .
Hatta Scott , Lucas karakterini bu sadelikten ilk sapmasında ( süslü şapkasıyla boks maçı izlemeye gitmesi ) cezalandırmayı da ihmal etmiyor .
Kurt İngiliz yönetmen , ABD toplumunun allak bullak olduğu bir döneme kamerasını tutarken iyi - kötü polis , uyuşturucu , mafya ilişkilerinin cereyan ettiği en kirli sokaklarda dolaşıyor .
Ahlaki düşmüşlüğü resmederken erdemli insanların bulunduğunu da hatırlatıyor .
Kötüler , ya da kötülük diyelim , tıpkı bir virüs gibi sayıca çok olsa , toplumun bütün katmanlarına sızsa da , vücudun savunma sistemi olan ahlaklı insanlar sayesinde bedenin kendisini iyileştirebileceğini söylüyor .
Steven Zaillian ( Schindler'in Listesi ) gibi bir senaryo canavarının yazdığı , iyi yönetilmiş , neredeyse tüm sahneleri iyi çekilmiş bir film Amerikan Gangsteri .
Ancak , 50'sini çoktan deviren Washington , baştan sona aksamayan ritmiyle sizi olduğu gibi filmi de alıp götürüyor .
Filmden çıktığınızda geriye iyi oynanmış bir rol kalıyor .
