Şili’nin efsane figürlerinden şair , yazar , senatör ve de ‘komünist’ Pablo Neruda’nın 1940’ların sonundaki kaçak / sürgün yaşamını bir kesit alarak beyazperdeye taşıyan yapım , 69. Cannes Film Festivali'nde Yönetmenlerin 15 Günü bölümünde kendisine yer bulan Pablo Larraín’in imzasını taşıyor .
Tony Manero , Post Mortem , No ve The Club’tan sonra yine sinefillerin gözdelerinden biri olacak bir filme imza atan Larrain , kesinlikle hayal kırıklığına uğratmıyor ; bilakis festivalin sabah 8:45 seansını tıklım tıklım doldurtarak , filmini ayakta alkışlatıyor .
Şiir seversiniz sevmezsiniz , komünizmi desteklersiniz ya da nefret edersiniz ; ya da tamamen nötrsünüzdür .
Hiç fark etmez .
Politik görüşünün yanı sıra dünyada edebi anlamında ‘büyüklüğü’ tartışılmayacak birkaç isim vardır ; Gael Garcia Marquez , Nazım Hikmet , Pablo Neruda …
Larrain imzalı Neruda işte tam da bu bakış açısından yola çıkıyor , vizörünü baş kahramanına böyle doldurtuyor .
Ey başkan González Videla !
Sen kellesini istesen de , yatağından yurdundan da sürsen de , Şili halkı şair Neruda’ya hayran ; onu hep sevdiler , hep de sevecekler ve sen ne yaparsan yap korumaya devam edecekler !
Larrain bu mesajını başkanın Neruda’nın peşine taktığı baş dedektifin iç sesiyle veriyor tüm film boyunca .
Sezar’ın hakkı Sezar’a , dedektif Oscar Peluchonneau’yu canlandıran Gael García Bernal , rolünün altında ezilmeden , en az Neruda’ya hayat veren Luis Gnecco kadar iyi oynuyor .
Resmi eşi olamayan hayat arkadaşı ressam Delia del Carril‘i canlandıran Mercedes Morán ise bir kadının bir erkeğin hayatındaki yerini yan bir karakterden çok öteye taşıyan bir performans sergiliyor .
Dali’nin için karısı Gala , Kafka için Milena her ne ise Delia da Neruda için aynı şeyi ifade ediyor .
Sonsuz aşk , sonsuz bağlılık ve edebi sevgi !
Tabii bu sevgi , şarabın hayat kadınlarının çıplak vücutlarından su gibi aktığı çılgın geceler yaşanmasına bir engel teşkil etmiyor .
Tüm eğlenceler ve güzel kadınlar bir yana , Delia başka yana . ‘Aşk Tanrısı Şair’ olarak anılmak belki de biraz bunu gerektiriyor ; kim bilir …
Filme dönecek olursak , dedektif Peluchonneau’nun çok fazla kullanılan anlatıcı sesi dışında , neredeyse kusuru olmayan yapım , 2 seneyi aşkın süren yeraltı direnişini ve kedi - fare oyunu şeklinde sürekli yer değiştiren Neruda’nın polisin nefesini ensesinde hissettiği her an yaşadığı ikilemli gerilimi çok iyi veriyor .
Neruda sözüm ona ve de hatta gerçekten ne polisten ne kellesini isteyen başkandan korkmuyor , ama ne hapse girmek istiyor ne de ölmek .
Tek arzusu gönlünce yaşayıp , şiirlerini yazdığı sürece Şili halkına hizmet edecek komünist yapıları sisteme yerleştirmek .
Bu ülküsünü bir gün gerçekleştirmek üzere mi kaçıyor , hayatta kalma güdüsünün verdiği güçle mi , film boyunca bunu kestirmek seyirciye kalmış .
Filmin en duygusal noktasının evsiz , dilenci kıza sarıldığı an olduğunu ekleyip , filmin Neruda’nın edebi yönüne verdiği dengeli ağırlığı da görmezden gelmeyin derim .
Pablo Larraín adaşı için o kadar güzel bir film ortaya koymuş ki tadı damakta kalıyor ; sinema salonunun kapısından çıkar çıkmaz raftan şiir antolojisini çekivermek istiyorsunuz .
Sahi kaçımız 1945'te " seçimle iş başına gelen " başkanın adını ezberden hatırlıyor ; kaçımız için Pablo Neruda  1973'ten bu yana ölümsüz ; kaçımız Nazım'ı mahkum ettirenin adını biliyor .
