Noah Baumbach , Wes Anderson'ın son filmi Suda Yaşam'ın ( The Life Aquatic of Steve Zissou ) ortak senaristi olarak radarımıza girmişti .
Bu yıl ise , ilk yönetmenlik denemesi olan Mürekkep Balığı ve Balina ( The Squid and The Whale ) ile Oscar adaylığı dahil birçok ödülün radarına girişini izledik .
80'lerin sonunda bir aile öyküsü anlatan , belli ki otobiyografik özellikleri de bulunan film , ebeveynlerin boşanmasının çocuklar üzerindeki etkileri hakkında .
Sıradan ebeveynler de değil bunlar .
Baba ( Jeff Daniels ) , zamanında çok başarılı işler üretip önemli bir noktaya gelmiş ama artık üretmekte ve ürettiklerini yayınevlerine kabul ettirmekte zorluk çeken bir yazar .
Anne ( Laura Linney ) ise , kocasının teşvikiyle edebiyat alanına girmiş ve " boynuz kulağı geçer " misali kocasından daha başarılı olmaya başlamış .
Tabii bu da adamda bir ezikliğe sebep oluyor .
Bu çiftin iki erkek çocuğu var .
Büyük olanı babasına hayran ve kendisini ispat etmeye hevesli ; ergenliğe yeni adım atmış küçük olanı ise annesine bağlı ve içine kapalı .
Boşanma haberiyle birlikte onlar da ister istemez sarsılıyor ve taraf tutmaya başlıyorlar .
Senarist olarak Baumbach , Woody Allen'a has bir entelektüel New York ailesi sularında dolaşıyor .
Ama daha az geveze ve gündelik hayatla bağları sanki daha sıkı bir film çıkarmış ortaya .
Mürekkep Balığı ve Balina'nın en büyük gücü bu : Ele aldığı ailenin çok gerçekçi ve dürüst bir portresini sunuyor .
Zeki ve muzip mizahıyla altı kabaca çizilmemiş hüznü son derece dengeli .
Filmin verdiği gerçeklik hissini destekleyen bir unsur da sinema dili .
Filmin içinde bizzat Godard'ın Serseri Aşıklar'ına yapılan saygı duruşunun da vurguladığı gibi , Fransız Yeni Dalga akımının etkisinde bir sinema dili oluşturmaya çalışmış yönetmen olarak Baumbach .
Bunu kısmen başardığı da söylenebilir .
Kısmen dememin sebebi , kurgu ve kameranın kimi zaman Yeni Dalga'dan ziyade Dogma etkisindeki bağımsız Amerikan filmlerini daha fazla anımsatması .
Dağılmış aileler ve çocukların bu durumdan nasıl etkilendiklerine dair çok film izlemişizdir bugüne kadar ; kimisi de gerçekten yetkin işler olmuşlardır .
Mürekkep Balığı ve Balina , yine New York'u mesken edinmiş Kramer Kramer'e Karşı gibi Oscar ödüllü ve artık klasik olarak nitelenebilecek filmleri hatırlatıyor .
Baumbach'ın filmi , bu tema üzerine yapılmış özel filmlerden biri olarak görülebilir .
Ama yine de zamana karşı aynı ölçüde dayanıklı çıkması ihtimali düşük .
Tek tek her biri övgüye değer ekonomik oyunculukları ve duyarlı senaryosuyla , keyifli bir seyirlik Mürekkep Balığı ve Balina .
Bu yılın en ince düşünülmüş filmlerinden ; kelimelerle ifade edilenden daha fazlasını bulacağınız türden .
