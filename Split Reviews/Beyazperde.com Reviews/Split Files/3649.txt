Aksiyon sinemasının son zamanlarda içerisine düştüğü darboğazdan çıkaracak filmlere hasret kaldık .
Geçtiğimiz dönemde karşımıza çıkan ve türün meraklıları için çölde vaha niteliği taşıyan Keanu Reeves’li John Wick gibi örnekler ise arada bir bizleri selamlayan kurtarıcı görevi üstleniyorlar .
Hollywood’un içinden bir türlü çıkamadığı ya da “hazırla ve piyasaya sür” mantığı ile yürüttüğü aksiyon sineması ( ki son yıllarda Liam Neeson’ın başrolünde oynadığı nice örnek var ) ağır ağır yoluna devam ederken , Avrupa’dan gelen bazı örnekler de bizleri şaşırtmaya devam ediyor .
Bu hafta vizyona giren ve Fransa semalarından bizlere merhaba diyen Büyük Tuzak  ( Colt 45 ) , son dönem projeleri arasında farklı bir noktaya erişmeyi başarıyor .
Bunun en büyük sebebi ise ABD pazarının abartılı ve lüzumsuz gürültüsünden azade , daha akılcı , reel ve şık bir yapıya sahip olabilmesi .
Bundaki en büyük pay ise kuşkusuz ki yönetmen Fabrice Du Welz’in .
Du Welz aslında farklı türlerde ve genelde ortalamanın üstü yapımlarla Fransız sineması örnekleri çıkartan bir isim .
Fransız sineması diyiverince hemen aklınıza sıkıcı “sanat” filmleri gelmesin .
Yönetmen oldukça heyecan verici ve şaşırtıcı işler çıkartmayı başaran bir emekçi .
Kendisi geçtiğimiz dönemde promiyerini Cannes Film Festivali’nde gerçekleştirdiği filmi Alleluia ile bir süre boyunca dillerden düşmedi .
Bunun yanı sıra Du Welz , 2004 yapımı korku çalışması Calvaire ve daha sonra çektiği Vinyan filmiyle yoluna devam etmişti .
Aslen Belçikalı olan ismin yeni işi Büyük Tuzak ise usta işi bir aksiyon filmi olmanın kıyılarında dolaşıyor , türün aşıkları için güçlü bir seçek olarak akıllarda yer edeceğini gösteriyor .
Film ise 20’li yaşlarındaki Vincent ( Ymanol Perset ) adlı genç keskin nişancı etrafında dönüyor .
Üstün yeteneği sebebiyle polis güçlerine katılması da arzu edilen Vincent görevden korkuyor ve hayatına kendi bildiği yoldan , polis cephaneliğinden devam etmek istiyor .
Ünlü bir rap yıldızı olan JoeyStarr’ın canlandırdığı Milo ile tanışan genç adam , kendisinin keşfi sayılabilecek özel mermileri ister istemez bu gizemli adama sunuyor .
Küçük bir iş için destek olmak zorunda kalan Vincent , yanlışıkla büyük bir kazaya sebep olunca ipler Milo’nun eline geçiyor ve işler gerçek anlamıyla içinden çıkılamaz bir kaosa evriliyor .
Sonrası ise malumunuz , havada uçuşan kurşunlar ve kan ! 
Akıllara ilginç bir şekilde Bourne serisini getiren ve sanki öncesini anlatıyormuş havasında olan Büyük Tuzak her şeyden önce güçlü bir aksiyon filmi .
Belki ağır ilerliyor , her bir saniyesi havaya uçan arabalar ve paramparça olan cam çerçeve ile geçmiyor ama güçlü bir dramatizasyon sunuyor .
Pek tabii bu da karşınızda muzzam bir aksiyon draması olduğu anlamına da gelmiyor .
Zira senaryoda parmağı olan Fathi Beddiar maalesef ki karakter derinliği açısından büyük işler başaramamış .
Yer yer şaşırtan müzikleri , ortalama oyunculuklar , bir bakıma klişe hikayesi ile hafiften de olsa ağızda buruk bir tat bırakan Büyük Tuzak filmi , aksiyon türünün hayranları için ortalamanın kesinlikle üstünde , dikkate değer bir yapım .
Hele ki yağmur altında geçen muzzam kapışmalara merakınız büyükse ! burcinaygun@gmail.com
