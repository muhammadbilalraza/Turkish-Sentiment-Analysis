Adı Murphy .
Fakat sağır ve dilsiz olduğu için , ismini ancak Barfi şeklinde telaffuz edebiliyor .
Bebekken annesini kaybetmiş , babası onu tek başına büyütmüş .
Aşık olduğu tek kız olan Shruti'yi ailesi zengin bir adamla evlendirmiş .
Barfi , babasının ameliyat masraflarını karşılamak için , çocukluğundan beri tanıdığı ve ona koşulsuzca güvenen tek kişi olan otistik Jhilmil'den medet umuyor .
Ama Jhilmil’i kaçırmakla suçlanınca peşine polis düşüyor .
İyi niyetli , duygusal bir genç Barfi .
Hayatı ne kadar zor olsa da keyfini çıkartmasını biliyor .
Barfi'nin hayatını geri dönüşlerle izlediğimiz bu Hint yapımı , tam bir “kendini iyi hisset” filmi .
Ülkesinde büyük başarı elde etmiş ama dünyanın her yerinde seyircisini bulabilecek türde bir iş .
Komik , duygusal , incelikli .
Oldukça az diyalog içermesi , büyük ölçüde Charlie Chaplin ve Buster Keaton gibi sessiz sinema döneminin komedi ustalarının izinde gitmesi hep lehine çalışıyor .
Barfi başlı başına sessiz sinema dönemine büyük bir saygı duruşu bile sayılabilir zaten .
Ama geçtiğimiz yılın Oscar ödüllü Artist'i gibi siyah - beyaz sessiz film estetiğini kullanmak yerine daha modern bir görsel üslup tutturuyor .
Kısmen Slumdog Millionaire ama özellikle Amelie filmlerini bariz şekilde hatırlatan bir görsel dünya kuruyor hatta .
Bunu hiç şüphesiz kendi ülkesinin sınırları dışına da hitap etmek , evrensel bir aşk filmi olarak kabul görmek için yapıyor biraz da .
Öncelikle bir gişe ve seyirci filmi Barfi .
Bol ' flashback'li yapısını dengelemek ister gibi , senaryosu son derece basit ve rahat anlaşılır .
Buna karşılık yüksek prodüksiyon nitelikleri ve yetkin teknik öğeleri , Bollywood filmlerini ilkel zanneden herkese cevap niteliğinde .
Kabul ; Devdas , Lagaan gibi son on yılın kimi görkemli Hint yapımlarına kıyasla daha hafif bir örnek ama yine de pırıl pırıl bir popüler sinema eseri .
Filmin başarısında en büyük pay sahibi isimlerden biri , başroldeki Ranbir Kapoor .
Hint sinemasını birer hanedanlık gibi domine eden aileler vardır .
Bunlar nesil nesil oyuncu ve yıldız çıkarır , büyük filmlerin başrollerini parseller , yeni isimlerin ortaya çıkışına da pek olanak tanımazlar .
Bu döngüyü kırabilmek kolay iş değildir .
Ranbir Kapoor da soyadından anlaşılacağı üzere Hint sinemasının en büyük ailelerinden biri olan Kapoorgillerin dördüncü neslinin temsilcisi .
Yani bilenlerin ‘50lerin popüler Avare filminden hatırlayacağı Raj Kapoor’un soyundan .
Ancak bu tepeden inme sinema yıldızlığının Ranbir’i tembelliğe düşürmediği belli .
Sağır ve dilsiz Barfi'yi canlandıran genç oyuncu , filmin hem duygusal hem de yoğun fiziksel ( slapstick ) komedi sekanslarında müthiş doğal , samimi ve sempatik bir performans veriyor .
Sempati ve samimiyet böyle bir film için kilit öneme sahip unsurlar .
Benzerlerini muhakkak daha önce de gördüğümüz bir imkansız aşk öyküsünü , merkeze iki engelli insan yerleştirerek başarıyla uyguluyor Barfi .
Hayran kalmamak , yer yer ağlamamak , hatta ( abartmıyorum , neredeyse Selvi Boylum Al Yazmalım gücündeki ) o yürek burkan finalinde gözyaşlarına boğulmamak zor .
Şiddetle tavsiye ederim . twitter : aliercivan
