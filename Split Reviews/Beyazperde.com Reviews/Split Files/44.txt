Kevin Smith’in Babasının Kızı filminde başkarakter Ollie , tanınmış bir menajerlik firmasının bekleme salonunda Will Smith’in ta kendisi ile karşılaştığında , Smith oyunculuk mesleğini ne kadar seviyor olsa da film çekimleri nedeniyle karısından ve çocuklarından uzun süre ayrı kalmaktan nefret ettiğini dile getiriyordu .
Film içinde , Ollie’nin hayati bir karar vermesine ön ayak olacak kadar samimi gözüken bu itirafın , Smith’in gerçek duygularını yansıtıp yansıtmadığını bilemiyorum .
Fakat yeni filmi Umudunu Kaybetme’de oğlu Jaden Smith ile beraber rol alan Will Smith’e , aile ortamını film setine taşımanın son derece iyi geldiğini söyleyebilirim .
Umudunu Kaybetme , başımıza gelen her türlü şanssızlığa rağmen hayallerimizden vazgeçmememiz gerektiğini öğütleyen sıradan bir başarı öyküsü aslında .
Çoğunlukla gerçek hayattan esinlenilerek çekilen bu tarz öykülere günümüzde sık sık rastlıyoruz ve izledikçe bizlere azim gücü aşılayarak üzerimizde garip bir anti - depresan etkisi yarattıklarının farkına varıyoruz .
Genellikle popüler olacakları önceden tahmin edilerek çekilen bu öyküler , zaman zaman keyifle izlediğimiz sinema filmleri olmaktan çıkıp , gizliden gizliye bizlere yeterince çok çalışıp , uslu durursak bir gün mutluluğun bizi de bulabileceği fikrini güdümleyen ikna etme araçlarına dönüşebiliyorlar .
Bu tavırlarıyla kimi zaman başarı hikayelerini , olmadık yere umut dağıtan birer reklam filmine benzetmek dahi mümkün olabiliyor .
Umudunu Kaybetme , başkarakteri Chris Gradner’ın başarılarını biraz fazla övdüğü anda umut tacirliği yapan bir reklam filmine veya en ufak bir sahneyi biraz fazla dramatize ettiği anda , sulu gözlü bir trajediye dönüşebileceğinin bilincinde olan bir film .
İzleyicilerinin hangi sahneyi ne kadar uzun süre izlerlerse nasıl tepkiler verebileceklerinden emin bir tavır takınarak , anlattığı öykünün sadece Gardner’ın hayatına odaklanmasına özen gösteren oldukça dengeli bir yapım .
Bu haliyle hem öyküsünü başarıyla anlatan hem de izleyiciye makul oranda ' ben de yapabilirim ' duygusu aşılayan Umudunu Kaybetme , bu başarısının çoğunluğunu Will Smith’e borçlu .
Bu filmde canlandırdığı Chris Gardner rolüyle En İyi Erkek Oyuncu dalında Oscar’a aday gösterilen Will Smith’in performansı gerçekten de etkileyici .
Esasında , Amerikan Film Akademisi’nin geçmişine bakıldığında , zaman zaman başarı öykülerinde başkahramanı canlandıran oyunculara Oscar heykelciğini resmen hibe ettiği söylenebilir .
Fakat sanıyorum ki Akademi , son yıllarda bu alışkanlığından vazgeçti .
Artık Amerika Birleşik Devletleri’nin dış politikası ile doğru orantılı bir tutum takınarak , uzak ülkelerde yaşanan anti - demokratik , anti - hümanist olaylara odaklanan hikayeleri daha çok seviyor . Will Smith de başarılı performansına rağmen son zamanlarda Akademi’de başarı hikayelerinin fazla tutulmamasından nasibini alarak favoriler arasına girememiş olabilir bu sene .
Aslına bakarsanız Smith’in bu başarılı performansı , kimsenin yardımı olmadan sadece kendi oyun gücüne dayanarak sergilediğini söylemek , oğlu Jaden Smith’e haksızlık olur . Will Smith ve Jaden Smith arasındaki uyuma , doğallığa ve kendinden oluvermişliğe dayanan muhteşem bir dayanışma var .
Baba - oğul film boyunca birbirlerini o kadar iyi motive etmişler ki , ortaya sadece bir kişiye mal edilebilecek başarılı bir performans değil , iki kişi tarafından imza atılan ortak bir oyunculuk başarısı çıkmış . Will ve Jaden Smith arasında var olan bu uyum , filmin genel anlamını da oldukça olumlu etkilemiş .
Başarı öykülerinin çoğuna hakim olan didaktik ve yapmacık havanın dağılmasına yardımcı olarak filmi içtenleştirmiş .
Daha da önemlisi , karakterleri , bizlere çaba harcamanın önemini anlatan bir hikayenin piyonları olmaktan çıkarıp , ayakları yere sağlam basan , gerçek birer karakter haline getirmiş .
Böylelikle filmin daha önce bahsettiğimiz gibi azmin gücünü vurgulayan bir reklam filmi estetiği kazanması engellenerek , izleyicilerin sadece karakterlerin hikayelerine odaklanmaları kolaylaştırılmış .
Umudunu Kaybetme , popüler sinemanın son dönemde çekilen başarılı örneklerinden biri .
Filmin tek bıkkınlık verici ve yorucu tarafı , Will Smith’in Forrest Gump filminin meşhur ' Koş Forrest Koş ' repliğini hatırlatırcasına sürekli oradan oraya koşuşturması olsa gerek .
Bunun dışında izleyenleri dengeli bir duygusal yoğunluğun içine sokan film , 1980’li yılların Amerika’sında yaşayan bir süper baba / süper kahraman hakkında sürükleyici bir hikaye anlatırken , geçtiği dönemin bugünümüze etki eden yaşam koşulları hakkında da düşündürücü saptamalarda bulunuyor .
Umudunu Kaybetme , seçimini popüler sinemadan yapanların keyifli bir sinema deneyimi yaşamak için gönül rahatlığıyla tercih edebilecekleri bir yapım .
