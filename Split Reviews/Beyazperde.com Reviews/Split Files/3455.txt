François Ozon , sinemasını çok açık bir şekilde seçilebilen bazı kavramlar üzerine kurmuştur : Aile , roller , kimlikler ve bütün bunlar arasındaki ilişkiler .
Ozon’un yeni filmi olan Yeni Kız Arkadaşım da bu kavramlar üzerine kurulu .
İki farklı aile ile tanışıyor , belli bireylere daha fazla odaklanıyor , bu kişilerin toplumda üstlendikleri rolleri ayırt etmeye , kimliklerini eşelemeye ve bütün bunlar üzerinden onları bir yerlere yerleştirmeye koyuluyoruz .
Karakterlerini yargılamayı hiç sevmeyen bir yönetmen , bu filmde de orta yol vurmak için kendinden taviz vermiyor ve anlatmak istediği hikayeyi melodram sosuna bulamak pahasına da olsa , azami bir netlik içerisinde anlatmaya kararlı görünüyor .
Yeni Kız Arkadaşım , iki kadının çocukluktan gelen , çocuklukla beraber büyüyen dostluklarıyla başlıyor .
Oldukça süratli duygu geçişleriyle ve bir o kadar hızlı bir kurguyla yıllar , Yeni Kız Arkadaşım’ın hemen başında takvim sayfalarından hızlıca dökülüyorlar .
Hemen sonrasında ise , her şeyin sebebi olmaya talip bir felaket baş gösteriyor ve Claire , en yakın arkadaşının ölümüyle beraber yalnız kalıyor .
Bir ölüm , geriye acılı bir koca ve bir bebek bırakıyor kendinden geriye .
Böylece Claire , en yakın arkadaşının kocası ve ne yapacağını bilemez halde olan David ile yakından ilgilenmesi gerektiğini düşünüyor .
Kısa sürede onun bir ‘crossdresser’ , yani karşı cins gibi giyinip davranmaktan hoşlanan bir erkek olduğunu tesadüf eseri fark ediyor ve Ozon’un asıl ilgilendiği evren görücüye çıkıyor ateşleniyor ; Claire ve yabancısı olup da pek korktuğu bu yeni evren .
Ozon , bütün derdini Claire ve David’in yeni ilişkisi üzerinden , çoğunlukla da Claire’in durum karşısındaki tepkiselliğiyle anlatıyor .
Konvansiyonel toplum normlarına doğan Claire , hisleri onu tam aksine yönlendirse de , içinde bulunduğu durumun doğru olmadığını ve bir an önce ‘ahlak bekçileri’ne haber salınması gerektiğini düşünüyor .
Ancak diğer koldan ve en kuvvetli biçimde akan zaman , duyguların altını çiziyor , ezberlenmiş olan tepkiselliği öteliyor ve David ve Claire’in önünde oldukça tazeleyici bir alan açıveriyor .
Ozon , yeni filminde o çok sevdiği risklerden birini alıp , muhafazakar bakışın hicap duyacağı bir ilişkiyi , neredeyse muhafazakar olarak addedilebilecek , melodram formüllerine dayalı bir anlatıyla sunuyor .
Yeni Kız Arkadaşım’ın kerameti de tam olarak bu .
François Ozon , ne kadar üretken olursa olsun , bir standart tutturmayı çok iyi beceren bir yönetmen .
Filmografisine şöyle bir göz gezdirdiğimizde yaptığı en kötü filmin dahi o denli kötü olmadığını fark etmek pek zor değil .
Yeni Kız Arkadaşım’ı yönetmenin 90’ların sonunda ve 20’lerin başında çıkardığı başyapıtlarının yanına koymak pek mümkün olmasa da , kolaylıkla yönetmenin o hiç aksamayan standardına uygun düşen bir film olarak görmek mümkün .
Zira Yeni Kız Arkadaşım , en az yönetmenin herhangi bir filmi kadar komik , eğlenceli , duygusal ve iyi tasarlanmış bir film .
Romain Duris ve Anaïs Demoustier’in pek dokunaklı , nüanslı , akılda kalıcı performansları da cabası .
