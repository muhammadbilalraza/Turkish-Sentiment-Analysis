Thomas Bezucha'nın yazdığı ve yönettiği Aile Bağları ; Hollywood'un gelenek haline getirdiği bir alt - türe , " Noel Filmleri " ne yeni bir örnek teşkil ediyor .
Konu itibariyle baktığımızda ; evlenmek üzere olduğu sevgilisinin kalabalık ailesiyle tanışmak üzere evlerine giden ve başına geleceklerden habersiz olan " aşık " kavramı çok tanıdık gelebilir .
Hatta sözlere / sözcüklere dayalı esprilerin ve yanlış anlamaya dair durum komedisinin de eklenmesiyle Zor Baba ve Dünür ( Meet the Parents ) çağrışımı yapması da kuvvetle muhtemeldir .
Ama Aile Bağları'nın , teknik anlatımı ve olayları yorumlama şekliyle kendinden önceki " aile filmleri " nden ayrıldığını da itiraf etmek gerekir .
Açıkçası , felsefi yaklaşımı açısından - finaline kadar - biraz nihilist hatta varoluşçu olduğunu bile söyleyebiliriz .
Hollywood , çoktan beridir yeni yönetmen adayları üzerinde - adı konmamış olmasına rağmen - bir süreç işletiyor .
Önce kısa filmler , bir tane düşük bütçeli bağımsız film ( yazabiliyorsa başka bir yönetmene senaryo ) , TV dizisi ( önce konuk yönetmen , sonra uzun süreli yönetmen ) en sonunda da büyümekte olan bütçelerle filmler .
Thomas Bezucha'nın Big Eden'iyle yakaladığı başarının getirdiği güvenilirlik , büyük finansman desteği Aile Bağları'nı yapmasını sağlamış ama ilk filminden tam beş yıl sonra .
Bu sebepten de yönetmen atacağı ikinci adımda ( ki geleceğini belirleyecektir ) dramatik yönü kuvvetli bir film yapmaya gayret göstermiş .
O yüzden Aile Bağları'nın " vurucu " olma niyetinde oluşunu ve bu amaçla ölümcül hastalık figürünü kullanışını anlayışla karşılamak gerekir .
Film ; klasikleşmiş Noel şarkılarıyla ( Martin'den " Let It Snow " , Garland'dan " Have Yourself a Merry Little Christmas " ) bezeli olsa da Noel'in yeni bir yılın doğuşunu simgeleyen yönünü değil geçip giden bir yılı simgeleyen tarafını içeriyor , önemsiyor .
Stone ailesinin bir dahaki Noel'de önemli bir ferdinden yoksun kalacağını öğrenmek aile üyeleri kadar seyirciyi de hüzünlü bir hale sürüklüyor .
Bunun farkında olan Sybil'in ; Ben'in uyuşturucu zevkini , Patrick'in ırkını , Thad'in eşcinselliği kabullenmiş olmasına rağmen Meredith'i hazmedememesine anlam vermek güç değil .
Öte yandan , Meredith açısından değerlendirildiğinde de filmin dramatik tarafı komik tarafına ağır basıyor .
Sivilize olmuş tüm kültürlerde ; partnerinin ailesiyle tanışma , buluşma ve her şeyden önemlisi kendini beğendirme olgusunun yarattığı korkulara rastlanmaktadır .
Hele kendini kabullendirmek zorunda kalan kişi , anaerkil ailede yetişmiş bir erkekle evlenmeyi düşünen sıra dışı bir kadınsa , durum epeyi vahim demektir .
Aile filmlerinde ( gerçek hayatta da böyledir ) , misafirin ( müstakbel damat ya da gelinin ) içine düştüğü en zor durumlardan biri de kalabalık aile fertleriyle beraber yenilen yemektir .
Çünkü birebir sohbetlerden farklı olarak , burada , zavallı misafir tek başına olmasına rağmen aile ( düşmanlar ) kalabalık bir kurt sürüsü gibidir .
Kimi filmler ( Dr . Dolittle gibi ) bu durumu komedi unsuru olarak kullanırken kimileri de [ Aile Bağları gibi ] gerilim yaratmakta kullanırlar .
Yönetmen ; hassas , alıngan ama bir o kadar da saldırgan Meredith'in içinde bulunduğu durumu yansıtırken mesafeli davranmaya özen göstermiş , Amy'nin agresifliğini gösterirken ise bu tavrından ödün vermiş .
Ailenin beş çocuğunun da davranışlarını , çeşitli durumlarda takındıkları tutumları anlamlandırmak oldukça zor .
Dramatik yapısı bir hayli kuvvetli olmasına rağmen seyircisine ayrıca vaat ettiği komediyi sunmakta oldukça başarısız .
Stone'lar gerçek bir çekirdek aile portresi vermesine veriyorlar ama yine de bu , filmi kurtarmaya yetmiyor .
Yönetmenin kişisel deneyimlerden izler taşıyan Aile Bağları ; McAdams ve Jessica Parker'ın dikkat çekici performanslarıyla şekillenen dramatik bir aile filmi .
Yer yer komik ve düşündürücü , bol hüzünlü bir yılbaşı hikayesi .
