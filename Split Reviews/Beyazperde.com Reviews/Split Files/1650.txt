70'lerin Jean Rollin'li eurohoror çağını hatırlatan Fransız Yeni Korku Sineması'nın son gözdesine gelmeden önce vizyondaki başka bir filmle ilgili küçük bir soru soralım : Bir M. Night Shyamalan filminden ne bekliyoruz ?
Belki yersiz ama önemli bir soru .
İnternet siteleri , dergiler ve forumlar mistikleştirilmiş yeni bir isme sahip film hakkındaki olumsuz eleştirilerle dolu .
Önemli yayınlarda çıkan bazı eleştirileri topladığımızda yönetmenin , Carpenter , Kubrick ve hatta Romero olmaya çalıştığı , ama yavaş yavaş 21. yüzyılın Ed Wood'u olmaya başladığı gibi bir sonuç çıkıyor .
Shyamalan'ın Hollywood'un genç korku ve dehşet ustası olması beklenirken , yönetmen yavaş yavaş sanatsal bir istismar sinemasına doğru yelken açıyor .
Şüphesiz hiçbir yönetmen tercihlerinden dolayı eleştirilemez .
Mistik Olay'da amaçlanan ama becerilmeyen bir şey olduğunu sanmıyorum .
Ortada fena halde Avustralya yapımı kült korku filmi Long Weekend'i hatırlatan , bilinçli olarak tasarlanmış garip bir b - movie var .
Gölgede kalmış kaliteli tür filmlerini keşfetmekle ünlü olan Synapse'in yakın zamanda bastığı ve yılın DVD'leri arasına giren Long Weekend , Avustralya'nın mükemmel manzaralarını kullanan çevreci bir korku filmi .
70'lerin dumanlı zamanlarında genç bir çift medeniyetten ve insanlardan uzakta ormanın ve denizin kesiştiği yerde bir çadır tatili yapmaya karar veriyor .
Fakat huzur ararken çevredeki hayvanların ve doğanın huzurunu bozmaktan çekinmiyorlar ve farkında olmadan bir hayvanın ölümüne , küçük bir yangına ve daha pek çok çevre karşıtı olaya neden oluyorlar .
Peki sonunda ne oluyor ?
Doğa ( ağaçlar , sular ) , tüm olanaklarını kullanarak çiftten intikam almaya karar veriyor ve ikilinin ormandan çıkışı pek kolay olmuyor .
Kimine göre çevreci değerleri kullanan bir istismar sineması örneği ; kimine göre ise son derece sıradışı bir korku filmi .
Aslında , filminde ilginç bir şekilde Avustralya'ya da gönderme yapan Shyamalan'ın da bir dehşet ve kıyamet ortamı yaratırken kendince bir derdi var .
İnsanoğlu tarafından tecavüze uğramış doğanın veya onun sembolize ettiği diğer ezilmiş varlıkların kendi yöntemleriyle insanlardan intikam alabileceğini savunuyor .
Üstelik bunu Long Weekend'deki gibi cinayetlerle değil ; garip intihara itme yöntemiyle yaptırıyor .
Belki " kendi bindiğimiz dalı kesiyoruz " demek istiyor ahlakçı yönetmen ve işin bu kısmını özellikle de filmin ilk yarısında çok iyi becermiş .
Filmde , yukardan toplu düşüş , aynı silahla toplu intihar gibi kaçırılmaması gereken son derece acayip bölümler var .
Fakat bir dönem yeni Spielberg denilen Shyamalan , filmin finaline aile sevgisini koymaya kalkınca film bütün gücünü yitiriyor ve resmen vasatlaşıyor .
Çünkü yönetmen çayırlara , bitki böceğe gösterdiği önemi , karakterlere ve aralarındaki sorunlara yeteri kadar göstermemiş .
Aldatma meselesi , küçük çocuğun sessizliği ve yaşlı kadının aralarına girişi iyi yazılmamış .
Ve fakat , başladığı gibi bitmemesine rağmen izlenmesi gereken bir film .
Büyük laflar eden b - movie'leri her zaman göremezsiniz , şüphesiz yeteri kadar iyi değil ama oldukça acayip bir deneme .
Öte yandan , bu yazının esas konusu , meselesi olan Sınır ( da ) ' nın da klasik hikayesinin ve cinayet menüsünün yanında söylemek istediği politik şeyler var .
Yönetmenini Hollywood'a uçurmayı başaran film , Fransa'da sokakların karıştığı bir dönemde küçük bir soygun çeviren bir grup gencin Avrupa'nın karanlık bilinçaltıyla tanışmasını anlatıyor .
Yönetmen , gizemli otel klişesiyle başlayıp korkular evi klişesiyle devam etse de ; filmini politik göndermeleri ve ürkütücü detaylarıyla farklılaştırmayı başarıyor .
Nazi ruhu filmde vahşi cinayetler için düşünülmüş bir kılıf gibi dursa da ; ki filmin siyaseti korku filmine alet ettiğine dair sert eleştiriler var ; olayların rasyonelize ediliş şekli tam Fransız tarzı .
Filmde korku sinemasına özgü ; sadist aile , yamyamlık ve vahşi çocuklar gibi farklı korku öğelerine yer verilmiş ve yan öyküler filmin gereğinden uzun olmasına neden olmuş .
Son dönemde Fransa'dan son derece başarılı korku filmleri geliyor ve şüphesiz Sınır ( da ) bu yeni dalganın en iyisi değil .
Fakat klasik senaryoyu yakın tarihin canavarlarıyla buluşturması dikkat çekici ve aslında dünyanın farklı köşelerinde tür filmi çekmek isteyen sinemacılara da küçük bir ders veriyor .
Genellikle ahlakçı , muhafazakar bir dünya görüşünden güç alan veya onun etkisini hissettiren bir türü daha ilerici meselelerle buluşturmak mümkün .
Son olarak bu yazıda adı geçen her iki filmin de önemli sıfatını hak etmekten uzak olduğunu ama ilginç yönleriyle izlenmeyi hak ettiğini söyleyebiliriz .
Shyamalan , daha evrensel konular üzerine bilgece bir uyarı yapmaya çalışırken ( en azından deniyor ) , Gens yakın tarihin canavarlarının uzaklardaki evlerde veya zihinlerin loş bölgelerinde saklandığını söylüyor .
Bu arada uyaralım , her iki yönetmen de kan dökmeyi biraz seviyor .
