Ali Özgentürk filmografisinin son işi olan " Görünmeyen "
30. İstanbul Film Festivali ve 18. Adana Altın Koza Film Festivali'nde sınırlı festival seyircisiyle buluştuktan sonra , bu cuma sadece ‘meraklısı ' için vizyona girdi . ‘Meraklısına ' tanımını kullandım , zira 2010 İstanbul Avrupa Kültür Başkenti destekleri kapsamında hayata geçirilen film , sadece 3 kopya ile kendisine sinema salonlarında ite - kaka yer açmış görünüyor . 
Tarihi , gerçek bir kişiyi , ünlü Macar müzisyen Bela Bartok'u merkezine alarak şekillenen film , 1930'ların halen muhafazakar ve bir o kadar paranoyak Türkiye portresini de kendisine fon olarak seçiyor .
Avrupa'da Nazilerin gittikçe güçlendiği ve savaş çanlarının iyiden iyiye çalındığı 1936 yılında , Musevi olmadığı halde ülke yönetimine muhalif tavırlarıyla bilinen Bela Bartok , Fransa'da katıldığı bir davette tesadüfen Türkçe bir türkü işitir ; hem de bir kadının sesinden .
Duyduğu ezginin peşinden esas kaynağa giden Bartok , kendisini kıraç Anadolu topraklarının ortasında çekingen Anadolu köylüsünden türkü kaydı toplarken bulur .
Fakat Almanlardan hiç hoşlanmayan bu ‘gavur ' müzik adamının Türkiye'de elini kolunu sallayarak dolaşmasına kraldan çok kralcılar elbette izin vermeyeceklerdir .
Köylerde müzik öğretmenliği yapan Ekrem Kıraç , Bartok'un gezisine rehberlik ederken , istihbarat birimleri Erol Soykan'ı da peşi sıra müzisyenin ardına takarlar .
Kendisi de aslında bir müzisyen olan Soykan , Bartok'un bu gezideki ' danışmanı ' olur .
Fakat birçok güzel kayıt toplamış olsa da Anadolu seyahati Bartok'un beklediği kadar yeni umutlara gebe değildir . 
Hikayede ve senaryoda tek başına imzası olan Özgentürk , Bela Bartok'un bu gezisini ve seyahatleri boyunca yaşanan kurgusal hikayeleri çerçeve bir öykünün içine alarak anlatmayı tercih etmiş .
Çerçeve öyküde birbirine aşık Recep ve Ebru , Recep'in ailesini ziyaret etmek için yollara düşüyorlar , hikaye bu ki , her ikisinin de dedesinin yolları neredeyse 70 yıl önce Bela Bartok'un Anadolu seyahati nedeniyle kesişiyor .
1936'da dedelerin yaşadıklarını , 2010'dan geriye dönerek , torunların ‘neler olup bittiğini ' anlama çabası sayesinde öğreniyoruz .
Kurgu bu anlamda başarılı ; yarı hafiye , yarı belgeselci bir tavırla kotarılan 1930'lar şematik kalan bazı sahnelere rağmen kendisini seyrettiriyor .
Özellikle görüntü yönetmenliği ve kullanılan teknik o dönemin havasını vermeyi başarıyor .
Fakat günümüzde geçen bölümlerde , gerek yer yer aksayan oyunculuklar , gerek olayların anlaşılamamasının fazla uzatılması seyirciyi yoruyor ; dört gözle Bela Bartok'un sahnesinin gelmesini bekliyorsunuz . 
Oyunculuklardan bahsetmek gerekirse bence filmde rolünün en çok hakkını veren isim şüphesiz ki Bartok'u canlandıran Udo Kier .
Kier yüksek bir performans ile Anadolu'ya türkü biriktirmeye gelen Bela Bartok'un bütün naifliğini ve sanatçı ruhunu inandırıcı kılmayı başarıyor .
Vizyonda en son Bir Zamanlar Anadolu'da ile seyrettiğimiz Muhammet Uzuner ise filmin ikinci en iyi performansı .
Recep'in dedesi Ekrem Kıraç'ı canlandıran Uzuner , dönemin her solcusunun yaşadığı ‘komünist ' tedirginliğini , hiçbir şeyi değiştiremeyeceğini fark edince ‘artık ne olursa olsun ' umursamazlığı ile birleştirmeyi başarıyor .
Filmin düğüm noktası olan Erol Soykan'a yani Gürgen Öz'e gelince .
Gerek sinemada olsun gerek televizyonda , çoğunlukla komedi yapımlarında ve haşarı rollerde izlemeye alışık olduğumuz Öz , Görünmeyen'de oldukça ciddi , üstleri gibi paranoyak ve başa bela bir devlet görevlisini rolünü üstleniyor fakat oyunculukta Muhammet Uzuner'e karşı yer yer müsamerevari bir tarz sergiliyor .
Sert olmaya çalıştıkça gülünçleşen bir hali var Erol Soykan'ın ve oyuncunun kendisi nedense Erol Soykan ve benzeri devlet görevlilerine , diplomatlara inanmayan bir oyunculuk sergiliyor .
Tam " bu sahne başarılı " dediğinizde bir mimikte , bir bakışta , bir şeylerde olmamışlık , oturmamışlık seziliyor .
Gençleri canlandıran Hakan Eratik rolünün gereklerini mümkün mertebe yerine getirirken , Sezen Aray'ın şehirli Ebru performansı özellikle filmin kırılma noktasından sonra inandırıcılığını kaybediyor . 
Film müzisyenleri temel alan bir yapım olunca , müzikler de ön plana çıkıyor şüphesiz .
Aytuğ Yargıç filmin ara müzikleri ile Bartok'un peşinden koştuğu ezgileri dengelemeyi başarmış .
Filmin jeneriğinde yer alan listeyi özellikle incelemeye değer görüyorum . 
Nihayetinde , yaşanmış bir hikayeden ve Ali Özgentürk'ün dedesinin günlüğündeki bir sayfadan yola çıkılarak kurgulanmış bir film var karşımızda .
Tarihe dair kısmen belgeselci bir anlatımla , bir cinayet öyküsü çevresinde kurgulanan film kimi mantık hatalarına , inandırıcılıktan uzak bazı oyuncu performanslarına ve karikatürize tiplerine rağmen , başta söylediğim gibi meraklısına kendisini seyrettirebilecek bir yapım .
En azından daha önce hiç adını duymadıysanız Bela Bartok'u araştırmak için geçerli bir neden .
Ayrıca , Ahmet Mertik'i birkaç sahneyle de olsa beyazperdede yeniden seyretmek keyifli .
