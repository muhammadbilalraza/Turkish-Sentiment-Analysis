Sinema ve edebiyat düşünsel olarak benzer kaygıları paylaşsalar ve benzer duyguları tasvir etmek isteseler de birbirlerinden farklı diller konuşmaktalar .
Birinde ayakta alkışlanabilecek bir anlatım biçimi , bir diğeri için büyük bir handikap olabilir örneğin .
Ya da birbirleri ile iç içe geçtiklerinde anlaşılması zor , zaman zamansa ne demek istediği belli olmayan yapımlar çıkabilir ortaya .
Bu yüzden bu iki sistemi birbirinden ayrı tutmak hem yaratıcı hem de izleyici açısından yararlı bir yöntem .
Suzanna Tamaro'nun kendi kitabından uyarladığı Cevap Ver ( 2004 ) , sinema ve edebiyatın iç içe geçtiği bir film .
Bir yazarın yönetmenlik koltuğuna oturduğunda edebi kişiliğini bir kenara bırakamamış olmasının da örneklerinden biri .
Duygusal bir hikayenin , alışılmış olsa da izlemekten sıkılmayacağımız iç çatışmaların , sinema diline aktarılamadan kaybolduğu bir film .
Edebi bir metin halindeyken , tasvir edilmiş görüntülerin sessizlik eşliğinde fonksiyonlarını kaybettikleri bir yapım .
Film , arka arkaya gösterilen bir takım doğa görüntüleri ile açılıyor .
Ve bu görüntüler karakterler ortaya çıktıktan , hikaye belirli bir düğüm noktasına ulaştıktan sonra da zaman zaman araya giriyorlar .
Ancak filmin içinde düzgün bir fonksiyona sahip oldukları ve sinemasal bir sistemin parçası oldukları pek söylenemez .
Hatta konusu gereği insanı içine çekmesi , bizlerle bir bağ kurmasını beklediğimiz " Cevap Ver " in bu tarz görüntülerle , tersine bizlerden uzaklaştığı , bizleri öyküye yabancılaştırdığı söylenebilir .
Belki de öyküyü beslemek , ona şiirsel bir hava katmak için gösterilen bu sahneler amacına ulaşamadan bir işlevsizlik hissi yaratıyorlar .
Tipik Suzanna Tamaro karakterleri sahne alıyor " Cevap Ver " de .
Aşkı uğruna her türlü fedakarlığa katlanmış , özgürlüğüne düşkün çocuklu bir kadın , sevdiği kadını bilinçsizce üzen bir adam ve hikayenin düğümlendiği anda ortaya çıkan pastoral hayat tarzına hayran başka bir erkek .
Hikaye boyunca geçmişiyle yüzleşiyor baş karakter kadın .
Yaptığı hataları içine sindirmeye ve yoluna devam etmeye çalışıyor .
Ve böylesi iç çatışmalar yaşayan bir karakterin bir edebi metinde yapacağı gibi içsel bir konuşma tutturuyor kendi kendine .
Filmdeki problem ise bu konuşmaları bizim duyamıyor olmamız .
Çoğunlukla sinema dili arka planda bırakılarak yazılmış bir senaryoda rastlanabileceği gibi karakterin içinde kopan fırtınalar görsele de yansımıyor filmde .
Nasıl bir ruh haline sahip olacağımıza karar veremiyoruz .
Karakterleri anlayamadığımız , neler hissettiklerinden emin olamadığımız için kendi kafamıza göre tahminlerde bulunuyoruz .
Ancak bu durum film ile sahici bir bağ kurmamızı ve gerçek duygulara kapılmamızı engelliyor .
Kitaplarında karakterlerini uzun iç konuşmalar eşliğinde tanıtıyor Tamaro , Ancak filmin en can alıcı kısımlarında onları susturmayı seçiyor .
Ağırlık verilecek kadar şahane bir sinema diline sahip olmayan film , iletişimsizliğe sürükleniyor derken uzunca bir içsel monolog başlıyor bir anda .
" Cevap Ver " , en belirgin sinemasal hatalardan birinin tuzağına düşüyor ve karakterlerinin iç dünyalarını bize bu yolla anlatmaya çalışıyor .
İç hesaplaşmalarda kullanılan konuşma dilinin de ağır ve edebi bir yapısının olması hayatın içinden gelen samimi öyküyü izleyicinin dünyasından uzaklaştırıyor .
Tamaro'nun sistemsizce hareket eden kamerası ve bir edebiyat metnine yakışacak anlatımı filme amatör bir hava veriyor sanki .
Bir anda heyecana kapılınmış , üzerinde fazla düşünülmeden yapılmış hissi veriyor izleyenlere .
Belki de sadece bir heves uğruna çalışılmış , keşke sadece yazılı bir metin olarak kalsaymış dedirtiyor .
Genel olarak baktığımızda gördüğümüz en belirgin şey Tamaro'nun anlatmak istediği hikayeyi görüntülere uyarlamak yerine sözcükleri kameraya almaya çalışmış olması .
Görsel dile çevrilememiş , havada kalmış sözcükler , birkaç saniyeliğine dikdörtgen bir ekrana hapsedilmişler ve ait olmadıkları bir dünyada kimsenin anlayamadığı yabancı bir dil konuşmaktalar .
Kötü bir edebiyat uyarlaması denemez " Cevap Ver " için .
Çat pat konuşulan bir yabancı dille çıkılan bir geziden yüzeysel anılarla dönmeye benzetilebilir Tamaro'nun yolculuğu .
İyi niyetli olduğu kesin ancak verimli olup olmadığı tartışmaya açık .
