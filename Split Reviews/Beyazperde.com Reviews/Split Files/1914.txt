Kentli , üst sınıf , modern kadının , bol komedi soslu aşk hayatının hikâyesini anlatmak bu topraklar için biraz özen isteyen bir iş .
Zira   " sex and city "   vs. " drama queen " ekollerinin karışımında hala içimize sindiremediğimiz şeyler var .
Bir sinema filmi olarak renkli bir iş ortaya çıkarttığınıza inansanız da , elinizdeki ürünün hedef kitlesini 12'den vuramamanız olası .
Hele ki adı Romantik Komedi 2 : Bekarlığa Veda olan bir filmi , 14 Şubat Sevgililer Günü'nde vizyona sokma stratejisi uygulayıp , o bol kalpli pastadan pay çıkartmaya çalışıyorsanız .
İlki 2010'nun yine şubat ayında seyirciyle buluştuğu Romantik Komedi konseptini serileştiren yapımcılar , çekirdek kadroyu ( Cemal Hünal , Engin Altan Düzyatan Sedef Avcı ,  Sinem Kobal ,  Cemal Hünal ,  Gürgen Öz ,  Gökçe Özyol ) aynı şekilde koruyarak yoluna devam ediyor .
Fakat bu sefer hikayenin merkezi Esra ile Mert çiftinden , Didem ile Cem'e kaymış durumda .
Film Esra'nın gelinlik provası için gittiği mağazada , Didem'in ayna karşısında " Kesinlikle bu ! " diyerek kendisine gelinlik seçmesiyle açılıyor .
Üstelik henüz evlenme teklifi dahi almamışken !
Film boyunca elinden düşürmediği " Evliliğe Giden Yol " kitabında yazan ve bir erkeğin parmağına yüzük taktırmak için gereken her şeyi yaptığına inanan Didem , yöntemlerinin Cem üzerinde işlemediğini fark ediyor .
Koca bir senenin ( ! ) sonunda hala tek taşı parmağına takmadığı için ilişkilerinde bir terslik ve Cem'in de hayatında kesinlikle başka bir kadın olduğuna gitgide kendisini inandırıyor .
Hikayenin geri kalanıysa Didem'in Cem'i sürekli takip edip , kıskançlığı ile kıskaç altına alması üzerinden ilerliyor .
Filme adını veren Antalya'daki bekarlığa veda partisini basma fikri de tabii ki kendisine ait .
Yine çok renkli biçimde lanse edilen devam filminde , maalesef ilk filmin sürükleyiciliği ve eğlence faktörü kesinlikle yok .
7 oyuncudan oluşan çekirdek kadro ve filmin senaristi aynıyken , gözler ister istemez yönetmen koltuğuna çevriliyor .
İlk filmin yönetmenliğini reklam sektörünün yakından tanığı Ketche üstlenmişti ; ikinci filmde ise karşımıza yine ilk uzun metrajlı sinema filmine imza attığı belirtilen Erol Özlevi çıkıyor .
İlk filmin ‘yeterince ' eli yüzü düzgün kotarıldığını ve eğlendirerek kendisini seyrettirdiğini düşününce , ikinci film için beklenti yine bu yönde olmuştu .
Özellikle fragman yayınlandıktan sonra .
Fakat gördük ki yine en iyi sahnelerin fragmanda biraraya toplanmış olduğu bir film var karşımızda .
" Adı üstünde Romantik Komedi , amacına hizmet eden ticari bir film , daha fazlasını beklememek gerek " düşüncesinden yola çıksak da başlı başına bekarlığa veda temasını kullanan Felekten Bir Gece ( The Hangover ) ' nin de aynı ticari bakış açısından yürüyen ama aynı zamanda gülmekten kırıp geçiren , kalitesi oldukça üst seviyede bir yapım olduğunu hatırlamak gerek .
Sözümüz ticari eğlence sinemasına değil , bu yönde işler ortaya koyarken de biraz daha özen gösterilmesine .
Yazının başında ifade ettiğimiz gibi , bu hikayelere ait inandırıcı işler çıkartmak zaten zorken , baştan savmacılık hemen su yüzüne çıkıyor .
Bu açıdan Romantik Komedi 2 maalesef ayağı yere basan bir komedi değil , çapkınlığı eline yüzüne bulaştıran erkeklerin , aldatıldığına inan kadınlar tarafından basılmasından medet uman ve süresi uzadıkça da sarkan bir yapım .
Bu kurgu içerisinde filmin güldürme potansiyeli olan yegâne sahneleri ise Gürgen Öz'ün canlandırdığı Yiğit karakterine ait .
Hatta filmin tek yaşayan karakteri Yiğit desek abartmış da olmayız .
Uzun lafın kısası 14 Şubat'ta Sevgililer Günü konseptiyle vizyona giren Romantik Komedi 2 : Bekarlığa Veda beklentilerimizin altında kalan bir yapım .
Kısmet , tabii gerisi gelirse , üçüncü filme .
Dipnot : Sevgili Didem , evlenmek şart değil . twitter : duygukocabay
