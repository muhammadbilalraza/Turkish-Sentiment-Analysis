" Rüyalarınızda herkesi görürsünüz ama kimse sizi göremez . "
Yönetmen Semir Aslanyürek , ülkesine " Şellale " ile merhaba diyor .
Sinemaseverler uzun zamandır sinema ile uğraşan Aslanyürek'i henüz tanıma fırsatı buluyorlar .
Aslanyürek için söylenebilecek en güzel sözü Tuncel Kurtiz söyledi .
" Türkçesi kıt , ama yazısı çok güzel bir adam "
Ben de bu söze tümüyle katılıyor ve ekliyorum : " Kendi ülkesine bu kadar yabancı olup ta , bu kadar da iyi tanıyan başka biri yoktur . "
Aslanyürek'in sinema anlayışı , sinema dili ve kurguya yaklaşımı çoğu insan tarafından yadırganıyor , hatta kötü karşılanıyor olabilir .
Bunun temelinde yatan en büyük etken , üzerine basarak söylüyorum ; onunla bizlerin arasındaki dil farkı .
Aslanüyek'in dilini anlayamamamız onun yabancı bir dili konuşmasından değil , bizim kendi dilimize yabancılaşmamız ve unutmamızdan kaynaklanıyor .
Bu durum Aslanyürek'i , Babil'de yalnızlığı en iyi bilen kişi konumuna taşıyor .
Deliliğin ve akıllılığın ne anlama geldiğini tam olarak kestiremediğimiz günümüzde bu ayrımın iyice iç içe geçmesine yol açan " Şellale " deliliğe ithafen yazılmış bir methiye .
Filmi izleyip salondan dışarı çıkan herkesin içinde mutlaka bir duygu yoğunluğu oluşacağından hiç şüphem yok .
" Şellale " sevmeyi , ağız dolusu gülmeyi ve dostluğu unutmamış olan bir ülkenin eski günlerini anlatıyor .
Yani , Türkiye'nin eski günlerini .
Antakya , tarihin derinliklerine gömülmeye çalışılagelen ayrı bir dünya ve film bu dünyanın kapılarını aralıyor bizlere .
Orada sırlar , yüzyıllardır ehline teslim ediliyor ve sırlara mazhar olmak herkesin kendi elinde ve Antakya'nın güzelliklerini fonuna alsa da aslında bu filmde " Mikro - Türkiye " yi buluyoruz .
Şellale , bir lirik yapıt .
Bu yüzden filmde derinlikli bir karakter çözümlemesi aramak ve senaryonun bu anlamda zaaflı olmasından bahsetmek pek doğru olmayacaktır .
Çünkü bu film karşıt siyasi görüşlere sahip iki kardeşin kavgasını anlatmıyor , yıllar boyu acı çeken solcuların , sömürülen işçilerin hikayesini de anlatmıyor ya da halkı kandıran politikacıların hıyanetini .
Burada anlatılan hiç büyümeyecek olan bir çocuğun gördüğü bir düş .
Filmin girişindeki rüya sekansı , yazımızın girişindeki sözün ne anlama geldiğini çarpıcı bir biçimde açıklıyor .
Şellale , Aslanyürek'in , gördüğü rüyasını bizlerle paylaşmasıdır ve biz bu rüyayı hayıra yoramıyor isek kendi içimize dönüp bir daha bakmalıyız .
Filmin bana göre aksayan yönlerini , karakter oyuncularının performansındaki yetersizlik ve diyalogların yeterince üzerinde çalışılmamış olması olarak özetleyebilirim .
Bu iki sorun da yukarıda değindiğimiz dil problemiyle açıklanabilir .
Eğer insanlar sizinle aynı rüyayı görmüyorsa size katabilecekleri de sınırlı olacaktır .
Filmin kurgusu tam anlamıyla , insan algısının rahatsız edilmemesi anlayışıyla gerçekleştirilmiş .
Beyinlerimiz kötü kurguya o kadar alışmış ki , Şellale'nin tüm klasik kurallara riayet eden kurgu anlayışıyla karşılaşınca , afallıyoruz .
Bizim buralarda , filmdeki kalabalık kavga sahnesini , yüzüne gözüne bulaştırmadan kurgulayacak ve işin içinden bu kadar rahat çıkacak bir başka yönetmen görmediğimi belirtmek isterim ?
Hayk Kirakosyan'ın görüntü yönetimi konusundaki ustalığını gözler önüne seren Şellale'nin bir diğer eksiği de sanat yönetimi konusunda ortaya çıkıyor .
Çocuklara zorla süt içirilen okul sahnesindeki " U. S. ARMY " yazılı süt tozu kutularını görünce ne demek istediğimi daha iyi anlayacaksınız .
Şellale'nin daha iyi yapım koşullarıyla gerçekleştirildiğinde , daha iyi bir film olacağından başka söyleyecek bir şey yok .
Eğer hala rüya görebiliyorsanız , bu filmi mutlaka izleyin , rüyanızı anlatack bir " Şellale " niz olsun .
