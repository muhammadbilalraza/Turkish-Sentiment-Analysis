Serkan Özarslan , geçtiğimiz yıl gösterime giren gerilim temalı ilk filmi Kendinol’dan sonra ikinci uzun metrajıyla seyirci karşısına çıkıyor .
Dram türüne geçiş yapan yönetmen , kâğıt toplayıcılığı üzerinden geri dönüşebilen insanların hikâyelerine odaklanıyor .
Kendinol ile eli yüzü düzgün bir tür filmi ortaya koyan Serkan Özarslan , Babaannem adını verdiği ikinci uzun metrajıyla sinemasal yolculuğunu sürdürüyor .
İzmirli zengin bir ailenin yaşadığı trajik öyküyü merkezine alan film , anne ve babasını korkunç bir kaza sonucu kaybeden ve onların işledikleri yüz kızartıcı suçlar sebebiyle hayatı alt üst olan genç bir adamın yaşadıkları etrafında şekilleniyor .
Açılışını , başkarakterimiz Mehmet’in babaannesiyle birlikte yeni evlerine ve yeni hayatlarına doğru çıktıkları yolculukla yapan film , ufak bir devamlılık sorunuyla alelacele Mehmet’in intiharına geçiş yapıyor .
Varlıklı bir yaşam sürdürürken , bir anda her şeylerini kaybeden ve tüm yaşam tarzlarını , hatta semtlerini bile bırakarak , İstanbul’un kenar mahallerinden birine yerleşen Mehmet ile babaannesinin içine düştüğü bu durum , seyirciyi finale hazırlayacak ilk emarelerden biri olmasına rağmen yönetmenin telaşına kurban gidiyor ve hızlıca yeni hayat kavramıyla , geri dönüşebilen insan fikrini işlenmeye başlıyor .
Babaannem , her ne kadar karakterin mesleki dönüşümü noktasında birtakım inandırıcılık sorunları barındırsa da , kâğıt toplayıcılığını ele alması ve hayatın unutturduğu bu insanları ve meslekleri bizlere hatırlatması açısından önem arz ediyor .
Fakat ondan da öte , son dönem Türk sinemasında yönetmenlerin sıkça düştükleri bir hataya düşmüyor ve salt bir meslek ya da karakterin yaşadıkları üzerinden , hikâye varmış gibi davranmıyor ; eksikleri de olsa bir senaryo ortaya koymayı başarıyor .
Tek başına orijinal bir mesleği ya da ilgi çekici özellikleri bulunan karakterler yaratıp , filmin asıl ihtiyacı olan “öyküyü” boş vermek yerine , iyi niyetli bir çabayla gelişimi olan bir hikâye yaratıyor .
Bir karakterin değişimini , geçmiş hesaplaşmalarını anlatıyor ve bunu , kâğıt toplayıcılığı yaparken , onlarla birlikte dönüşen insan kavramıyla bağlayarak , asgari düzeyde de olsa bir fikir üretme gayretinde olduğunu gözler önüne seriyor .
Filmin sürprizli finali ise , seyircisini fazlasıyla şaşırtmayı başarıyor .
Başarıyor , çünkü yönetmen sizi o ana kadar öylesi bir finale hazırlayacak herhangi bir ipucunu senaryoya yerleştirmemiş .
Ümit mefhumundan bahsederken , filmin başka bir yöne kayması bir eksiklik veyahut mantık hatası olarak düşünülebilir fakat finalin dramatik duygusu nedeniyle birçok kişiyi yakalayacağı için görmezden gelinebilir bir duruma dönüşüyor .
Babaannem , elbette ki usta bir yönetmenin elinden çıkmamış olmanın eksiklerini bünyesinden taşıyor .
Senaryo boşlukları ve özensiz diyaloglar filmin seyir zevkine sekte vursa da , oyunculukların söz konusu açığı kapattığını söyleyebilirim .
Antikacı rolünde izlediğimiz yazar Tuna Kiremitçi’yi ve ilk sinema deneyimiyle oldukça başarılı bir performans sergileyen gazeteci Sayım Çınar’ı izlemek epey keyifliydi .
Ama asıl hakkı teslim edilmesi gereken kişi , adeta tek kişilik bir gösteri sunan Meral Çetinkaya’ydı …
Usta oyuncu hayat verdiği babaanne rolüyle , filmi kotaran ve başından sonuna sürükleyiciliğini sağlayan yegâne isim olmuş .
Özetle Babaannem , kâğıt toplayıcılığından ve insanın , başına her ne gelirse gelsin dönüşebileceği , değişebileceği fikrine yaslanan hikâyesi ile Meral Çetinkaya’nın usta oyunculuğuyla sınıfı geçen ; eksikliklerine rağmen iyi niyetli çabasıyla kendisini izlettiren bir film .
Başak Bıçak – basakbicak@gmail.com https://twitter.com/BasakBicak
