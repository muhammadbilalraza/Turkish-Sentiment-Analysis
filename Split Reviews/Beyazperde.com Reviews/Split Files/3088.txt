Kült olmuş Japon korku filmlerinin Hollywood tarafından yapılan yeniden çevrimleri birbiri ardına sinema salonlarımıza gelmeye devam ediyor .
Bunların içinde herhalde en popüleri olan Halka serisinin ikinci bölümünün özelliği orijinal filmlerin yönetmeni Hideo Nakata tarafından Amerika'da gerçekleştirilmiş olması .
Bunun etkileri de kendilerini hemen belli ediyor .
Hollywood'un başarılı zanaatkarlarından Gore Verbinski tarafından çekilen ilk yeniden çevrim , başarısız sayılamayacak bir örnekti .
Ancak çok şık çekilmiş - yani cilası iyi - bu film , orijinaline kıyasla korkutucu olmayı başaramayan bir teknik gösteriden fazlası da değildi .
Nakata'nın filminin en büyük meziyeti , Hollywood'un göz boyayıcı teknik ve estetik numaralarından ziyade , Japon filmlerinin atmosferini koruyor olması .
Halka 2 , temposu ağır ve atmosferi kasvetli bir film .
Popüler sinema seyircisi için sıkıcı olur mu bilemem ama Japon filmlerinin bu özellikleriyle popüler oldukları düşünülürse , seyircinin beklentilerini ilk filme göre daha fazla karşılaması olası .
Filmin korkutucu olmayı başardığını iddia edemeyeceğim ama özellikle ikinci yarısında gayet heyecan verici olduğunu da belirtmeliyim .
Bunun en önemli sebebi de senaryo .
İlk filme göre anne - çocuk ilişkisine çok daha fazla odaklanan ve psikolojik / mitolojik bağlamda zengin bir alt - metne sahip film , öyküsünü götürebileceği son noktaya kadar taşımaktan da çekinmiyor .
Sadece Naomi Watts'ın karakteri ile oğlu arasındaki ilişkiden hareketle ana - oğul teması üzerine değil , genel olarak anneler ve evlatları arasındaki bağa dair etkileyici açılımlar yakalıyor .
Usta aktris Sissy Spacek'in ufak ama kilit bir rolde gözüktüğü filmin bir diğer sürprizi de kısa rolünde öne çıkmayı başaran Elizabeth Perkins .
Genel olarak başarılı oyunculuklarına rağmen , Watts'ın oğlu rolündeki David Dorfman yazık ki Hollywood'un çocuk oyuncu bulma konusundaki başarılarına bir tezat teşkil ediyor .
Ama filmin genel başarı çizgisini zedelemeye yetecek bir unsur da sayılmaz bu .
Halka 2 , bir Japon filmi kadar radikal noktalara gidemese bile , atmosferi ve işlediği temalarla çarpıcı bir film .
Bu serinin Hollywood elinde de pekala güzel işleyip süreceğinin kanıtı ayrıca .
Her ne kadar bu yeniden çevrimlerin gerekliliğine birçok örnekte pek inanmasam da , ortaya bunun gibi düzgün sonuçlar çıktığı sürece bir seyirci olarak fazla bir itirazım da olmaz doğrusu .
