Cem Özer'in ortağı olduğu USTA adlı yapım şirketinin ilk filmi Kadri'nin Götürdüğü Yere Git , gişe için tasarlanmış bir proje .
Deneyimli tiyatro yazarı Uğur Uludağ ve kendi izleyici kitlesi bulunan komedyen Şafak Sezer yapımın arkasındaki diğer isimler .
Öyküyü fazlaca anlatmaya gerek yok .
Bir benzerini Plajda ve neredeyse aynısını Şaşkın filmlerinde izlediğimiz bir öykü çünkü bu .
Bu işlerin , daha Recep İvedik çizgisinde bir tekrarı .
Aynı tatil filminden daha kaç tane yapılabilir , doğrusu insan düşündükçe endişeleniyor .
Kurguculuktan gelen Onur Tan'ın çeşitli televizyon dizilerinden sonra sinemadaki ilk yönetmenlik denemesi olan Kadri'nin Götürdüğü Yere Git , oldukça kafa karıştırıcı bir film .
Tamamen skeçler üzerinden ilerleyen senaryo , olay veya karakter devamlılığını hiç umursamıyor , çoğu eylemin mantıklı bir açıklamasını sunmakla ilgilenmiyor .
Kadri filmin başında neden işinden kovuldu , Alp Kırşan'ın oynadığı Cem karakteriyle birlikte kalkıp neden Antalya'daki turistik bir otele geldiler , Esin Civangil tarafından canlandırılan Umut karakteri neden gerçek kimliğini saklıyordu , Cem ile ne zaman birbirlerine " köpekler gibi " aşık oldular ; bunların hiçbir karşılığı yok filmde .
Umut , tesadüfen Cem ile Alp'i uygunsuz bir halde görüp hemen kaçıyor mesela ama bir sonraki sahnede bu tamamen unutulmuş gibi davranıyor karakterler .
Bu örnekler çoğaltılabilir .
Filmi oluşturan skeçlerin kendi aralarında herhangi mantıksal bağları olmasıyla ilgilenilmemiş belli ki .
Basit kelime oyunlarına , belden aşağıya ve osuruk esprilerine yaslanan bu sözde komedi filminde eğlenebilecek olanlar da vardır muhakkak .
Ama Şafak Sezer'in bütün uğraşına rağmen , içinde ancak birkaç noktada gerçekten iyi komedi öğesi barındırıyor bu film .
Alp Kırşan'ın kendini Jim Carrey zannetmesi de ayrı mesele .
Filmin yaratıcıları da zorlamışlar bunu belli ki .
Çılgın Dersane filmlerinden beri tekrarlanan aynı sakarlık esprileri ve Kırşan'ın fiziksel benzerliği , Jim Carrey gibi sofistike bir komedyenle boy ölçüşmek için yeterli değil .
Gülünç olan , Kırşan'ın bize yeni bir Jim Carrey olarak kabul ettirilmeye çalışılması .
Ve son olarak , Cem Özer ile Uğur Uludağ tarafından canlandırılan ve filmde birkaç kez karşımıza çıkan gey ikiliden bahsetmek isterim .
Bu ikisinin abartılı efemine tavırları zaten kimseyi güldürmüyor , o ayrı .
Ama hiçbir gerçekliği olmayan böyle karikatür tiplemelerle eşcinselleri aşağılayarak bir komedi malzemesi çıkarma çabasını , hem terbiyesizce hem de çaresizce buluyorum .
Eşcinselliği belli ki bir komedi unsuru olarak görüyor filmin yaratıcıları .
Eşcinsellerin arasında muhakkak çok komik ve eğlenceli insanlar vardır .
Ama eşcinseller komik değildirler .
USTA , bu filmden para kazanacaktır .
Umalım ki kazandıkları parayı gelecekte daha nitelikli filmler yapmak için harcasınlar .
