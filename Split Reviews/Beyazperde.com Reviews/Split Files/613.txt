Popüler olmuş romanların sinemaya uyarlanması artık kaçınılmaz bir durum .
Her şeyden önce , malzeme sıkıntısı çeken Hollywood için para garantisi anlamına geliyorlar .
Da Vinci Şifresi ( The Da Vinci Code ) kadar çok satmış bir roman da tabii bundan nasibini alacaktı .
Ama kitap okuyucusu ile sinema izleyicisinin her zaman aynı kitle olmadığını ve kitabı okumuş olan herkesin filmi kesin göreceğini düşünmenin hatalı olacağını akılda tutmak gerekir .
Herkes bilir ki iyi kitaplar filme uyarlandığında asla aynı keyfi vermez .
Ve bu kez karşımızdakinin iyi bir kitap olduğu bile tartışılır .
Öncelikle bir sinema malzemesi olarak Dan Brown'un romanı hakkında bir iki laf söylemek isterim .
Brown'un bu kitabının dışında Melekler ve Şeytanlar'ını da ( Angels & Demons ) okudum .
Aşırılıkta sınır tanımayan ve Oliver Stone'u kıskandıracak ölçüde komplo teorilerine dayanan bu iki kitap , Robert Langdon adlı karakterin Vatikan bağlantılı maceralarını anlatıyor .
Bu iki romanı sinemaya uyarlamanın ne kadar zor olduğunu söyleyecek ilk kişi ben değilim şüphesiz .
Ama birçok durumda övgü içeren bu yorum , aslında Brown söz konusu olduğunda daha farklı anlamlar barındırıyor .
Sürekli geriye dönüşlerle sekteye uğrayan yapıları , sinemanın asla kaldıramayacağı ölçüde lafa dayanan tarihi bilgilendirmeler ve tek bir filme sığmayacak kadar bol karakter ile geniş olay örgüleri , olası filmlerin sinemasal yollarını tıkıyorlar .
Dolayısıyla , Akiva Goldsman'ın senaryosunun nasıl çözümler üreteceğini merakla bekliyordum .
Yazık ki ne senaryo ne de yönetmen Ron Howard pek bir çözüm üretmekle ilgilenmemiş .
Film , son kısımdaki bazı değişiklikler dışında romanı birebir takip ediyor .
Sadece süre sorunu sebebiyle mümkün olabilen her türlü fazlalıktan kurtulmaya çalışıldığı gözleniyor .
Ama bu fazlalıklara , karakterleri tanımamız ya da aralarındaki dramatik gerilimleri anlamamız için gerekli bölümler de dahil olmuş .
Bu yüzden film , karakterlerini tanıtmaya bile vakit ayırmadan aceleyle olay örgüsüne dalıyor .
Süreyi çok uzatmadan romandaki olay örgüsünün temel taşları ardı ardına perdeye aktarılıyor .
Bu da Da Vinci Şifresi'ni aceleyle ilerleyen ve romanı okumamış birinin - belki olay örgüsünü değil ama - birçok dramatik detayı kaçıracağı bir filme dönüştürüyor .
Laf kalabalığını başarıyla bertaraf etmiş olsa da öyküyü görselleştirmiş olduğunu söyleyemeyeceğim Da Vinci Şifresi , filme alınmış bir kitaptan fazlası olamıyor .
Kendi başına sinemasal bir değer yaratamayan yapım , sadece kitabın popülaritesini nakde dönüştürmeyi amaçladığını hissettirmekten kurtulamıyor .
Bu sıkıştırılmış yapı içinde karakterler de oluşmadığı için , tüm performanslar iki boyutlu kalıyor .
Audrey Tautou'nun rolü için yanlış bir seçim olması çok basit fiziki sebeplerden kaynaklanıyor .
Filmde ete kemiğe bürünen tek karakter , Ian McKellen'ın taşıdığı muzip tonla filme hareket getiren , hayatını Kutsal Kase arayışına adamış eksantrik İngiliz soylusu Sir Leigh Teabing .
Tabii işin sansasyonel boyutu var .
Aslında roman gibi film de Vatikan'ı doğrudan suçlamak yerine , Vatikan içinde ama sözde Vatikan'dan bağımsız hareket eden bazı din adamlarını suçlamaktan ötesine cesaret edemiyor .
Yine de Hıristiyanlığın kökenlerine dair teorisinin net bir şekilde arkasında .
Sunulan elbette bir teori ( yaygın da bir teori ) ve Da Vinci Şifresi sadece bir film ama yine de ortada tüm dinî kurumları öfkelendirmeye yetecek bir malzeme var .
Ortaya çıkan iş ne kadar orta yolcu olmaya çalışırsa çalışsın .
Da Vinci Şifresi , romanı birebir takip eden ama Kutsal Dişi gibi birçok temayı yeterince işleyemeyen , televizyon filmi tadında , dümdüz bir film .
Teknik olarak eli yüzü düzgün .
Ama bütün olarak baktığınızda , tam anlamıyla " vasat " ın tanımı .
