Tüm ailesi ABD askerlerinin ansızın geldiği bir gece operasyonunda katledilen Irak'lı bir Türkmen Kızı olan Cennet'in ( Suzan Genç ) Türkiye'de olan abisine ulaşabilmek için çıktığı , çaresizlikten atılan adımlarla yürünen bir yol öyküsü olan " Büyük Oyun " gösterime girdi .
Filmin yönetmeni daha önce 12 Eylül dönemine eğilen " Zincirbozan " ve Şafak Sezer filmografisinde farklı bir tat bırakan " Kolpaçino " yu da yönetmiş olan Atıl İnaç .
Keach , Carradine , Quaid kardeşlerden ve hepsinin kardeş kardeş oynadığı 1980 yılında çekilen " The Long Riders " yüzünden aynı filmde oynayan akrabalar mefhumuna alışığız ama Türk sinemasında sanırım çok sık rastlanan bir şey değil bu durum .
Serdal , Serkan ve Suzan Genç kardeşler Selen Uçer'le birlikte filmin önemli rollerini paylaşıyorlar .
Projeye son anda dâhil olan ve Cennet karakterine hayat veren Suzan Genç , daha ilk sinema filminde epey ağır bir yükün altından başarıyla kalkıyor .
Biraz da mecbur kalarak aldığı yola çıkma kararından sonra , yolun kaderini feodalite ve dinden kaynaklanan zorbalık belirliyor .
Filmin siyasi söylemleri epey cesur .
Dinin kuşattığı insanı tasvir ederken neredeyse Takva kadar sivri olmasının yanında bu kadar yakınımızdaki bir coğrafyaya , yaygın medya tarafından nasıl ilgisiz bırakıldığımızı göstermesi açısından da önemli bir film Büyük Oyun .
Cesareti sadece söylediklerinden değil , set olarak da yine bu çileli coğrafyayı kullanmasından da kaynaklanıyor .
" Dar alanda kısa setleşmeler "
Türk sinemacılarının en sevdiği şeylerden biridir .
Genelde bütçesizlik bahanesi ile açıklanan bu zaafın yansımasını hemen her filmde görürüz ama Büyük Oyun derdini anlatabilmek uğruna , Erbil , Musul , Urfa , Adıyaman , Malatya ve nihayet İstanbul'da yapılan çekimlerin ardından tamamlanabilmiş .
Irak'ta çekim yapma hadisesi bir yana , final sahneleri için Amerikan ve İngiliz konsolosluklarına bu kadar yaklaşılabilmesi de filmin vermek istediği mesajı ciddiye aldığını gösteriyor .
Film , Irak'ta , birbirine komşu şehirlerde bile insanların aynı dilde konuşmaması ve anlaşamaması ile örneklenebilecek pek çok nüansa sahip .
Tabi konunun birden fazla derdi olunca , izleyenlerin çıkaracağı asıl anlamlarda farklılaşıyor .
Ben en çok , erkeğin dünyasında üstüne basıla , basıla yok edilen kadın figürünün çaresizliğinin anlatımını önemsedim diyebilirim .
Bunun bahanesi bazen kültür , bazen de din oluyor ama acıları çekenler ve yeri geldiğinde kolayca harcananlar hep kadınlar .
Elbette eksiklikleri de var Büyük Oyun'un .
Film akarken devamlı değişen setler yüzünden devamlılıkla ilgili bir takım sıkıntılar hissediliyor .
Yine arazi şartlarının izin vermemesiyle belki de , bazı yanlış kadraj tercihleri de yapılmış .
Sinemasal yeterlilikler açısından bakılırsa bir başyapıt değil ama sırf içerdiği mesajlar ve sinemanın eğlendirmekten başka misyonlar yüklenebileceğini de göstermesi açısından , sezonun önemli yerli filmlerinden biri Büyük Oyun .
