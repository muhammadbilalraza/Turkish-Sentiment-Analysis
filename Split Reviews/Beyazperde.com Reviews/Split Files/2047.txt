Avukatlarla , davalarla dolu mahkeme salonlarında geçen filmleri bir meydan okuyuş gibi algılayıp ilgiyle izlerim .
" Mahkeme filmleri " diye adlandırabileceğimiz bu alt türün zirvesi bana göre hala müthiş bir Spencer Tracy performansıyla şahlanan Rüzgara Karşı / Inherit the Wind'dır .
Türün son örneği olan ve bir çoksatan romandan sinemalaştırılan Güneşin Karanlığında bu hafta sinemalarımızda .
Mick Haller ( Matthew McConaughey ) karizmatik ve yakışıklı bir ceza avukatıdır .
Los Angeles'ta Lincoln marka arabasını ofisi olarak kullanmasıyla ünlüdür .
Kariyeri boyunca genellikle önemsiz suçlar işlemiş suçluları savunmuştur .
Ancak birden bire önüne hayatının fırsatı çıkar ; Bir Beverly Hills playboyu cinayetle suçlanmaktadır ve kendisini savunması için Mick'i tutmak istemektedir .
Mick kapandaki kolay yeme aldanarak davayı üstlenir ve başına neler , neler gelir !
Güneşin Karanlığında , işi tamamen çizgi roman uyarlamalarına ya da 80'lerin korku filmlerinin yeniden çevrimlerine dökmüş Hollywood'dan geldiği için biraz şaşırtıcı bir film aslında .
Sanki 20'lerin başında bu filmi çekmişler de vizyona sokmayı unutmuşlar .
İyice kolaya alıştırılan , beyni özel efektler ve hızlı kamera oyunları ile doldurulan seyircinin , zorlu bir dava sürecini aktaran böyle zeki bir hikayeye vereceği tepkiyi çok merak ediyorum .
Güneşin Karanlığında , 30 yaş ve daha üstü insanların hala sinemaya gittiği umuduyla yapılmış gibi duruyor .
Bir yandan da düşünmeden edemiyorum .
Bu türden avukatlı , mahkemeli filmlerde sürekli işlenen " vicdan muhasebesi " kavramının gerçek yaşamdaki karşılığı nedir ?
İyice tükenmiş bir adalet sisteminin , para kazanmak için çürüyen savunucuları olan avukatları temize çıkarmak , onların eninde sonunda doğru tarttığını aktaran bu türden " rahatlatan " filmler çekmek kimin işine gelir ?
Mick Haller gibi bir anti - kahramana odaklanarak anlatılan bu türden hikayelerin aslında kuzuların sessizliğini devam ettirmeye çalışan enstürmanlar olarak da görmek olası .
Kafamızın içindeki paranoyak düşüncelerden çıkıp tekrar filmin sinema olma haliyle ilgilenirsek ; Güneşin Karanlığında , tam bir ince zanaat örneği .
Uyarlandığı romanın tekinsiz ilerleyen ve finalde büyük bir rahatlama sağlayan dokusunu peliküle aktarmayı başarabilmiş ustaca yönetilmiş , oynanmış ve kurgulanmış bir film .
Özellikle mekan duygusu , tüm roman uyarlamalarında olduğu gibi , çok başarılı .
Başka bir Los Angeles izliyorsunuz bu filmde .
Yıllar sonra saygıyla hatırlanacak , kült mertebesine ulaşacak türden bir önem barındırmıyor ama geçmişinde bir sürü kısa filmden fazlası olmayan yönetmen Brad Furman için iyi bir çıkış .
Başroldeki Matthew McConaughey bir yana , şahsım adına perdede izlemekten en çok hoşlandığım kadın olan Marisa Tomei'nin oynadığı bir filmi izleme ve yazma fırsatını kaçıramazdım .
Bir " Mature " ın tüm çekiciliğine sahip Tomei ' ye eşlik eden McConaughey fazla bakımlı kalsa da hayat verdiği avukat karakterinin de tüm gerekliliklerine sahip bir aktör ; Yakışıklı , bakımlı , güvenilmez ve işini bilir .
Yüzündeki , en azından filmlerde gördüğümüz , avukatlara ait sahtekar ve değişken gülümseme ile tüm bir filmi götürüyor .
Zekice yazılmış ve filme çekilmiş , moral verme gücüne sahip bir film izlemek istiyorsanız , Güneşin Karanlığında çok doğru bir seçim olacaktır .
Biz sinema yazarlarına da Hollywood'un elinde hala hikaye anlatabilme yetisinin bulunduğu umudunu aşılayan bir film oldu .
Bilet için harcadığınız paranın hakkını veriyor , sinemada izleyin .
Twitter : murattolga / murattolga@gmail.com
