Üç kısa film ve bir televizyon dizisi projesinden sonra ilk uzun metrajına soyunan Chris Mul , şansını korku türünün bilim kurgu ayağında deniyor .
Astral seyahat fikrinden yola çıkan ve hikâyesini bu bilimsel temel üzerinde inşa eden yönetmen , filmin bütününde derli toplu bir anlatım ortaya koysa da final tercihiyle ortalamanın altında kalıyor . 
Astral filmiyle ilgili fikirlerime geçmeden önce , yılın son haftası olması sebebiyle biraz 2019’un korku türündeki seyrine de birkaç film üzerinden kısaca değinmek istiyorum .
Her sene Aralık ayında hazırladığımız listeler , bizlere o yıl boyunca izlediğimiz filmlerin genel yapısı hakkında da fikir veriyor ve böylelikle farklı türlerde , gidişatı gözlemleme fırsatı doğuyor .
Bu yıl listelerimi hazırlarken , vizyona giren korku türündeki filmler arasından izlediğim birkaç eli yüzü düzgün iş dışında , beklentilerimi tümüyle karşılayan bir eser çıkmadığını fark ettim ve seyrettiklerimin de daha çok festivaller ya da online platformlar aracılığıyla seyircilerine ulaşan yapımlar olduğunu gördüm .
Bu cümleden sonra , Us ve Midsommar hayranlarının “Nasıl olur öyle şey ? ” dediklerini duyar gibiyim ama maalesef en başından beri üzülerek söylüyorum ki Us ve Midsommar’ın yönetmenleri sebebiyle gelen popülariteleri , hak ettiklerinden fazla değer görmelerine sebep oluyor ve ben ödül dağıtanların , bu samimiyetsiz pozitif ayrımcılığından pek hazzetmiyorum .
Jordan Peele ve Ari Aster gibi yine aynı dönemlerde ikinci filmini çeken Robert Eggers , kanımca The Lighthouse ile her iki filmden de güçlü bir eser ortaya koydu ama üzücü olan , The Lighthouse’un Türkiye’de vizyona dahi girmeyecek olması ve sadece festival gösterimleriyle sınırlı kalması … 
Doğal olarak , ben bunları söylediğimde ekseriyetle , “Get Out ve Hereditary kötü müydü ? ” sorularıyla karşılaşıyorum fakat bilakis , her ikisinin de başarılı ilk denemeler olduğu cevabını veriyorum .
Ancak burada dikkat edilmesi gereken bir nokta var ki o da , Get Out ve Hereditary’nin , ilk uzun metrajlarını çekmiş iki yönetmeni bir anda beklemedikleri ve tahmin etmedikleri bir popülariteye ulaştırarak , ikinci filmlerinde de aynı “büyük yönetmen” yaklaşımıyla değerlendirilmeleri hatasına yol açması .
Bana göre bir korku filminin en büyük kozu inandırıcılıktır - hatta fikirden de önemlidir ; mühim olan klişe bir öykü değil , klişe bir öykü anlatımı ortaya koymamaktır - fakat seyirci , bir filmi izlerken kritik bir sekansta gülüyorsa o korku anlatısının inandırıcılık düzeyini sorgulamak gerekir .
Us’ın kendisini çok ciddiye alan tavrı ve büyük sözler söyleme yönündeki aşırı çabası filmin hissiyatını zedelerken , Midsommar’ın en başta kurduğu atmosferi abartılı ve gülünç duruma düşen performanslar yüzünden kaybedip inandırıcılığını yok etmesi bana göre hataydı ve filmleri bütünüyle başarılı bulmam önünde en büyük engeldi .
Başka bir deyişle Midsommar ile Us , hem bu yılki korku türünün Türkiye vizyonunda neler yaşandığına , hem overrated filmler kuşağına , hem de birazdan Astral’de bahsedeceğim gibi kâğıt üzerinde enteresan görünen her fikrin her zaman çok iyi bir filmle sonuçlanmayacağına iyi birer örnek oldular … 
Şimdi gelelim yeniden Astral filmine …
Astral seyahat , sinemada yeni işlenmiş ya da korku türüne malzeme olmamış bir hikâye değil .
Kültleşmiş pek çok örneği var ve bilhassa korku türünün bilim kurguya hizmet eden kısmında türün sevenlerini memnun edecek fikirlere yol açabiliyor .
Astral filmi de , kendisini giriş cümlesiyle bilimsellik temeline dayandırarak inandırıcılık , dolayısıyla da korku hissiyatını desteklemeye çalışıyor ve giriş sekansıyla , bunda başarılı oluyor .
Claire isimli genç bir kadının yaşadıkları ile öyküsünün açılışını gerçekleştiren Astral , yıllar sonrasına geçiş yapıyor ve bizi Alex ile tanıştırıyor .
Alex , Claire’in oğlu ve okulda astral seyahat hakkında aldığı dersten sonra yıllar önce kaybettiği annesiyle iletişime geçmeye karar veriyor . 
Hikâye buraya kadar güzel .
Yönetmenin bundan sonra yapması gereken , senaryosunu birlikte yazdığı Michael Mul ile öyküyü dallanıp budaklandırmak , mümkünse katmanlandırmak .
Fakat Astral’in sorunu tam da orada başlıyor zira hikâye , bilimsel temelli bir düşünceden yola çıkıp bambaşka bir noktada bırakıldığı gibi , fikir mantıklı bir çerçevede genişletilemiyor ve farklı korku filmlerinden alınmış parçalarla oluşturulmuş bir film hissiyatı vermeye başlıyor . 
Alex’in , astral seyahat denemelerine giriştiği kısımlarda film , adeta bir Paranormal Activity ve hatta Lights Out havasına bürünüyor ve doğru düzgün bir korku atmosferi yaratılamadan , adeta “korkutucu bir şey varmış” gibi davranılıyor .
Astral seyahat sonucu ortaya çıkan sözde korku figürü ise filmin temelini bütünüyle yerle bir ediyor ve bilim kurgu ayağını çöpe atıp , hâlihazırda sürekli işlenen bir korku temasıyla yoluna devam etmesine sebep oluyor . 
Filmin başında astral seyahati bilimsel düzeyde inceleyen ve hikâyesini bu düşünce üzerinde inşa edeceği izlenimi veren Astral’in , yolun yarısında yön değiştirmesi belki de fantastik bir boyut kazandırıldığında değerlenecek bir öyküyü sıkıcı , tatsız ve aceleye getirilmiş bir final ile taçlandırmasıyla sonuçlanıyor ve en önemlisi , o ana dek hikâyeye destek veren tüm karakterleri işlevsiz bırakıyor .
Alex’in iki arkadaşı , hocası ve hocasıyla aralarında bir ilişki olduğunu fark ettiğimiz kız öğrencisinin varlığı ve hikâyeye hizmetleri sonuçsuz kalıyor ; senaryo başlangıçta kurduğu süslü cümleler ve karakter misyonları hakkında hiçbir soruya cevap veremiyor . 
Açıkçası kendi adıma , annesiyle iletişime geçme hayaliyle yola çıkan ve astral seyahati deneyimleyen bir gencin , bambaşka bir yola sürüklenmesini ve arkadaşlarıyla birlikte fantastik bir maceraya yelken açmasını daha heyecan verici bulabilirdim .
Fakat Astral’de , bu şansın değerlendirilemediğini ve annenin durumuna zorlama bir cevap bulma isteği yüzünden bu fırsatın kaçırıldığını düşünüyorum .
Zaten Astral , üzerine uzun uzadıya konuşulacak ve derinlemesine incelemeler yapmaya olanak tanıyacak bir film değil .   Ne simgesel bir anlatımı , ne de estetik duygusu var .
Evet , meramını düzgün bir şekilde anlatıyor ama bunun seyircisini tatmin etmeye yetmeyeceği aşikâr . 
Oyuncu performansları için çok kayda değer bir şey söyleyemesem de , Alex’e hayat veren Frank Dillane’in filmi kurtarmaya yetecek düzeyde olduğunu ifade edebilirim .
Farklı boyutlara geçme ve boyutlar arası serüvenler konusunda akıl almaz , çığır açan filmler / diziler izlediğimiz bir süreçte , Astral’in basit bir fikirle korku atmosferi yaratabilmesi zordu ama imkânsız değildi .
En azından denenmiş deyip , kararı size bırakıyorum .
