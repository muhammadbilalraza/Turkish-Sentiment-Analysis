Hollywood animasyon tarihi , Kuzey Amerika’nın kutlamaya bayıldığı noel , cadılar bayramı , ve şükran günü gibi tatillerden gerektiğinden fazla nasibini aldıktan sonra sıranın artık Güney Amerika , spesifik olarak Meksika tatilleri ve mitolojilerine gelmesinin zamanı gelmişti .
Cadılar Bayramı’ndan iki gün sonra kutlanan , yaşamdaki ailelerin ölü yakınlarını hatırladığı Ölüler Günü tatilinden esinlenmiş olan Hayat Kitabı , fantezi sinemasının önderlerinden yönetmen Guillermo del Toro’nun yapımcılık dopingiyle bir araya getirilmiş yaratıcı mı yaratıcı , muazzam bir çocuk animasyonu .
Bir sürü mitolojik hikayenin modern zamanlara uyarlanmasında yardımcı olan ‘Asıl hikayenin zamanımızda anlatılması’ numarası ile başlıyor film .
Sıkıla sıkıla müzeye gitmek zorunda olan bir avuç ilkokul çocuğu , Mary Beth ( Christina Applegate ) isimli bir rehber tarafından gizli bir odaya götürülür .
Bu odadaki kuklalar , Meksika kültüründen esinlenmiş hikayelere aittir ve Mary Beth , kuklaları kullanarak Ölüler Günü’nden esinlenmiş bir aşk hikayesi anlatmaya karar verir .
Hikayenin Mary Beth’in ağzından modern zamanda yaşayan çocuklar için anlatılması hem eski Meksika mitolojisi ve çocukların anlayabileceği popüler kültürü birleştirmekte , hem de hikayenin içindeki karakterlerin nasıl daha modern aksanlara ve davranışlara sahip olduklarını açıklamakta yardımcı oluyor .
Hikayeye göre ölüler dünyasının iki kademesi vardır : Hatırlananların Dünyası ile Unutulanların Dünyası .
Ölülerin aileleri tarafından hatırlandıkları için mutluluk içinde yaşadığı Hatırlananların Dünyası’nın adil hükümdarı La Muerte ( Kate del Castillo ) , hatırlanmayanların üzüntü içinde yaşadığı Hatırlanmayanların Dünyası’nın hileci hükümdarı Xibalba ( Ron Perlman ) ile bir bahse girer .
Bahis , Maria ( Zoe Saldana ) isimli güzel bir kızın kendini beğenmiş savaşçı Joaquin ( Channing Tatum ) veya sevgiye önem veren şarkıcı Manolo ( Diego Luna ) ile evleneceğine dairdir .
Eğer Maria Joaquin ile evlenirse Xibalba Hatırlananların Dünyası’nı ele geçirecek , fakat Manolo ile evlenirse Xibalba bir daha yaşayanların dünyasını etkileyemeyecektir .
Joaquin , Xibalba’nın kendisine verdiği bir yenilmezlik madalyasından güç alarak Maria’nın aşkını ister .
Diğer yandan ailesi tarafından boğa güreşçisi olmaya zorlanan Manolo , güreşçilik yerine müzikalitesini kullanarak Maria’yı etkilemek ister .
Ne yazık ki Chakal ( Dan Navarro ) isimli bir eşkiyadan kendilerini koruyabilmek için kasabanın Joaquin’e ihtiyacı vardır ve Joaquin sadece Maria ile evlenirse kasabada kalacaktır .
Aşk ve kasabasına olan görevi arasında bir seçim yapmak zorunda kalan Maria’nın başına trajik bir olay gelir ve Manolo onu kurtarmak için ölülerin dünyasından geçmek zorundadır .
Hayat Kitabı’nın en büyük teknik kozu filmin kendine ait görsel yapısı .
Daha gerçekçi bir CGI yaklaşım edinmek yerine Meksika kültüründen ve özellikle Ölüler Gününde kullanılan kültürel estetikten ilham alan filmin dizaynı , göz büyüleyici sürreal bir çizgi film havası yaratıyor .
Ekranı safi çocukların dikkatini dağıtsın diye parlak renklerle boyamak yerine bol kontrastlı sinematik bir görüntü yönetimine sahip film .
Karakter dizaynları ise Pixar stili gerçeklik yerine eğlencelik çizgi dizilerin yapısına sahip .
Filmin yönetmeni Jorge R. Gutierrez zaten Cartoon Network’ün ünlü El Tigre çizgi dizisinin yaratıcısı .
Hayat Kitabı’nın ana hikayesi ta Eski Yunan mitolojine uzanan klasik bir ‘Kahramanın yolculuğu’ şablonuna uyuyor , Manolo’nun Maria’ya ulaşmak için ölülerin dünyası’nda girdiği bir seri ölümcül test bu hikaye yapısını destekliyor .
Fakat diğer yandan yapımcılar bu eski mitolojileri fazla ciddiye almayarak bu gelenekleri saygılı bir biçimde ti'ye alan eğlenceli ve komik bir hava da yaratıyorlar .
Filmin bir büyük negatifi varsa o da son dönem animasyonların fazla kullandığı popüler şarkıları hikayeye uyarlama klişesi .
Neyse ki bu trend ikinci yarıdan sonra yokoluyor .
Sonuçta Hayat Kitabı , herkesin kültürüne saygı duyarken yaşamda kendi yolunu kurmasının ve gerçek aşkın önemi üzerine duran yaşam dolu bir aile filmi sunuyor .
