Lise yıllarında başlayan bir ilişkide , kazara ( ! ) ilk çocuğa hamile kaldıktan sonra küçük bir kasaba hayatının hay huyu içinde 6 kişilik bir aileye döndüyseniz , bu sorunun cevabı David ve Nikki çifti için fazlasıyla kafa karıştırıcı .
Senaristliğini ve yönetmenliğini , bu filmle ilk uzun metrajlı işine imza atan Robert Machoian’ın üstlendiği İki Aşığın Ölümü ( The Killing of Two Lovers ) bu haftanın küçük bütçeli , bağımsız yapımı olarak karşımıza çıkıyor .
4 : 3 kadrajına biçimsel olarak da sıkıştırdığı minimalist anlatımıyla Machoian’ın kamerası , çiftlerden erkek olanının , David’in peşi sıra hareket ederek , sorunlar yaşayan bir evliliğin belki de en bocaladığı günlere eğiliyor .
Zira içinden bulunduğu girdaptan biraz kafasını dışarı uzatarak nefes almak isteyen eş Nikki , aileyi tamamen dağıtmadan bir süre ayrı yaşama , hatta başka insanlarla da görüşme fikrini masaya getiriyor .
Ortak alınmış bir karar gibi seyirciye lanse edilse de , filmin çarpıcı açılışına bakarsak David , bu kararın uygulamasından pek de hoşnut değil !
Hatta filmin ilerleyen sahnelerinde görüyoruz ki dünya bayadır David’e ayak uydurmaktan vazgeçmiş .
Machoian’ın kaleminden çıkan fedakâr bir baba ama esasen içinde doğup büyüdüğü taşrada bir ‘kaybeden’ David .
Üstelik onun içinden geçtiği gerçekliği kabullenememe , kıskançlık , çaresizlik vb. buhranlara o kadar çok odaklanıyoruz ki çifti bu noktaya getiren esas meseleleri neredeyse hiç görmüyoruz .
Senaryo seyirciye birebirde göstermeden anlatmayı tercih ediyor ; boşlukları biz doldurmalıymışız hissi yaratıyor .
Bu noktada biraz dikkatli davranmalı ve Nikki’yi cadı kazanına atmamalı seyirci .
Zira feminist bakış açısından okumaya kalktığımızda , taşradaki stilistlik erkek buhranı karşısına ‘umarsız davranan 4 çocuk annesi kadını’ oturtmak işten bile değil !
Ama tıpkı yerli sinemamızın buhranları gibi Amerikan sineması da taşradaki bu toksik erkekliği pek sever .
Çözmeye çalışmaktansa eşelemek , arı kovanına çomak sokmak çok daha eğlencelidir çünkü .
Bir de kadın kısmına karşı cadı avcılığı en kolayıdır .
Neyse ki yönetmen birkaç ince manevra ile bu kolaycılığa kaçmadan çiftler arasındaki dengeyi korumaya özen gösteriyor .
Tansiyonu neredeyse hep gergin tutarak seyirciyi 84 dakika sonunda finale taşımayı başarıyor . 
 Oyunculuklar açısından baktığımızda başrol David’i canlandıran Clayne Crawford’un filmde olmadığı sahne neredeyse yok .
Yönetmenle tanışıklığı 2009’a uzanan ve filmin uygulayıcı yapımcı titr’lerinden birini de üstlenen Crawford , David karakterinin tüm biçimsel ve manevi sıkışmışlığını , ‘tüm dünya onun omuzlarına yüklenmiş’ hissini her sahnede sırtlıyor ve bu duyguyu seyirciye geçirmek için gözle görülür bir çaba sarf ediyor .
Anne Nikki’yi canlandıran Sepideh Moafi de karakterinin kendi çerçevesi içerisinde inandırıcı bir oyunculuk sergiliyor ; sınırlı yakın planlar oldukça başarılı .
Filmin çocuk oyuncuları ise God Bless the Child ve The Minors filmlerinde de olduğu üzere yönetmen - senarist Robert Machoian’ın kendi çocukları .
Crawford ve Machoin verdikleri ortak bir röportajda çocuklarla çekimlerden önce defalarca prova yaptıklarını ve oyunculuğun artık onlar için bir oyuna dönüştüğünü dile getirmişler .
Gerçekten çocuk oyuncu yönetimi olabilecek en üst doğallıkta .
Birbiri üzerine binen diyaloglarla bu doğallığın gücü de artıyor .
Film mütevazı bütçesine rağmen teknik anlamda da güçlü .
4 : 3 kadrajı ile kullanılan geniş açılı planlar , seyirciyi hikayeyi kıyısından kıyısından izlemeye mecbur bırakırken , ses tasarımı da özellikle baş karakter David’in ruh haline paralel bir çizgide kurgulanmış .
Süpermarketteki kahve sahnesi , kamyonetin arkasında elma yediği plan ya da ‘atış talimi’ yaptığı sahnelerdeki ses tasarımı karakterin psikolojisinin altını özellikle kalın kalın çiziyor …
Prömiyerini 2020 Sundance Film Festivali’nde yaptıktan sonra ülkemizde de çevrimiçi olarak 40. İstanbul Film Festivali’nde kendisine yer bulan İki Aşığın Ölümü ( The Killing of Two Lovers ) , haftanın festival filmi kategorisinde Başka Sinema salonlarında vizyonda !
Sağlıkla kalın , iyi sinemayla kalın !
