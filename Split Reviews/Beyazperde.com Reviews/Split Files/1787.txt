Tüm dünyada bilinen ve sevilen , meraklı olduğu kadar da korkusuz Frankofon çizgi roman kahramanı Tenten , son olarak Indiana Jones ile tatminsiz bir işe imza atmış usta yönetmen Steven Spielberg'in yönetmenliğinde yüksek bütçeli bir animasyonla karşımızda .
Filmi , hikayesi ve içerdiği benzer aksiyon yüzünden , Indiana Jones'un rövanşı olarak izlemek de mümkün . 
Tenten'le beyazperdede daha önce de karşılaştık .
Kahramanın gerçek oyuncularla çekilmiş iki sinema filmi ve biri stop motion kukla animasyonu olan 3 canlandırma sineması örneği var .
Ayrıca 3 sezon devam eden bir çizgi TV dizisi de var fakat ilk defa Amerikalı olmayan bir çizgi roman kahramanının maceraları , böylesi büyük bir bütçe ile sinemaya uyarlanıyor . 
Amerikalıların her şeyi kendi seyirci beğenilerine uydurma hadisesinden hiç etkilenmemişe benzeyen Tenten'in Maceraları ( The Adventures of Tintin : Secret of the Unicorn ) , yapılmış aslına en sadık çizgi roman uyarlamalarından biri .
Özellikle Kaptan Haddock'un azılı bir ayyaş olması hadisesinin törpüleneceğini düşünürken filmin bunu ana espri malzemesi haline getirmesi cesur ve takdir edilesi bir tutum .
Tenten çizgi romanlarında kahramanın vazgeçilmezi olan köpeği fındık / Milu ve sakar Interpol ajanları Dupond&Dupont kardeşler bu macerada da karşımızdalar . 
En heyecanlı Tenten hikayesi olduğunu iddia edemesem de , filmin oldukça kolay takip edilen , buna rağmen grift bir olay örgüsü içeren senaryosu , finale kadar seyirci ilgisini sürdürecek türden bir çalışma ama çocuklardan çok gençler ve yetişkinler için yazılmış olduğunun altını çizmem gerek . 
Tenten'in maceraları ilklerle dolu bir film .
50'ye yakın filme yönetmen olarak imza atmış Spielberg'in ilk animasyon denemesi ve Peter Jackson'ın görsel efekt firması Weta Digital'in de bu alanda ilk çalışması . Weta'nın , görsel efekt pazarında , geçmiş yıllarda George Lucas'ın ILM'inin elindeki liderlik bağrağını devraldıktan sonra Lucas'ın yakın dostu Spielberg'le böyle bir maceraya girişmiş olması son derece ilginç aslında bakarsanız .
Ortaya çıkan sonucun ne olduğunu epey merak ediyordum ve filmi izledikten sonra şunu rahatlıkla iddia edebilirim ki , şu ana kadar Tenten'in Maceraları'nın animasyon kalitesine yaklaşacak bir iş görmüş değiliz .
Robert Zemeckis'in Kutup Ekspresi ( The Polar Express ) gibi filmlerde yeni bir gerçekçilik yaratmak uğruna denediği ama kısmen başarılı olabildiği , gerçek oyuncu performansı ile çekilen sahnelerin dijitize edilerek animasyon ortamına aktarıldığı hareket yakalama / motion capture tekniği , bu defa müthiş bir şekilde başarılmış olarak karşımızda .
Filmi , karakterlere , mekan ve araç tasarımlarına ve tüm bunların hareket dinamiğine hayran kalmadan izlemek mümkün değil .
Seyircisiz filmlere giden yolda bir milattan bahsedilecekse , sanırım bu Tenten'in Maceraları olacaktır . 
Gelelim filmle ilgili tatsız noktalara takılmaya .
Artık daha pahalı bilet sattırmasından başka hiçbir albenisi kalmayan 3D numarasına Tenten'de de mecburuz .
Filmin ülkemizde gösterilecek tüm kopyaları 3D olarak hazırlanmış ve oldukça hızlı akisyon anlarının yaşandığı uzun sekanslar boyunca , 3 boyut teknolojisi takibi daha da zorlaştırmaktan başka bir işe yaramıyor .
Tenten 3D olduğu için daha etkileyici değil , daha yorucu olabiliyor sadece . 
Ayrıca , aseksüel olduğundan emin olduğumuz kahramanın macerasında 75. dakikaya kadar hiç dişi karakter görmüyor olmamız , 107 dakikalık film boyunca görünen tek dişi karakterin ancak beş dakikalık bir komedi malzemesinden ibaret olması filmi cinsiyetçi tercihlerle izlenir yapacaktır .
Evet , itiraf ediyorum ; kahramanları , öyküsü ve aksiyonuyla tamamen erkeklere hitap eden bir animasyon olmuş Tenten'in Maceraları . 
Tenten'in Maceraları , teknik olarak üstünlüğü tartışılmaz olsa da , izlediğim en iyi animasyon ya da Spielberg gibi bir ustanın en iyi işi değil şüphesiz .
Fakat hakkını teslim edeyim ; çorak bir vizyonda karşıma çıkan , benim gibi Tenten'i çocukluğuna gömmüş herkesi zaman tüneline sokacak kadar keyifli bir seyirlik oldu .
Bu filmi izlemek çocukluğumuzun Milliyet Çocuk dergisini okumak gibi bir şey .
Benim gibi Avrupa çizgi romanlarından hoşlanan bir aksiyon sineması tukunuysanız sinemanın yolunu tutmanızda fayda var . 
Twitter : murattolga / murattolga@gmail.com
