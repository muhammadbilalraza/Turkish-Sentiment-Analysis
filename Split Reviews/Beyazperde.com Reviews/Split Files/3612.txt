Cassandra'nın Rüyası'nı izlerken oldukça garip bir hisle cebelleşmek zorunda kalıyorsunuz .
Karşınızda olup biten olayların zihninizdeki yansımasında hep Woody Allen'ı görüyorsunuz .
Oldukça sık kullandığı el ve yüz mimikleriyle bir orkestra şefi edasıyla filmi yönettiğini , her duygunun daha da abartılı , her sahnenin daha da gösterişli olması için durduğu yerde heyecandan kıpır kıpır olduğunu seziyorsunuz .
Bu nedenle de beyazperdede izlediğiniz görüntülerin bir filmden çok canlı bir performansa ait olduğunu hissediyorsunuz .
Sanki filmin sonunda Woody Allen makine odasından çıkacak ve önünüzde selam verip , kendisine atılan çiçeklere teşekkür edecekmiş gibi tekinsiz bir duygu peşinizi bırakmıyor .
Bu nedenle de film bittikten sonra sinema salonunu terk ettiğinizde bir film izlemişsiniz gibi değil de , Antik Yunan'dan günümüze taşınan bir tragedyanın canlı temsilini seyretmişsiniz gibi hissediyorsunuz .
Aslına bakarsanız Cassandra'nın Rüyası ilhamını Antik Yunan tragedyalarından alan bir film zaten . Woody Allen'ın geçmiş çalışmalarında da sık sık izlerine rastladığımız bu esinlenme Maç Sayısı ile başlayan yeni dönem Woody Allen filmlerinin üslubunda belki de eskisinden daha da yoğun bir şekilde hissediliyor .
Yeni dönem Woody Allen filmlerinde , tragedyalara konu olan mitolojik karakterler , yönetmenin kendine has sunumuyla ünlü oyuncuların bedenlerinde hayat buluyorlar ve Londra'nın sokaklarında dolaşıp , günümüzün toplumsal düzenini eleştiriyorlar .
Cassandra'nın Rüyası öncelikle adı vasıtasıyla gidişatı hakkında küçük ipuçları veren bir film .
Geleceği görme yeteneğine / lanetine sahip olan Cassandra , Yunan mitolojisinde sürekli gelecekle ilgili kehanetlerde bulunan ancak söylediklerine kimseyi inandıramayan buhranlı bir karakter .
Dolayısıyla geleceği değiştirme , geleceğe etki etme yetisine sahip değil .
Bu nedenle izleyeceğimiz filmin Cassandra'nın Rüyası adını taşıması , hikayenin geleceği gören ancak onu değiştiremeyen birinin kehaneti olduğunu belli etmekte ve izleyeceklerimizi kaderle bağdaştırma imkanı sunmakta .
Esasında Woody Allen'ın yeni dönem filmlerinde konu dönüp dolaşıp , hep kader temasına bağlanıyor .
Hatırlayabileceğiniz gibi Maç Sayısı , nehre atılan yüzüğün köprünün demirlerine çarptıktan sonra içeri mi yoksa dışarı mı düşeceği üzerinden yaratılan heyecanla şans ve kader kavramlarına atıfta bulunuyordu .
Cassandra'nın Rüyası , bu konuyu karakterlerinin yaşam biçimlerini ve hayallerine kavuşabilmek için kendilerine buldukları çözüm yollarını dile getirirken ön plana çıkarıyor .
İlk olarak ikinci el bir tekne satın almaya çalışırken gördüğümüz Terry ve Ian'ın zengin olma , rahat ve tasasız bir hayata kavuşma hayalleri iki kardeşi hep şans oyunlarının kapısını çalmaya zorlamakta .
Terry'nin at yarışlarında ve poker masalarında bulmaya çalıştığı refaha , Ian ülkesinden kilometrelerce uzaktaki bir otel projesine para yatırarak , yani kapitalist sistemin onayladığı ve teşvik ettiği yollardan kumar oynayarak kavuşmayı düşlüyor .
Böylelikle karakterlerin kaderle ve şansla olan ilişkileri , öykünün gidişatının kendi kendisine yön bulmasına yardımcı oluyor . Woody Allen , öykünün ilerlemesi için hiçbir şey yapmadan sadece uzaktan gözlemliyor sanki .
Şans ve kader karakterlerin seçimlerine etki ederek onları belirli bir sona yaklaştırıyor .
Bu durum filmin akıcılığını beslemenin yanı sıra , gidişatın son derece doğal bir ritimle bezenmesini sağlıyor .
Öte yandan çocuklukları boyunca kendilerine yardım eden milyarder amcalarının etkisiyle kaynağı ve boyutu belirsiz bir zenginlik imgesiyle akılları başlarından giden Ian ve Terry , aslında kurallarını kendi kendilerine belirledikleri bir zengincilik oyunu oynamaktalar . Woody Allen , iki kardeşin el ele verip oynadığı bu oyunu birçok görsel ve metinsel ayrıntıyla gözler önüne sermekte .
Filmde , araba tamircisinde çalışan , içki içen , kumar oynayan Terry , haydan gelen huya gider zihniyetiyle daha ' alışıldık ' bir hayat yaşarken , Ian hayalini kurduğu zenginliği taklit ederek tatmin olmaya çalışıyor . Woody Allen'ın her iki kardeşi de pür dikkat izleyen kamerası , kardeşlerin zenginlik merakını vurgulayan öyle belirleyici ayrıntılara odaklanıyor ki aklınız duruyor .
Özene bezene hazırlanan ve her gerilimi , her coşkuyu iliklerinize dek hissetmenizi sağlayan sahne düzeni küçük ayrıntılarla öyle önemli noktalara atıfta bulunuyor ki , zaman zaman küçük dilinizi yutasınız geliyor .
Terry'nin tamir ettiği eski arabalar ile dolaşıp , eski çağlarda yaşamış aristokratlara özenerek kırlarda piknik yapan Ian'ın ' plastik bardaktan ' içtiği şarap , bize onun tamamlanmamışlığını hemen belli ediyor örneğin .
Filmde bir dönüm noktası yaratan Terry'nin kendi elleriyle yaptığı tahtadan silah , iki kardeşin oynadığı zengin olma oyununun gerçekten de sadece tehlikeli ve katlanılmaz sonuçlara vesile olabilecek bir çocuk oyunu olduğunu derinden hissettiriyor . Woody Allen , Cassandra'nın Rüyası'nda , eski çalışmalarında karşımıza birer güldürü unsuru olarak çıkan sınıf atlama , zengin olma hırsının günümüzde gülünüp , geçilemeyecek kadar ciddi bir konu haline geldiğini daha da şiddetli vurguluyor .
Allen'ın karakterleri , yeni filminde kapitalist sistemin kendilerini sahip olmaya zorladığı tasasız , rahat ve düz bir çizgide akıp giden şablon hayata kavuşabilmek için artık daha da fazla riske giriyorlar .
Cassandra'nın Rüyası , Philip Glass'ın müziklerinin de yardımıyla belki de hiçbir Woody Allen filminde görülmediği kadar fazla gerilim öğesiyle doldurulmuş bir film .
Özellikle Colin Farrell'ın etkileyici performansı sayesinde zaman zaman çok kısa bir süreliğine bir kara komediye dönüşen filmin , izleyicilerine güldüğünüz şeye dikkat edin mesajını veren ve niye güldüğünü sorgulatan bir yapısı da var .
Sonlarına doğru enteresan bir " Habil ile Kabil " öyküsü de anlatmaya başlayan Cassandra'nın Rüyası , Woody Allen'ın attığı her adımda büyüyen bir dahi olduğunu kanıtlar nitelikte .
