Kısa yoldan zengin olabilmek için ödeyemeyeceği borcun altına girmiş kafeci Cemil , bu durumdan kurtulabilmek için olmadık bir işe kalkışır ve 6 nolu telefondan ( başında kod olmadan ) Şeytan'ı arayarak ruhunu satar !
Bir anda paraya kavuşan Cemil'in ilk işi ailesini terk edip zevke , sefaya dalmak olur ama Şeytan'ın ona oynayacağı daha ne oyunlar vardır !
Filmin yönetmeni Hakkı Görgülü'nün sıkı bir sinema izleyicisi olduğu belli .
Karakterler " gücü içinde hisset " , " güç benim yanımda artık " repliklerini söylerken fonda Star Wars'dan Imperial March'ın çalması , filmin finaline doğru Cemil'in attığı tahrif edilmiş Yaşar usta tiradı ve yine o aralarda parkta bir bankta seyirciye dönüp yaptığı 25. Saat ( The 25th hour ) ' tekine benzer suçlama sekansları ancak bunun kanıtı olabilir .
Yönetmenin kafasında çekmiş olduğu film belki de çok daha iyiydi , bunu bilemeyiz .
Zaten tanıdığım tüm yönetmenler , " düşündüğüm filmi çekemedim " diye dertlenirler .
Evet , ucuz prodüksiyon , kötü senaryo , kötü oyunculukla birleşince , bir de buna yönetmenin kendi acemiliği eklenince ortaya izleyecek olan kimseyi mutlu etmeyecek bir sonuç çıkmış .
Gişe sinemasıyla hiçbir derdim yok , şiddetle gerekliliğini savunuyorum fakat Seninki Kaç Para ? gibi filmlerin çoğalması , seyircinin sinemadan tekrar elini ayağını çekmesine yol açacak kadar kötü sonuçlar doğurabilir .
Yeşilçam'ın " ne çeksek izliyorlar " zihniyetini günümüzde devam ettirmenin hiç faydası yok .
Başrole TV şöhreti Vatan Şaşmaz'ı taşıyan filmin çıkış noktasında Atıf Yılmaz'ın unutulmaz Arkadaşım Şeytan'ı ile eser miktarda benzeşme içerirken , sonrasında bambaşka sulara yelken açıyor .
Tabi o filmdeki ironiyi de ara ki bulasın !
Filmin tek yıldızı Vatan Şaşmaz , ki onun sinemada bilet sattırabilme ihtimali de kocaman bir soru işaretidir bana kalırsa .
Tecrübeli bir yönetmenle karşılaşmış ve bu kadar öne çıkmamış bir rolde oynamış olsa , komedi sineması için bir kazanç olabilirdi ama bu senaryo ve yönetim onun zaten abartılı hallerini bir adım daha öteye taşımaktan gayrı bir şey yapamamış .
Hani İstanbul'da pek seyircisi olmayan tiyatro toplulukları vardır ve onlar da şanslarını biraz tanınan yüzlerle Anadolu'da denerler , küçük ilçelere kadar gidip , kör gözüm parmağına mesajlarla , abartılı duygusallıkta komik oyunlar sergilerler .
Seninki Kaç Para nedense  bana çocukluğumda okulumuza gelen o tiyatrocuların oynadıkları oyunları hatırlattı .
Seninki Kaç Para , haftanın pek çok filminden en umursanmayacak olanı .
Bu filmin sizi o kocaman salona sokmak için hiçbir iddiası yok .
İnanın , TV'de " Yalan Dünya " gibi dizilerde hem daha iyi bir yapımcılık hem de daha bol kahkaha var .
Seninki Kaç Para , bir sonraki " Altın Kestane " ödüllerinin en güçlü adayı olacak gibi görünüyor .
Twitter . com / murattolga
