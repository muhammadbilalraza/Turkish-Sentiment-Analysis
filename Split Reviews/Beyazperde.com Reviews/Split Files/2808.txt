Hollywood sineması , Meksika'yı hep bir sınır ülkesi olarak algılamamıza sebep oluyor .
Bir düşünün , hakkında bunca film seyretmemize rağmen bu filmlerden Meksika ile ilgili ne öğreniyoruz ?
Bildiğimiz şeyler , sonu gelemeyen otoyollarda polis ile kedi - fare oyunu oynayan Amerikalı kanun kaçaklarının derdinin hep Meksika sınırını geçmek olduğu , ya da Amerika - Meksika sınırında yer alan Tijuana'nın üniversiteli gençlerin bahar tatilinde ziyaret etmeye bayıldığı gözde mekanlar arasında yer aldığı .
Derin politik içerikli Hollywood filmlerinde bile Meksika , yerel halkının Amerika'ya göç edebilmek için sınırda mücadele verdiği bir ülke olarak çıkıyor karşımıza .
Belli ki Hollywood filmlerinin her zaman işlediği sorun , sınırı geçmek .
Geçtikten sonra ne olacağı , karakterlerin neler ile karşılaşacağı bizi pek ilgilendirmiyor .
İlgilendirdiği Hollywood filmlerinde ise her zaman bir tekinsizlikle karşılaşıyoruz .
Meksika'nın ilkel , tekinsiz topraklarını ziyaret edenler , çoğunlukla ya kanunla , ya da kültürle çatışmaya başlıyor ve başlarına gelmedik kalmıyor .
Anlayacağınız Hollywood sineması için kanun kaçaklarının ve yasadışı işlerin kol gezdiği Meksika , özgür , demokratik ve kanundan yana olan Amerika'nın aynadaki aksini temsil etmekte .
Hollywood çoğunlukla aynanın diğer tarafında gizlenen bu ülkenin sahici niteliklerini yansıtmak yerine , sadece aynadaki aksine bakarak kendini şekillendirmekte .
Alfonso Cuarón , Alejandro González Iñárritu ve Guillermo del Toro gibi kendi ülkelerinde çektikleri filmlerle adlarını duyuran günümüzün en meşhur Meksikalı yönetmenlerinin de son yıllarda Meksika hakkında fazla söz söyledikleri söylenemez .
İçlerindeki en duyarlı isim olarak algıladığımız Iñárritu'nun son filmi Babil'de , Meksika'yı bir kez daha Amerika sınırında yaşanan problemlerle gündeme getirdiğini gözlemliyoruz .
Oysa bu hafta vizyona giren öyle bir film var ki , bize hem Meksika'nın beyazperdeye yansıtıldığı gibi sadece bir sınırdan ibaret olmadığını , hem de Meksika'da film çekmenin bambaşka bir tadı olduğunu kanıtlıyor .
Francisco Vargas yönetmenliğindeki Keman , belki de Elia Kazan'ın Viva Zapata'sının popüler olduğu 1950'li yıllardan beri karşılaşmadığımız bir Meksika portresi ile yüz yüze getiriyor bizleri .
Meksika , Keman'da ekonomik eşitsizliğin tavana vurduğu , sermaye sahiplerinin çiftçileri ezdiği , yoksulların basit istekleri karşılığında büyük bedeller ödedikleri bir ülke olarak kodlanıyor .
Üniformalı askerlerin bir grup köylüye işkence ettikleri ürkütücü bir sahne ile açılan Keman , ilerleyen dakikalarda bu sahnedekine benzer bir şiddet görüntüsü ile yüz yüze gelmemizi engelliyor .
Ancak açılış sahnesinde tanık olduğumuz olayların dehşeti , filmin tamamını karakterlerin başına bir tehlike gelecek korkusuyla diken üstünde oturarak izlememize neden olmakta .
Vargas'ın bilinçli olarak yarattığı bu tedirginlik duygusu , filmi ilgiyle izlememizi , olay örgüsünün peşinden tereddüt etmeksizin sürüklenmemizi sağlamakla beraber yönetmenin hikaye kurgulamaktaki ustalığını da kanıtlamakta .
Keman ustası Plutarco'nun samimi davranışlarının yanı sıra , çocuk karakterlerin ön plana çıkarılmasıyla her sahnesinde biraz daha içten ve sıcak bir anlatıma kavuşan Keman'ın az önce de söz ettiğimiz gibi tekinsiz bir atmosferi var .
Film içinde birçok farklı fonksiyona sahip olan bu durumun en belirgin sebebi , Francisco Vargas'ın anlattığı öyküyü belirli bir zaman dilimine yerleştirmemiş olması .
Filmin siyah - beyazlığı ister istemez izleyiciye geçmişte olduğunu hissettiriyor .
Vargas'ın hareketli kamerası ise zaman zaman izlediğimiz siyah - beyaz filmin bir belgesel olduğu fikrine kapılmamıza neden oluyor .
Bu iki duygu birleştiğinde filmin , geçmişte yaşanmış bir gerilla savaşını gözler önüne serdiğini düşünüyoruz .
Vargas ise anlattığı öyküyü sabit bir zaman dilimine oturtmayarak önce Meksika Devrimi sırasında ve ardından da 1970'li yıllarda verilen mücadelelere genel geçer bir anlam yüklüyor .
Filmin samimi , barışçıl atmosferine rağmen her daim hissedilen tedirginlik duygusu , en sakin , en ılımlı zamanlarda bile uğruna mücadele edilen sorunların her zaman gündemde olduğunu ve ülkeye tekinsizlik aşıladığını belli ediyor .
Meksika'nın güncel problemlerine dair çarpıcı örnekler sunmayı da başaran Vargas'ın bu örnekleri öykünün gidişatına yedirmekte oldukça başarılı olduğunu da söyleyebiliriz .
Filmin , en çarpıcı özelliğinin ise 81 yaşındaki başrol oyuncusu Ángel Tavira olduğunu da eklemek gerek .
Gerçek hayatta da 13 yaşında sakatlanan eline rağmen keman çalarak hayatını kazanan Tavira , ilk filmi olan Keman'da hayatı boyunca yüzleşmek zorunda kaldığı problemlerle mücadele ettiğini , filmin öyküsünün gündelik yaşamının bir parçası olduğunu hissettiriyor .
Bu durum Tavira'nın oyunculuğuna inanılmaz bir doğallık katmakla beraber filmin samimiyetini ve sunduğu Meksika portresinin gerçekliğini besliyor .
Böylelikle Keman , çekildiği bölgenin yerel özelliklerinden sonuna dek faydalanan içten bir Meksika filmine dönüşüyor .
Az ve öz söz söylemedeki üstün başarısı , anlamsal zenginliği ve görsel sadeliği de Keman'ın kaçırılmaması gereken bir film olduğunun altını çiziyor .
