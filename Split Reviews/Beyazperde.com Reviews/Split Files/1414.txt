Bu Nasıl Aile ? , Babalar Savaşıyor ,  Patrondan Kurtulma Sanatı 2 gibi filmlerin senaristi ve bazılarının da yönetmeni olan Sean Anders’ın imza attığı son aile filmi Şipşak Aile , yönetmenin bundan önceki son iki filminde de başrolde yer alan Mark Wahlberg ve Rose Byrne’ı bir araya getiriyor . 
Aslında Anders , bir nevi kendi hayat hikayesini perdeye taşıyor Şipşak Aile ile .
Şöyle ki ; Sean Anders ve eşi 2012’de evlat edinmeye karar veriyorlar ve sonunda yetiştirme yurdundan , yaşları 1,5 ile 6 arasında değişen Latin Amerika kökenli üç kardeşin koruyucu ailesi oluyorlar .
Filmde izlediğimiz kardeşlerin yaşları farklı olsa da , hikaye aşağı yukarı böyle şekilleniyor . 
Hayatlarını satın aldıkları köhne evleri elden geçirip , değerini arttırarak yaptıkları satışlardan kazanan genç çift Ellie ve Pete , çocuk sahibi olmaya karar veriyorlar .
Pete başta bu fikre çok yanaşmasa da , ailelerinin fikirlerini duyduktan ve birer yuva arayan çocukların fotoğraflarını gördükten sonra anında ısınıyor ve karısının safına geçiyor .
Evlat edinme öncesi bir oryantasyona katılan çiftin yolu sonunda liseye giden asi bir genç kız olan Lizzie , onun saf kardeşi Juan ve ufaklık Lita ile kesişiyor .
Anneleri uyuşturucu sebebiyle hapishanede olan bu üç çocuk , yaşları ve üçünün ayrılmamasını isteyen kurum sebebiyle bir aile bulmakta zorlanıyorlar . 
Birbirileri ile geçirdikleri birkaç zorlu ayın ardından bu üç kardeş ve genç çiftimiz , bir aile olmayı öğrenecekler mi ?
Yoksa çocuklar eski kırık dökük hayatlarına geri mi dönecekler sorusunu soran , ancak bunu duygusuyla neredeyse filmin başında yanıtlayan Şipşak Aile , filmin adı gibi öyle hemen bir araya gelemiyor .
Zira filmin oldukça hızlı geçen giriş bölümü , gelişmede vites düşürüyor ve bizim ebeveynlik dersleri uzadıkça uzuyor . 
Film yetiştirme yurtlarındaki çocukların yaşantılarına , onları topluma geri kazandırmaya çalışan sisteme , aile olmanın kan bağı gerektirmediğine dikkat çekmesi açısından önemli konulara parmak basıyor ve sosyal sorumluluğunu yerine getiriyor .
Ancak hikayesini yaşanmışlıktan almış bile olsa filmin genelinde bir inandırıcılık problemi var .
Pete’in ( Mark Walhberg ) koruyucu ebeveynliği yaptıkları işe benzetmesi , yani biz kötü durumdaki evleri alıp , onları güzelleştirip insanlara yuva yapıyoruz demesi , kaş yapalım derken göz çıkarmak gibi bir şey . 
Oyunculuklardan bahsedecek olursak , Rose Byrne beğendiğim bir kadın oyuncu .
Son dönemde yer aldığı filmlerdeki oyunculukları da aynı buradaki gibi , abartıdan uzak ve sevimli .
Mark Wahlberg ise ne yazık ki hiçbir zaman kanımın ısınmadığı ve dolayısıyla çok da objektif bir yorum yapamayacağım bir isim .
Bu ikisinin bir araya gelişi ise , bana çok da uyumlu bir kimya görüntüsü vermedi .
Çocuk oyuncular ise gayet başarılı , özellikle Lizzie’yi oynayan 2001 doğumlu Isabela Moner ismini , ileride daha sık duyacağımız kesin . 
Şipşak Aile bu hafta sinemada biraz gülüp , iyi vakit geçirmek isteyenlerin tercihi olabilir .
Ancak sürpriz beklemeyin , her şey göründüğü gibi .
