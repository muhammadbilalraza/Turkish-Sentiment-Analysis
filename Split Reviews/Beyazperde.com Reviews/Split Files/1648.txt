Beyazperdenin cici kızı Anna Kendrick ile sarışın femme - fatal’i Blake Lively’yi komedi ve gizem arasında gidip gelen bir suç hikayesinde seyretmeye hazır mısınız ?  
Roman uyarlaması olan filmin yönetmen koltuğunda kadınların başrolde olduğu yapımlara imza ata ata kariyer merdivenlerini tırmanan Paul Feig var . 
 
Akıllara zarar tv komedisi The Office ile iki sene üst üste Emmy adaylığı alan ,  Nedimeler  ( 2011 ) ,   Ateşli Aynasızlar  ( 2013 ) ve Ajan ( 2015 ) gibi yapımlarla beyazperdede kadın komedi başrollerinin feministçe işlenirken aynı zaman da eğlenceli de olabileceğini kanıtlayan Feig ,  Ghostbusters ( 2016 ) ufak bir yol kazasına uğramış olsa da zannımca Küçük Bir Rica ( A Simple Favor ) filmiyle kendisini affettirecek gibi görünüyor .   Darcey Bell’in ilk romanı olan - aynı zamanda Küçük Bir Rica adıyla Türkçe’ye de çevrilen
- A Simple Favor’ın senaryo uyarlaması ise daha önce Oyun ( Nerve / 2016 ) ve American Horror Story dizisinin bir seri bölümüne imza atmış olan Jessica Sharzer’e ait .
Yönetmenlikle beraber yapımcılığı da üstlenen Feig’in yanı sıra , kendisiyle daha önce Ajan ve Ateşli Aynasızlar filmlerinde de çalıştığı Jessie Henderson da bu filmin yapımcıları arasından .
Özetle , proje en azından kağıt üzerinde pek şansa bırakılmamış . 
 
Stephanie orta sınıf Amerikalı kadınların pek çoğu gibi bekar bir annedir ; henüz küçük yaştaki oğlunu , kendi çabalarıyla bir banliyöde ‘düzgün biçimde’ yetiştirmeye çalışır ; bir yandan kendisi gibi annelere yönelik pratik tarifler ve el işlerini paylaştığı bir vlog ( video - blogu ) ile oyalanmaktadır .
Fakat henüz ilk açılış sahnesinde anlarız ki Stephanie , okuldaki diğer ebevyenler ve çevresi tarafından ezik yaftasını yemiştir .
Bu tipik karakterin karşısında ise tepeden tırnağa onun zıddı olan , güçlü ve yoğun iş kadını Emily yer alır .
İşe bakın ki Emily ve Stephanie’nin aynı sınıftaki oğulları çok iyi arkadaştır !
Emily başlangıçta Stephanie’yi oğlunun dadısı gibi kullansa da , biraz da akşamüstü martinilerinin etkisiyle iki kadın gitgide yakınlaşır ve olmadık sırlar paylaşırlar ; öyle ki aslında ikisinin de gerçek birer arkadaşı , dostu yoktur .
Fakat Emily’nin , ‘küçük bir rica’ sonrası bir anda ortadan kaybolması birkaç haftaya yayılan bu pembe hikayeyi alt üst eder .
Sonrasında gelsin geçmişin , gizemli tozlu sayfaları , gelsin sıradan bir ev kadınıyken dedektifliğe soyunan Stephanie’nin sevimlilikten taviz vermeyen dönüşümü ! 
 
İlk bölümünde olayın örgüsünün serilişiyle seyirciye kendisini seyrettirmeyi ve merak unsurlarını kaşımayı başaran film , senaryonun ikinci bölümü olan düğüm kısmında biraz temposunu kaybediyor .
Öte yandan , çoktan yıkılmış olan Amerikan orta - sınıfı değerlerine ardı ardına getirilen eleştiriler , komedi ve gizem soslarıyla önümüze servis ediliyor .
Eh pek de lezzetsiz bir yemek değil açıkçası ! 
Gerçekdışı sevimliliği ile davayı soruşturan polis komiseri Summervile ( Bashir Salahuddin ) , Emily’nin ultra zengin ve şımarık , moda gurusu patronu Dennis Nylon ( Rupert Friend ) ve  geçmişin tozlu sayfalarından çıkan Margaret McLanden ( Jean Smart ) gibi rolü sınırlı da olsa renkli yazılmış yan karakterler seyir zevkini destekliyor .
Filmde negatif puan gibi algılanan ve tahmin edilmesi zor olmayan pek çok Amerikan klişesi var ama aslında biraz daha dikkatli seyredildiğinde bu klişelerin , bizzat onlarla dalga geçmek adına filme yedirildiğini seyirci anlayacaktır .
Her iki kadın oyuncusundan çok iyi faydalanan film , finale doğru twist aldıkça alıyor . 
 
Nihayetinde son jeneriklerde salondan çıkarken kitabını da merak edeceğiniz bir yapım Küçük Bir Rica .
Kiminle arkadaşlık ettiğinize ve sırlarınızı kimlerle paylaştığınıza dikkat edin , kimseyi ‘ezikleyerek’ hafife almayın !  
 
twitter . com / duygukocabayli
