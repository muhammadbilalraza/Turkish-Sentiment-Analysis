Bir kısmınız onu ‘politik’ çıkışlarıyla ve tarafgirliğiyle tanıyor olsanız da Kutluğ Ataman ülkemizin ‘bir sonraki filmi’ bazı çevreler tarafından pek merak edilen yönetmenlerinden biri . “Kuzu” da kendisinin prömiyerini Berlin Film Festivali’nde yapan , daha sonra sansürün gölgesinde gerçekleştirilen Altın Portakal’dan büyük ödülle dönen yeni filmi .
Kuzu , 2014 yılının son demlerinde kendi kendini “2014”ün en iyi yerli filmi olarak ilan etmiş , bu ilanı bir ifade haline getirerek afişine basmıştı .
Ancak kısa bir süre sonra filmin vizyonu ertelendi ve 2015’in içinde bulunduğumuz haftasına kaydırıldı .
Maalesef Kuzu , kendi ifadesiyle “2014 yılının en iyi yerli filmi” olmasının şerefini bu şekilde boşa çıkarmış oldu .
Filmin yeni PR stratejisine bakınca 2015 yılının muhasebesinin henüz yapılmadığını fark ederek şaşırıp kifayetsiz kalıyoruz .
Neyse ki konumuz bu değil .
Kuzu , güncel ‘arthouse’ Türkiye sinemasının taşra algısını bir anlamda tersyüz eden , neredeyse bir parodiye dönüştüren bir taşra hikayesi anlatıyor , bir çocuğun gözlerinden .
Mert , teamüle göre erkekliğe adım atmak üzere olan bir genç , kısa bir süre sonra sünnet olacak .
Gelin görün ki ailesinin , onun ‘erkeklik’ töreninde bir kuzu alıp kesecek denli varlığı yok .
Eh , ablasından gelen kimi bilgiler kulağına doldurulan Mert kendi zihnini kemirmeye başlıyor elbette ; Mert , kuzunun parası denkleştirilemezse ailesinin mecburen onu kesmek zorunda kalacağını düşünüyor .
Bu esnada ailenin ‘baba’sına , taşranın en tekdüze erkek temsilini yükleniyor , tabii ki de bilinçli bir şekilde .
Kuzu , bir tür ‘taşra sıkıntısı’ anlatıyor , popüler kültürde sıkıcı olarak yaftalanan bir sinema anlayışının etrafında hiç gezinmeden .
Öncelikle hakkını verelim , Ataman’ın hikaye kurulumunda bulduğu fikirlerden bazıları pek parlak .
Ataman , hem kutsal kitapların mitolojisinden hem de taşranın kendi içinde yaşattığı ve beslediği parodisinden bir miras devralıyor ve bir iskelet oluşturuyor .
Hikaye , yaşadığı çevreyi halen anlamaya , anladığı anlarda da sindirmeye çabalayan Mert’te kaldığı ölçüde kuvvetleniyor .
Tam bu noktada Mert’i oynayan Mert Taştan konusunda filmin kasting başarısından bahsetmek de elzem .
Zira Mert’in gözlerinden hem korku hem de neşe , yani iki zıt ve uç duygu , gerektiği anlarda , abartısızca dökülüyor . ‘Kuzu’nun kendini hiç ciddiye almayan tarafı da sinemamızda pek nadir gördüğümüz türden .
Gelgelelim , Kuzu’da kamera her daim Mert ile kalmıyor .
Uzaklaşıyor , uzaklaştıkça hikayesinin vuku bulduğu coğrafya gibi buz tutuyor .
Kumar borcu olan baba , fedakar anne , çıkarcı komşular , sıkıcı bir erkeklik meselesi ve benzer klişeler üzerinden parlak fikirlerin arasına sıkışmış bayağılıklar bir anda ortaya dökülüveriyor .
Ataman’ın sinemasının da iyi fikirleri ve o kadar da iyi olmayan fikirleri bir arada tutabilecek bir kuvvete sahip olduğunu söylemek ne mümkün .
Muzip öyküsü gereği iyi bir zamanlama duygusuna ihtiyaç duyan Kuzu hiç iyi bir senaryo kurgusuna sahip değil .
Senaryo dahilindeki bazı düğümler , zannımızca epeyce kolaycı şekilde çözümleniyor .
Bütün bunların yanında müzik kullanımı da filmin duygusunu büyük oranda zedeliyor .
Ezcümle diyeceğimiz odur ki , Kuzu , zannettiği kadar iyi yahut önemli bir film değil .
Ancak bazı anlarını , kimi fikirlerini takdir etmemek de abesle iştigal olacaktır .
