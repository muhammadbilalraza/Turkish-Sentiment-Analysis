Aşka Fırsat Ver , yönetmenin üçüncü filmi .
Bu üç film de ucundan köşesinden aşka dokunuyor ama " Aşka Fırsat Ver " şeklinde çevrilmiş bu filmin konusu pek de aşkla ilgili diyemeyiz .
Gişe için iyi düşünülmüş bir çeviri diyelim .
Aşka Fırsat Ver , ülkemizde vizyona girmeden önce Filmekiminde gösterildi .
Film romantik komedi türünde anılsa ve hayal alemlerinde dolaşsa da , ciddiye alınır bir yanı var .
Filmin senaryosu elime geçseydi eminim çok heyecanlanırdım çünkü iş hayatının getirilerine kendini kaptırıp , gözünü hırs ve dolar simgesi ( ya da euro ? ) bürümüş insanların dünyasında yaşıyoruz artık , hatta belki biz de onlardan biriyiz ve aslında özümüzü arıyoruz , onu özlüyoruz , ah ben çocukken aslında ne hayallerim vardı , yaratıcı bir çocuktum , üstelik para değil rengarenk balonlar beni mutlu ederdi vs vs diyen binlerce kişi bulabiliriz öyle değil mi ?
Fransız sinemasının romantik komedi de olsa daha ciddiye alınır bir yanı oluyor çoğunlukla bana kalırsa , bu film hem ondan , hem konusunun ciddiyetinden , hem güzel oyuncu Sophie Marceau'nun duruşundan dolayı ağırlığı olan bir film .
Öyle balon bir film izledim çıktım gibi düşündürmeyecek sizi .
Elbette dünyanın sırrını verip günlerce uyutmayacağını söylersem de abartmış olurum .
Ama birkaç saatliğine düşündürebilir .
Yedi yaşındayken , şimdi elime geçecek bir mektup yazsam neler olurdu içinde ve bu şimdiki bana ne kadar etki ederdi diye düşününce bile , insanın içi bir tuhaf oluyor zaten .
Yönetmenin , filmin hayal aleminde gezen bölümlerini de başarıyla kotardığını söylemek mümkün .
Artık neredeyse bir tür gibi anabileceğimiz Amelie filmi tadında , rengarenk şekerli boyalı bebekli çiçekli kolaj çalışmaları yapmış filminin içinde yönetmen ve bu da filme ayrı bir boyut katmış .
Bazı başarılı yazarların kitaplarında tasvir ettikleri şeyi adeta yaşarız ya , örneğin öyle bir " tarçınlı çay içtim " der ki , tarçın kokusunu duyarsınız kitabı okurken - duyarsınız siz de değil mi ?
- işte bu filmde de kolaj çalışmaları şeklinde anlatabileceğim bölümlerde yönetmen o mektup zarflarına , içinden çıkan pullu mısırlı boncuklu süslere , özenle meydana getirilmiş kartpostallara adeta dokunuyormuşuz hissini yaratabilmiş .
Filmde hoşlanmadığım tek şey herşeyin çok hızlı gelişmesi ve Marguerite'nin mektupları almaya başladığında hissetmesi gereken o şoku , o şaşkınlığı yansıtmamış olmasıydı .
İlk mektubu aldığında dahi sanki her gün bu tarz mektuplar alıyormuş gibi davranan Marguerite konusunda belki de yönetmene sorsam , " işte o kadar yoğun ki , o mektupları değerlendirip şaşıracak vakti bile yok , arada derede okuyup etkileniyor , anlasana ? " diyebilir .
Ama sanki eskiden filmler ne olursa olsun bize birşeyleri daha altını çize çize anlatırlardı .
Bizi salak yerine koyan filmlerden bahsetmiyorum , sadece sanki artık filmlerin de mi acelesi var ?
Nasıl olsa anladın sen onu diye hiçbir detayın üzerinde durulmadan özet geçiliyor bazı önemli ve altı keyifle deşilebilir konuların .
Bu açıdan bu filmi çok daha rahat rahat çekip , daha da tadına varmamızı sağlayabilirdi sanki yönetmen .
Gene de belirli bir üslup tutturmuş , çok gerçek olayları çok hayalle anlatabilen zevkli bir yönetmenle karşı karşıyayız hissi uyandı bende .
İzlenebilir .
