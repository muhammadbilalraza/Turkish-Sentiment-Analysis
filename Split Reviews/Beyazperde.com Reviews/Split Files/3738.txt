Sırtını yanlışlıklar silsilesine dayayan İspanyol komedileri yakın zamanda ülkemiz vizyonunda sıkça karşımıza çıkar oldu .
Belli bir şablonu takip eden bu filmler , öyle olmaması gereken tüm olayların üst üste bindirildiği öyküleri , biraz da espri sosuna bulayıp , seyirci karşısına çıkartıyor .
Bu Cuma gösterime giren Santi Amodeo imzalı Çaylaklar Çetesi de tam bu kalıbı uygulayan bir seyirlik . 
Konusunu kısaca özetlememiz gerekirse , acil paraya ihtiyacı olan pizzacı Edu , hafif şaşkın İtalyan ortağı Gigi’yi ikna ederek , büyük bir holdingin patronu olan Bay Larea’yı kaçırma planı yapar .
Öte yandan çalışanlarından biri olan David’ni kızı Paula ile birlikte olmasından hiç haz etmeyen Bay Larea , David onu odasına çağırıp , sert bir konuşma yaparken bir anda baygınlık geçirir ve yere yığılır .
Ne yapacağını bilemeyen David en yakın arkadaşı Mudo’yu yardıma çağırırken , birbirini izleyen hatalar zincirinin de ilk halkası kopmuş olur … 
Film bu iki öyküyü eş zamanlı bir kurguyla , her iki ekibin başına gelenleri , yaşadıklarını paralel bir anlatımla beyazperdeye taşıyor .
Bu Amerikanvari anlatım tarzı ise filmin temposunu bir noktaya kadar yakalamanıza yardımcı oluyor .
Kamera iki ekipten birisine geçtiğinde “Acaba bu sefer başlarına nasıl bir saçmalık gelecek ? ” diye sormadan duramıyoruz .
Baya maliyetli olduğu aşikar araba kovalamaca sahneleri , filmin en orijinal dokularından biri olan doğum günü partisi , başa bela açmak konusunda ‘master’ yapmış oldukça inatçı ve kibirli karakterleriyle yapım kendisini iyi - kötü 90 dakika seyrettiriyor . 
Filmin yönetmenliğini üstlenen Santi Amodeo , senaryosuna da üç kişilik bir ekip ile imza atmış .
2003 tarihli Astronautas filmiyle Avrupa’nın çeşitli festivallerinde ödüller kazanmış olan Amodeo’nun dördüncü uzun metrajlı işi olan filmin orijinal adı aslında “Bambi’yi Öldürdü” anlamına gelen ¿Quién mató a Bambi ? ” ki bu filmin genel öyküsü ile uyumlu bir başlık .
Vizyon için yerelleştirirken maalesef buhar olup kaybolan bu esprili gönderme , filmin sürprizli finaline de işaret ediyor . 
Oyunculuklarda Ernesto Alterio ve Julián Villagrán saçmalığın ve inatçılığın dozu konusunda döktürürken , başrol Quim Gutiérrez kendisinden bekleneni veriyor .
Bu noktada filmin en özgün iki karakterinin uyuşturucu bağımlısı avukat Adelardo ( Joaquín Nuñez ) ve doğum günü sahibesi olan Bayan Larea ( Belén Ponce de León ) olduğunu eklememiz gerek .
En orijinal karakterleri hikayenin akışı içerisinde kesiştirmek de akıllıca bir hamle olmuş .
Futbol severler içinse başarılı İspanyol futbolcu Andrés Iniesta’nın filmde konuk oyuncu olduğunu ekleyelim . 
Sonuç olarak karşımızda anlatımı yer yer vasata kaçabilen , ama temposunu korumak için elinden gelen çabayı da sarf eden bir film var .
Özellikle kaçırılan adamların başına gelenler ve her şeye rağmen hayatta kalmaları mantıksızlık sınırını zorlarken , film derdinin düşündürmeden sırf eğlendirmek olduğunu doğum günü partisinin finaliyle de kanıtlıyor .
Bol korku ve gerilimin vizyonu ablukaya aldığı şu günlerde her ne kadar komedi kontenjanından önümüze gelse de , ev sineması alternatifi olarak değerlendirilmesinde de bir mahsur yok kanımca .
