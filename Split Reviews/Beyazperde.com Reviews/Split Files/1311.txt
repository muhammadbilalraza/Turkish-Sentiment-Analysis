Animasyon , sinemacılara hayal güçlerinin sınırlarını zorlayarak yeni dünyalar yaratabilme ya da içinde bulunduğumuz dünyayı bambaşka bir diyara çevirebilme olanağı sunan bir tür .
Aynı türün izleyicilere tanıdığı fırsat ise yaratılan bu fantastik dünyanın içinde dolaşıp , bu alemin bir parçası olabilme imkanı .
Bu nedenle de animasyon filmler genellikle , yaşadığımız dünyanın iç acıtan sorunlarından ve bilindik gerçekliğinden uzaklaşmak istediğimizde bize kucak açan en eğlenceli ve sevecen yapımlar .
Son zamanlarda karşımıza çıkan örneklerinde ise , buna benzer bir kaçıp kurtulma duygusuna kapılmamız giderek güçleşiyor .
Çoğu animasyon film , yetişkin izleyicileri hedef kitlesine katıp , gişe hasılatını artırabilmek için " ciddi " meselelere değinme yolunu seçiyor .
Simgeler , benzerlikler ve metaforlar yardımıyla görünen öykünün arkasına yayılan güncel veya tarihsel problemler bize , her daim uzaklaşmak istediğimiz dünyayı hatırlatarak çizgisel alemin içinde hayallere kapılmamızı imkansızlaştırıyor .
Animasyon filmler , yavaş yavaş tarihi veya siyasi göndermelerle süslenerek sadece esas söylenilecek sözleri başka türlü söylemenin bir yolu olarak algılanmaya , bir metafor aracı olarak görülmeye başlandı .
Dreamworks'ün yeni animasyon filmi Fare Şehri , yukarıdaki tartışmanın tam göbeğinde yer alabilecek bir yapım olmasa da , kafamızda bu tarz düşüncelerin oluşmasına sebebiyet verebilir .
Fare Şehri , hem küçük izleyicileri memnun etmeyi hem de yetişkinlere seslenmeyi hedefleyen , her iki kesime birden hitap etmeye çalışırken de çıkmaza sürüklenen bir film .
Büyük izleyicilerin neler olacağını önceden tahmin edebildiği basmakalıp bir olay örgüsüne sahip olan Fare Şehri , böyle bir kurguyla ister istemez yetişkinlerin filmden alacakları hazzı son derece kısıtlıyor .
Bizler , film boyunca zaten neler olacağını bildiğimiz bir gidişatı takip etmek yerine , kendimizi farelerin yaşadığı şehrin minyatür güzellikleri arasında gezinmeye , kontrolümüz dışında işleyen bu oyuncak kentin gizemini çözmeye kaptırmak istiyoruz .
Fakat film , küçük izleyicilerin ilgisini çekebilmek için büyük izleyicilerin bu tarz beklentilerini göz ardı etmek zorunda kalıyor .
Öncelikle ardı ardına espri patlatan , sakarlık üstüne sakarlık yapan karakterleri gösteren filmin , görüntü akışı bir yetişkin için fazla süratli .
Büyük bir ihtimalle küçük izleyicilerin bütün dikkatleriyle filme odaklanmalarını sağlamak için tutturulan bu hareketli tempo , filmi içeriksizleştirecek düzeyde .
Dahası bir görünüp bir kaybolan fazla sayıda yan karakter , sürekli değişen mekan ve olay örgüsü , sahnelerin ve karakterlerin çizgisel zenginliğini keşfedebilmemiz için yeterli zaman bırakmıyor .
Oysa hayal etme mekanizmaları çocuklarınki kadar verimli çalışmayan ve dikkatleri küçük çocuklar kadar hızlı dağılmayan bizler , filme bağlanabilmek ve filmin içinde olduğumuzu hayal edebilmek için fare şehri Ratropolis'te daha yavaş bir tempoda daha çok vakit geçirmeye ihtiyaç duymaktayız .
Aslına bakarsanız Fare Şehri'nin yetişkin izleyicileri hayal dünyasına sürüklemek ya da filme bağlamak gibi bir isteği olduğu da söylenemez .
Aksine gerçek dünyaya ve sinema endüstrisine yaptığı dur durak bilmeyen referanslarla bizleri hayal aleminden çok , hali hazırda konumlanmakta olduğumuz gerçek dünyanın içine çekmekte ve gündelik gerçekliğimizi unutturmamakta kararlı .
Esasında filmin bu duruşu , bizim kendisinden beklentimizin hemen hemen aksi diyebiliriz .
Gerçek dünyaya yapılan göndermeler yardımıyla , yerin altına itip ötekileştirdiğimiz fareler dünyasının aslında ne kadar da bizim dünyamıza benzediğini fark etmek ya da başkarakter Roddy'nin aslında ne kadar " fare " olmadığını , tam da biz " insanları " aynaladığını sezmek bizi kesinlikle heyecanlandırmıyor .
Çünkü bu animasyonda bizi heyecanlandıracak olan şey , sinemacılar tarafından sıfırdan yaratılmış rengarenk bir hayal alemine dalıp , gerçek hayatta göremediklerimizi görme , düşünemediklerimizi düşünme , yaşayamadıklarımızı yaşama imkanımızın olması aslında .
Fare Şehri , hemen hemen her sahnesinde çizgiselliğinden kopup , gerçek insan ve nesne formuna yakınlaşma , kısacası etten kemikten aktörlerin rol aldığı bir sinema filmi olma çabasında .
Özünde bir animasyon filmin , en az bir sinema filmi kadar ciddi ve içerikli olabileceğini , hem çocukları eğlendirip , hem de büyüklere hitap edebileceğini kanıtlamayı amaçlayan bu iyi niyetli gayret , bana kalırsa sonuçsuz kalmış .
Fare Şehri , yine de anlık espirilerinin komikliği ve çizgi kalitesiyle vakit geçirmek için izlenebilecek bir film .
Lakin izlemeden önce büyük beklentiler içine girmemek gerek .
