Only The Brave /  Korkusuzlar yüksek bütçeli bir drama ve sonuna kadar ilgiyle izlenmeyi hak ediyor .
Çünkü karakter analizleriyle birlikte duygu patlamalarını , yoğunluklarını , keyif ve trajedi anlarının harmanını gayet iyi bir matematik kurguyla karşımıza getiriyor . 
Gerçek hayattan izler taşıyan film , bu tarz trajik , bölgesel , küçük ama etkili hikayelerin peşini bırakmayan Hollywood’a büyük çaplı duygusallıklar yaratma fırsatı sunuyor , genelde eleştirdiğimiz bu tarz hikayeler bu kez daha yerli yerinde karşımıza çıkıyor .
Şöyle ki Eric Marsh’ın etrafında dönen hikaye Granite Mountain Hotshots yangın departmanında çalışan 19 itfaiyecinin yaşadıkları zorlukları iyi bir tempo ve başarılı bir gerçeklik duygusuyla karşımıza getiriyor .
Baştan sona doğanın yanında , ona sahip çıkmanın zorlu ve tatmin edici yanlarına değinen filmde ekip olmanın , dayanışmanın önemi de çiziliyor .
Kasabanın kutsal ağacının korunması için özel çaba gösterilmesi de parmak ısırtıcı kıvamda özendirici duruyor . 
Tabii filmde es geçilmemesi gereken şeylerden biri de küresel ısınma gibi felaketin bu yangınları tetiklemesi ve bunun sonucunu doğayı , dünyayı ve hayatı paylaşan herkesin bu etkileri topluca yaşaması …
Film bunu çok hissettirmese de doğanın içinden üzerimize sıçrayan alevler bunu açıkça gösteriyor .  
Film gayet akıcı bir tempoda açık arazide , yangın anında organize olan bir ekibi anlatıyor .
Onları kutsamadan , normal hallerine fazlaca yer vererek önümüze sürüyor Özellikle de Eric Marsh’ın yangın anında bir ayının kaçışına dair anlattığı detay filmin ayrıntısına ilişkin çok şey söylüyor .
Film özellikle hayvanları göstermiyor , sadece bir geyiğin boş arazide kaçışını gösteriyor ve o bile yeterli oluyor yangın denen yok edici karşısında … 
Filmde abartılı bulduğum tek şey Eric’in karısı Amanda’nın duyguları daha doğrusu hezeyanları .
Eric’in meslek seçimi , aile kurumuna dair düşünceleri ve filmin Amanda üzerinden bunu pompalaması zorlama duruyor .
Tabii ekibe dahil olan Brendan’ın halini de pek bir ibretlik yansıtıyor .
Bir çocuğu olunca onu da bir anda geri çekip ‘düzgün adam’ moduna sokmaya çalışmasının filme yaraşır bir hali yok pek .
Ve filmin onu bir cezalandırıp bir olumlama çabası sonucunda bu işten galip çıkan yine Brendan oluyor . 
Korkusuzlar’ın başarısının altında anlattığı zor konuyu teknik olarak çok başarılı bir şekilde yansıtması , hissettirmesi yatmakta .
Alev topuna dönen ormanın yanıklarını onaran bir canlı gibi aksettirilmesi de etkili bu geçişte .
Alevin alevle sönmesi , filmde sönecek birçok şeyin de işareti gibi duruyor aynı zamanda .
Başta da dediğim gibi Hollywood’un büyük yapımlar statüsünde ele alsa da , zaferle , kahramanlık ya da trajediyle sonuçlanan olayların ardındaki insanları anıp , onların hikayelerini filmleştirmesini değerli buluyorum .
Hatta bizde de fazlasıyla eksikliğini hissettiğim bir mevzu .
Bir sürü toplumsal olay , kişisel ve ya da bir gruba ait başarı öykülerinin peşine düşmeyen , kendi tavında dövünen sinemamız için en azından örnek olmasını bir kez daha diliyorum . 
Tron ve Oblivion filmlerinden tanıdığımız yönetmen Joseph Kosinski bu kez sanal dünyanın dışında daha gerçekçi bir macera çekmiş , Tron’u ayağa kaldıran adam Korkusuzlar’da bir nevi ateşin ve insanın savaşını sorguluyor ve bunu gayet dozunda ve gerçekçi yapıyor .  Josh Brolin ve diğer oyuncular hakkında iki kelam edersek gayet iyi olduklarını söyleyebiliriz . 
  twitter . com / banubozdemir
