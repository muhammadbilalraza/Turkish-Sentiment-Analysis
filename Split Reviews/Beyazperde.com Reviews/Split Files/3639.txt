Açılımı malum Jean - Claude Van Damme olan JCVD , Belçikalı aktörün kurmaca bir öykü içinde kendisini oynadığı bir film .
Kariyeri uzun süre önce düşüşe geçmiş aktörün , kızının velayeti için mücadele ettiği sırada gerçek bir banka soygununun içine düşmesiyle başlıyor olaylar .
Ama bize sorudan önce cevabı sunan film , herkes soygunu aslında Van Damme'ın düzenlediğini zannederken yaşananları anlatarak giriyor lafa .
JCVD'nin iki katmanı var .
İlki , bir soygun filmi .
Aslında rehine olan Van Damme'ın , özel hayatında düştüğü çıkmazların da etkisiyle bir bankayı soymaya kalktığının zannedildiği , enteresan bir soygun filmi .
Diğer tarafta ise , kariyerinin parlak günleri çoktan geride kalmış bir aktörün hüzünlü bile denebilecek öyküsü var .
Kızı onunla yaşamak istemiyor artık .
Çünkü Van Damme her ekrana çıktığında , arkadaşları onunla dalga geçiyor .
Yeni projesi olan ikinci sınıf bir aksiyon filminde başrolü Steven Segal'e kaptırıyor .
Ve kimse onun bir bankayı soyacak kadar düşmüş olabileceğinden şüphe etmiyor .
Becerikli bir yönetmenin elinden çıkmış olan JCVD , Van Damme'ın kalburüstü , hatta gayet iyi bir oyunculuk becerisi gösterdiği ilk film belki de .
Filmin daha yapıbozumcu bir yol izlediği son yirmi dakikası içinde , Van Damme'ın dekordan yükselip doğrudan kameraya hitaben gerçekleştirdiği monologu , belki filmin içinde pek gerekli bir sahne değil ama aktörün perdede uçan tekmeler atmaktan daha fazlasını pekala yapabildiğini de gösteriyor .
İyi bir işçiliği olan JCVD , Van Damme'ın bugüne kadar yaptığı filmlerin hayranlarından çok , entelektüel kaygıları olan Avrupa usulü bir polisiye drama izlemek isteyenlere hitap edecektir .
Buna rağmen , orijinal fikrin üzerine çok da kayda değer bir sinemasal başarı koyulduğunu söyleyemeyiz .
Kısa süresine rağmen yer yer hantal bir film JCVD , aslına bakarsanız .
Ancak hem filmin hem de Van Damme'ın kendileriyle dalga geçmekten hiç çekinmedikleri , beklenmedik bir sürpriz sayılabilir karşımızdaki yine de .
