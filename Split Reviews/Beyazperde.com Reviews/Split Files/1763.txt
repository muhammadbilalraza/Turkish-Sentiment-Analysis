Clint Eastwood'un ' kötü film ' çekmesi mümkün değilmiş gibi görünüyor .
80 yaşına gelmesine rağmen , film yapma arzusundan bir gıdım bile kaybetmemiş olan üstat , Morgan Freeman ve Matt Damon'a Oscar adaylığı getiren " Yenilmez " le ( Invictus ) bir kez daha sinema derslerine konu olacak bir yetkinliğin altına imzasını koyuyor .
Belki filmin hikâyesinde öyle ahım şahım bir derinlik yok , ama anlatım geleneği olarak gene kusursuza yakın bir durum söz konusu burada da .
Bizlerin çok uzağında duran bir spor dalını , ragbiyi hikâyesine malzeme yapan Eastwood , Güney Afrika lideri Nelson Mandela'nın salıverilip başkan seçilmesinin ardından yaşadığı ' geçiş süreci'nin kırılma noktalarından birine yöneltiyor kamerasını .
Mandela , ' apartheid ' döneminde siyah çoğunluğu postallarının altında ezen beyazlara karşı aynı yöntemi kullanmıyor başkan seçildiğinde .
Güney Afrika ulusunun siyahıyla beyazıyla ' tek bir ses ' olabilmesi için çabalıyor .
Bunun için de sporu kullanmayı deniyor ve bir oyuncu hariç tamamını beyazların oluşturduğu ulusal ragbi takımının başarısı için elinden geleni yapıyor .
Çatlak seslere karşı direnmeyi de başaran Mandela , takımın kaptanı Pienaar aracılığıyla hedefine adım adım yaklaşıyor .
" Özgürlük Çığlığı "
( Cry Freedom ) , " Kuru Beyaz Bir Mevsim "
( A Dry White Season ) , " Bopha ! " gibi apartheid döneminin zulüm dolu uygulamalarını resmeden çarpıcı filmlerden sonra " Yenilmez " in bu anlamda bir miktar ' zayıf ' kaldığını söylemeliyiz .
Yakın zamanda izlediğimiz Nelson Mandela'nın hapislik günlerini anlatan " Özgürlüğün Rengi "
( Goodbye Bafana ) de çatışma noktalarıyla bu filmden bir adım önde gibi .
Ancak Eastwood'un filmindeki temel açılım noktasının ' apartheid ' vurgusu olmadığı da apaçık ortada .
Hikâyenin derdi , Mandela'nın yeniden yerleştirmeye çalıştığı ' ulus ' olgusunun ne şekilde inşa edilmesi gerektiği , ki bunu da üç aşağı beş yukarı vermeyi başarıyor film . '
Farklı bir başkan ' tiplemesi çizen Mandela'yı renkli bir şekilde canlandıran Morgan Freeman , tartışmasız bu filmin yıldızı konumunda .
Aktör , canlandırdığı karakterin dünya için ne ifade ettiğinin bilincinde bir kompozisyon çalışması içine giriyor .
Mandela'yı bir ' dokunulmaz ' olarak çizmeyen senaryonun ona verdiği doneleri ustaca kullanıyor bir kez daha , her zamanki kalburüstü oyunculuğunu sergiliyor .
Matt Damon ise biraz Freeman'ın gölgesinde kalıyor kaçınılmaz olarak .
Etkisi pek hissedilir gibi değil aktörün .
Öte yandan , yan rollerdeki isimlerin kendilerini gösteren performanslar sergilediklerini de söylemek gerek .
Filmin son yarım saatinin sadece ragbi maçlarıyla geçmesinin yaratacağı tempo sorununun da üstesinden gelmeyi başarmış Eastwood .
Sahada ne yapıldığını anlamadığımız bu sporu izletiyor bizlere .
Hem de büyük bir ilgiyle izliyoruz ragbi maçlarını , sporcuların kan - ter - gözyaşı üçlüsü içinde yaşadıkları mücadeleyi derinden hissediyoruz .
Bu maçların , hikâyenin anlatmaya çalıştığı şeyin özünü oluşturduğunu biliyoruz zira .
Sahada yaşananın sadece bir spor müsabakası olmadığını , bir ulusun ' bütünleşmesi'nin temel taşlarından birinin atıldığını görüyoruz .
Clint Eastwood , hangi konuya el atarsa atsın onun hakkını veren bir yönetmenlik becerisine sahip .
Aktörlüğün ona bahşettiği kimi avantajları da iyi kullanıyor , çerçevenin tamamına hakim olduğunu hissettiren bir görüntü çiziyor her defasında .
" Yenilmez " le başyapıtını ortaya koymamış olsa da , bir sinema filminin izlemesi gereken yolu milimi milimine gösteriyor bizlere .
Ve belli ki ölene kadar film çekmeyi sürdürecek Eastwood .
Son filmi " Hereafter " ın çekimlerini tamamlamış bile .
