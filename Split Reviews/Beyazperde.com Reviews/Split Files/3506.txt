Sahtekar bir serüven filmi .
Bir adamın hayatta kalma mücadelesi .
Tutunduğu son dalın ne kadar dayanacağının öyküsü .
Boğulacaksam büyük denizde boğulayım diyen , kariyeri sona ermek üzere olan bir yazarın , gerçek hikayesi .
Soğuk ülke İsveç'in sıcak kalpli yönetmeni Lasse Hallström , klasını konuşturuyor .
60'ına merdiven dayayan Richard Gere , hayli ağır boyalı saçları , pudrayla örtülmüş Tibet menşeili yoğun yüz hatlarına rağmen inandırıcı bir portre çiziyor .
Gerçek Clifford Irving hakkında en ufak bir fikir sahibi olmasak da , Gere'de , hayatta kalmak için yalan söyleyen ama söyledikçe batan bir adamın telaşını görmek mümkün .
13 yıl önce Leonardo Di Caprio'nun , ilk Oscar adaylığını kazandığı What's Eating Gilbert Grape'teki zeka engelli kardeş performansını çeken Halström , bu kez tecrübeli bir ismin , Gere'in oyunculuğunun uzun zaman sonra en saf , en masum halini bu " sahtekar " tiplemesinde yakalamış gibi .
Halström'ün sizi mest edecek başka numaraları da mevcut .
Sahtekar'da ABD'nin en gizemli zenginlerinden Howard Hughes'un gücüne , Martin Scorsese'nin Göklerin Hakimi'nden çok daha etkileyici biçimde tanık olacaksınız .
Üstelik onu tam olarak görmeden , sadece birkaç fotografın , ses kaydının bıraktığı etkiyle .
Scorsese'nin denemesinde DiCaprio'nun fiziksel olarak bir türlü dönüşemediği adamı , belki de çok daha iyi anlayacaksınız .
Halström'ün bunu , filmin asıl kahramanı Hughes olmadığı halde başarıyor olması enteresan .
Gerçek kahraman , pek tabii ki Hughes ile söyleşi yaptığını , konuşulanları onun ağzından kitaplaştırdığını iddia eden sahtekar yazar .
Burada ilginç olan , sahtekara çok da fazla kızamayışımız .
Zira başta da belirttiğimiz gibi onunki bir hayatta kalma hikayesi .
Nixon dönemi ABD'sinde büyük hayallerin peşinde koşarken zayi olmak , çok da utanılacak bir şey değildi anlaşılan .
Irving , anlattığı yalanlara kendisi de inanmaya başladığında , artık iş içten geçmiş oluyor .
Baştan beri ona kızamadığınız gibi sonlara doğru acıma duygusu hissetmeniz de mümkün .
Ana karakterle duygu paylaşamına girilen her filmde olduğu gibi Sahtekar'da da seyirciye edilen bir çift söz var .
Önce uçuk bir fikir , sonradan gerçeğin yerini alacak esaslı bir yalana dönüşüyor .
Battıkça batma misali , yalan uzadıkça dönmek nasıl da zorlaşıyor .
Irving , Sıkıysa Yakala'daki Frank Abagnale misali kovalamaca uzadıkça nasıl da ustalaşıyor .
Medyanın gerçeğe yaklaşımıyla oynayarak gerçeği çarpıtmak nasıl da kolaylaşıyor .
Gerçekle yalanı birbirine karıştırdığı sanrılı döneminde acı çekerken , perdede aktörü değil , oynadığı karakteri görmek , nasıl da keyif veriyor .
Sahtekar , elbetteki katıksız sinemadan katıksız eğlence anlayanlara göre değil .
115 dakika boyunca " Selamsız Bandosu " misali , ortalıkta görünmeyen bir adamın , gerçek olmayan ama yayınlanmış otobiyografisinin hikayesi .
Böyle bakıldığında pek de lezzet uyandırmayan hikaye , Halström'ün karakter çalışmalarındaki hünerinin doğal sonucu olan yardımcı karakteriyle gayet ilgi çekici bir hal alıyor .
Değeri bakımından John Turturro ile bir tuttuğum , her filminde dönüşebilen İngiliz usta Alfred Molina , tüm aksiliğine rağmen filmin mizah halkasını oluşturuyor .
Oscarlı aktris Marcia Gay Harden , Bayan Irving olarak kilit rollerden birinde tanınması zor halde karşımıza çıkıyor .
Stanley Tucci'yi izlemek de , her zaman olduğu gibi hayranlık uyandırıcı .
Cadı bir moda editörünün sağ kolu da olsa , mafyanın gizli ağzı da , her zaman iyi oynuyor , daha fazla ilgiyi hak ediyor .
Sahtekar , tüm övgülerimize rağmen , bazı uyarıları yapmamızı da zorunlu kılıyor .
Uzun süresi başta olmak üzere yönetmenin özellikle karanlık sahnelere olan ilgisindeki artış , seyircinin filme odaklanmasında sorun yaratabilir .
Ancak biraz sabrederseniz , birbirinden yetenekli oyuncuların , harika işleyen bir senaryoyla sizi filme geri çağıracağını göreceksiniz .
Hughes ve Nixon gibi devlerin savaşında harcanan küçük balıkların öyküsü bu .
Batman'de , karakterlerden birisinin söylediğini hatırlayalım : " Zenginler neden garip olur ? Çünkü buna hakları vardır " .
Bu film bir parça garip , ama zengin .
