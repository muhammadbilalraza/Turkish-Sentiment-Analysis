Bazı filmler vardır ; bazen çok iyi veya önemli olmasalar bile onlara bakmak keyif verir .
Mekanlar , kostümler , ışıklar , kadrajlar , insanlar .
Her şey o kadar şıktır ki , kendinizi o filmlere bakmaktan alıkoyamazsınız .
İşte Talihsiz Serüvenler Dizisi de o bakması güzel filmlerden biri .
Anne ve babalarının ölümünün ardından , o güne dek varlığından bile haberdar olmadıkları amcaları Kont Olaf'ın velayetine teslim edilen üç kardeşin , bu sözde amcanın aslında kendilerinden kurtulup mirasa konmaktan başka bir şey düşünmediğini anladıktan sonra başlarından geçenleri konu alan film ; şartların zoruyla kısa sürede olgunlaşan üç çocuğun fantastik hikayelerini anlatıyor .
Kendini çok yetenekli bir aktör sanan amatör tiyatrocu Kont Olaf'ın farklı kılıklara girip çocukların peşinden ayrılmadığı bu öyküde , Jim Carrey için sınırsız bir malzeme var yine hiç şüphesiz .
Ve bu çok detaylı salak - kötü adam portresinde harikalar yaratan Carrey , kesinlikle filmi sürüklüyor .
Meryl Streep , Timothy Spall gibi usta oyuncuların da yan rollerde pek keyifli performanslar verdiği filmin belkemiğini ise üç çocuk oyuncu oluşturuyor .
Çok sevimli küçük bebek bir yana , artık iki genç insan demenin daha doğru olacağı Emily Browning ile Liam Aiken sinema için müthiş yüzleri ve doğal oyunculuklarıyla insanın kalbini anında çalıyorlar .
Her iki genç oyuncunun da yakın gelecekte daha sık karşımıza çıkacak ve sayısız hayranlarının yüreklerini hoplatacak olması kuvvetle muhtemel , diye de bir öngörü de bulunalım .
Ama işte en başta dediğim gibi olay dönüp dolaşıp buraya varıyor zaten .
Bu filmde perdeye yansıyan her obje güzel .
Filmin genel dokusu insana Tim Burton'ın Hayalet Süvari'sini ( Sleepy Hollow ) hatırlatıyor .
Zaten her iki filmin görüntü yönetmeni ( Emmanuel Lubezki ) , sanat yönetmeni ( Rick Heinrichs ) ve kostüm tasarımcısı ( Colleen Atwood ) aynı .
Bu üçlü daha önce Hayalet Süvari ile Oscar'a aday gösterilmişlerdi ; şimdi de sadece Lubezki'yi fire vererek Talihsiz Serüvenler Dizisi ile yeniden ödüle adaylar .
Buna bir de özgün müzikleri besteleyen Thomas Newman ve makyaj ekibine verilen adaylıklar eklenince , karşımızda zaten bu yılki Oscar yarışının öne çıkan filmlerinden biri var .
Sistemin iyi işlediğini gösteren birinci sınıf zanaatkarlık işlerinin Akademi içinde her zaman takdir edildiğinin bir kanıtı .
Bu film de tam olarak bu işte .
Tıkır tıkır işleyen bir mekanizma .
Öykü anlatıcılığı açısından pek bir yaratıcılığı yok ama sizi her an eğlendirmesini de iyi biliyor ; fazla akılda kalıcı değil ama bir an için bile sıkıcı da değil ; görsel olarak etkileyici ama hiçbir unsur göz boyamaya yönelik olarak kullanılmamış , her şey yerli yerinde .
Yani hepsi kendi içinde mükemmel elemanların biraraya gelip kusursuz işleyen bir film yaratması gibi ; belki önemsiz ama ambalajı o kadar parıltılı ki etkilenmemek mümkün değil .
Gerçi bu da Hollywood gibi bir sektörün hem en iyi , hem de aslına bakarsanız en kolay yaptığı şey .
Sonundaki aşırı aile duygusallığı dışında , Talihsiz Serüvenler Dizisi yemeğe doyamayacağınız bir pasta , bakmaya doyamayacağınız bir tablo ve dinlemeye doyamayacağınız bir resital .
İyi seyirlik de böyle bir şeydir zaten .
Size daha ne diyeyim .
