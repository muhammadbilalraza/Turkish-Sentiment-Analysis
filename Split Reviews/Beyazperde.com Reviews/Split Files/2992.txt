Daniel Mann’ın yönettiği 71 tarihli Willard’ı izleme şansı bulamadığımız için , elimizdeki filmi bir yeniden yapım olarak değerlendirme imkanını maalesef bulamıyoruz .
Doğal olarak filmin katalizörü Crispin Glover’ı , orijinal filmin Willard’ı Bruce Davison ile de karşılaştıramıyoruz .
Fakat , nasıl olduysa sinemalarımıza uğrama imkanı bulan yapım , Glover’ın da dudak yaralayan performansı ile öyle ilginç bir deneyime dönüşüyor ki , amacına kesinlikle ulaştığını söyleyebiliriz .
Kimi teknoloji ürünü , kimi maket , kimi de kanlı canlı farelerin varlığı , bir korku filmi beklentisi yaratıyorsa da ; Willard , korku - komedi türüne sokulmaya çalışılan başka tür bir film .
Sinema tarihinin klasik korku filmlerini çağrıştıran yan öyküleri ve edebi karakteri ile benzer grotesk yapımlar arasında yerini alan , potansiyel bir kült yapım .
Üstelik benzersiz bir buluşmaya da ev sahipliği yapıyor .
30 yıl boyunca , nasıl olduysa kendisini saklamayı başarmış , egzantrik bir karakter nihayet aradığı bedeni kendisine bulmayı başarmış !
Daha önce Herman Melville’in unutulmaz kahramanı Kâtip Bartleby’i canlandıran nev - i şahsına münhasır oyuncu Crispin Glover , bir kez daha ofis yaşamına uyum sağlayamayan , ezik , kendi dünyasına gömülü bir karakteri canlandırıyor .
Fakat Willard’ın farkı , kendisini aşağılayan , dışlayan dış dünyaya olan nefretini somutlaştırıp , küçük canlıların da yardımıyla benzersiz bir intikam oyununa soyunması .
Ölüm döşeğindeki annesiyle birlikte yaşayan karakterin bastırılmış duyguları , evin mahzeninde aylaklık eden farelerde beden bulup , garip bir dostluğun başlangıcı oluyor .
Tüm duygusal iletişimini farelerle yaşayan Willard , kendisine ilgi duyan bir iş arkadaşından esirgediği sevgiyi de doğal olarak Sokrat adını verdiği beyaz , sevimli fareye yöneltiyor .
Bu yakın ilişki ise , belki de filmin en karanlık karakteri olan dev cüsseli Ben’in kıskanç bakışlarının hedefi oluyor . Willard’ın fareleri üzerinde ciddi şekilde çalışıldığı son derece belli .
İnsancıl Sokrat’ın ve daima kuşku dolu bakışlarla bekleyen Ben’in başı çektiği fare ordusu , abartılı bir kalabalığın gözüktüğü sahnelerin dışında son derece inandırıcı .
Küçük canlıların şaşkın bir kediye oynadıkları acımasız oyun ise , genellikle çizgi filmlerde son derece masum bir şekilde çizilen kedi - fare oyununa irkiltici bir boyut katarak , filmin en sinir bozucu sahnelerinden birini hazırlıyor . Willard’ın yeniden yapımının ne kadar gerekli olduğu ve sinema tarihine ne kattığı tartışılabilir ; fakat bu küçük , garip filmin en çok Crispin Glover’a yaradığı kesinlikle yadsınamaz .
Özel yaşamında da , en az beyazperde karakterleri kadar ilginç bir görünüm sunan Glover , Willard’a hayat vermekte kesinlikle zorlanmıyor .
Bu dünyaya ait değilmiş gibi duran yüz ifadeleri , filmin sinemaya en büyük katkılarından biri .
Onun performansını izlerken , filmin bir noktadan sonra bilinçli olarak yapılıp yapılmadığını düşündürten devam hataları ; gündüzden geceye , geceden gündüze geçişler bile önemini yitirmeye başlıyor . Willard , filmlerde canlandırdığı acayip karakterler ile kimilerinin hafızasına kazınan , kimilerinin de dikkatini bile çekmeyen ya da en fazla antipati yaratan Crispin Glover ile aynı kaderi paylaşacak gibi gözüküyor .
Potansiyel bir kült yapım olarak , bir yeniden yapım olmasına rağmen , beyazperdenin loş köşelerinde yerini alacaktır .
Tabii buna karşı çıkmak için de en az iki bavul dolusu ( küçük , sevimsiz ) sebep bulabilirsiniz .
Hatta ararsanız , sayılarının giderek arttığını da göreceksiniz .
Filmin tek günahı , ilk yarıda gösterilen silahların , ikinci yarıda oyununu oynadıktan sonra , filmin perdeyi indirmekte geç kalması !
Karışık bir labirenti son derece yerinde kararlarla hızla aşan senaryo , nedense çıkış aşamasında tıkınıyor ve bir parça kayboluyor .
Yine de genelini düşündüğümüzde , son derece lezzetli bir peyniri izleyicisiyle paylaşmaktan da geri kalmadığını söyleyebiliriz .
