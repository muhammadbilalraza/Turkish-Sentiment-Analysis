Tümüyle Amerikan milliyetçiliğinin pompalanmasını sağlamak için üretildiğine dair hiçbir kuşkumuz olmayan " G. I. Joe " oyuncakları , 1960'lardan bu yana Amerikan ordusunun neferlerini çocuklara ' sevdirme ' işlevi üstlenirken bir fenomene dönüşmeyi de bildiler haliyle .
Hollywood yapımcılarına kaçırılmayacak bir fırsat sunan bu ' çocuk oyuncağı ' , sinema teknolojisinin gelişimine paralel olarak hızlanan çizgi roman uyarlamaları arasına ' oyuncak uyarlaması ' kimliğiyle sızmayı başardı sonunda .
Daha önce çizgi dizi olarak sevenlerine ulaşan oyuncak kahramanlar , militarizmin günümüzde ulaştığı noktayı işaret etmesiyle dikkat çekici olmayı başarıyorlar .
Yakın gelecekte geçen hikâye , kötülerin karşısına ' özel ' ekipmanlarıyla çıkan ' özel ' ve gizli bir askerî birliğin marifetlerini anlatıyor bizlere .
Tipik çizgi roman dinamiklerini kendine malzeme yapan yönetmen Stephen Sommers , dünyayı ele geçirme niyetindeki ' manyak ' bir adamın eylemlerine karşı durmaya çalışan kahramanlarıyla oyalanmamızı sağlamaya çalışıyor filmiyle .
Belli bir noktaya kadar başarılı olan bu oyalama taktiği , bizler için işin özünden uzaklaşma riskini de beraberinde getiriyor .
Militarizm övgüsünün had safhaya ulaştığı yapım , olanca görüntü kirliliği içinde beynimize enjekte etmeye çalışıyor bu tavrını .
' Aklı başında ' yetişkinler için ' sorunsuz ' gibi görünen bu durum , özellikle küçük izleyicileri farklı bir ' güç ' arayışına itebilir diye düşünüyoruz .
Amerikan oyuncak endüstrisinin yarattığı fenomenin beyazperdedeki kanlı canlı suretleri , doğal olarak çok daha etkili bir yöne savuruyor durumu .
Yaklaşık iki saatlik süresi boyunca oradan oraya koşuşturan ve ' yenilmezlik ' zırhına sahip kahramanların eylem planına kendinizi kaptırmamanız mümkün değil gerçekten de .
Bunların ' seçilmiş ' dünya askerleri olmasıyla resmin tamamlandığını görmek , yapılanın sadece ' eğlence amaçlı ' olmadığını da kanıtlıyor .
Özellikle ' süper kahraman ' arayışı içindeki gençlere istediklerini fazlasıyla veriyor film ve onların ' henüz oturmamış ' düşünce yapılarına çöreklenip kalıyor .
Yönetmenin " Mumya " filmlerinden ya da " Van Helsing " den deneyimlediği işin zanaat kısmıysa neredeyse kusursuz biçimde işliyor ve mesajın bu gümbürtünün arasına sıkıştırılması sonucunu doğuruyor .
" G. I. Joe : Kobra'nın Yükselişi " hakkında söyleneceklerin sınırını sinemasal verilerle belirlemek mümkün değil ne yazık ki .
Sinemanın bu olmadığını , bunun bambaşka bir ' şey ' olarak beyazperdeyi işgal ettiğini görmek gerek diye düşünüyoruz .
Büyük olasılıkla sadece Türkiye'de yaklaşık yarım milyona varacak bir seyirci topluluğunun bu filmi izleyeceğini de düşünürsek , insanlığın geleceğine dair umutlu olmanın da pek bir anlamı yok doğrusu !
