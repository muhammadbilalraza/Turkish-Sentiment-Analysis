Değişik ırklar ve kültürler arasında oluşan şiddeti objektif bir bakış açısı ile inceleyen filmler , ilk vizyona girdiklerinde nedense medya tarafından hemen " Şiddeti teşvik ediyor " ve " Şu ırkı veya şu kültürü aşağılıyor " tarzı suçlamalarla karşılaşıyor .
Spike Lee'nin , yılın en sıcak gününde Brooklyn'de giderek yükselen ırklar arası çatışmayı anlatan 1989 yapımı şaheseri Do The Right Thing , vizyona girdiğinde " Siyahları şiddete teşvik ediyor . Irklar birbirine girecek . New York yerle bir olacak " gibi manşetler gazeteci standlarını süslemişti .
Benzeri tepkiler , aynı tür meseleleri acımasızca inceleyen Protesto ( 1995 ) ve Bamboozled ( 20 ) gibi yapımlara de gösterildi .
Max Eipp'in yazıp , Türk asıllı Alman yönetmen ( veya Almanya'da yaşayan Türk yönetmen , doğru terimi bilmiyorum ) Züli Aladağ'ın yönettiği Rage , bu tür tartışmalara yol açmış bir film .
Rage , Almanya'nın fakir bölgelerinde belli bir eğitim ve gelecek şansına sahip olmadan yaşayan Can isimli bir Türk gencin , yüksek sınıf bir bölgede liberal entellektüel ebeveynleri ile yaşayan Alman Felix'i terörize etmesi sonucunda , kaçınılması imkansız trajik sona doğru adım adım ilerliyor .
Bir Türk gencini , yani Alman azınlığının bir üyesini dışarıdan bakınca negatif bir ışıkta gösteren bir filmin , aşırı politik doğrucu Alman medyasını korkutması şaşırtıcı bir gelişim değil .
Rage'in yarattığı tartışma sonucunda ne yapacağını bilemeyen , filmi yayımlamakla yükümlü ARD kanalı , filmin gösterimini prime - time dilimine mensup akşam sekizden alarak , daha az kişinin izleyeceklerine emin oldukları akşam ona aktardılar .
Bu plan işe yaramadı çünkü bu ani zaman değişimi , toplumun filme daha çok ilgi duymasına sebep oldu .
Ve o andan sonra Alman ve Türk medyasında Züli Aladağ , " vatan haini " ne varan suçlamalara maruz kaldı .
Fakat Rage'i izleme şansına sahip olduktan sonra bu tür suçlamaların ne kadar yüzeysel ve yersiz olduğunu hemen anlıyoruz .
Rage , Cronenberg'in 2005 yapımı şaheseri Şiddetin Tarihçesi'nden beri , insanlar arasında oluşan şiddetin kaynağını ve sonuçlarını dürüst bir bakış açısı ile inceleyen nadir gerilimlerden biri .
İlk olarak filmin bu kadar tartışma yaratmasının kaynağı olan , geleceği parlak genç oyuncu Oktay Özdemir tarafından yılın en doğal ve organik performanslarından biri ile canlandırılmış Can karakterine bakalım .
İlk bakışta aşırı agresif ve öfke dolu Can'ın , filmin antagonisti olduğu kolayca gözlemlenebilir .
Fakat bu karmaşık portreye daha yakından baktığımızda , doğumundan beri kendisine eğitim bakımından hiç şans verilmemiş , babası tarafından sürekli dövülmüş , hor görülmüş acı dolu bir ikilem ile karşı karşıya kalıyoruz .
Felix'i durmadan sebepsiz yere dövmesi ve Felix'in babası Simon'u her daim kabaca rahatsız etmesi yüzünden , Can'dan nefret etmek istiyoruz ama Züli Aladağ bize o kadar kolay bir çıkış vermiyor .
Can , Felix'in odasında Türkü söylemesi , Simon'ın arkadaşı tarafından dövüldükten sonra ( kendi dövdüğü ) Felix ile yaralarını kıyaslayarak şakalaşması , hiç diyalog kullanmadan yürek burkmayı beceren bir sahnede babası tarafından evlatlıktan edilmesi ile pozitif özelliklere de sahip olan , doğruyu yapmaya çalışan ama ümitsiz çevresi ve geçmişi tarafından sürekli baskı altında yaşayan trajik bir sosyal figür .
Diğer yandan , problemlerini aşırı açık fikirli ve liberal bir biçimde çözmeye uğraşan zengin sınıfı Alman ailesi , ilk bakışta sempati duymamız gereken karakterler gibi görünse de , sözün gelişi açık ilişki kuralı yüzünden yıkılmakta olan aile hayatları , yaptıkları korkak pasif - agresif seçimler ( Simon'un Can problemini kendi halletmesi yerine , işin çirkin kısmını alfa erkeği arkadaşı Michael'a bırakması ) ve Simon'un giderek yüzeye çıkan ırkçı gözlemleri yüzünden , daha fazla olmasa bile en azından Can kadar eleştirdiğimiz sinik , duygusal bakımdan boş insan karikatürlerine dönüşüyorlar .
Kısacası Rage , sosyal denge çubuğunun iki ucu olan aşırı şiddet ve aşırı liberalizmi aynı oranda eleştiren , dikkatle elden geçirilmiş , sıkı bir anlatım tarzına sahip , başarılı bir gerilim .
Bu problemin çözümünün çubuğun ortasında olduğunu da savunmuyor tabi yönetmen Züli Aladağ .
Ama bu tür hassas konular üzerine açık ve dürüst tartışmalara kapı aralaması bakımından önemli bir adımı temsil ediyor .
Şimdi sıra , filmin Türkiye'de gösterilmesinde ve Türk izleyicinin medyadan ne düşünmesi gerektiğini öğrenmek yerine , film hakkında kendi fikirlerini oluşturmasında . * Bu filmin yönetmeni ile yapılan röportajı okumak için tıklayın !
