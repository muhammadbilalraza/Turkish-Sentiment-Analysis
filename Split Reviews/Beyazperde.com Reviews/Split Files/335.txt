“İngilizcede ‘İyi iş ! ’ten daha tehlikeli iki kelime daha yoktur … ” Potansiyel gördüğü öğrencilerini , insani sınırlarını zorlayarak eğitmeye çalışan bir müzik öğretmeni Fletcher …
İçlerinde var olduğunu düşündüğü büyük sanatçıyı çıkarmak uğruna ne kadar ileri gittiğinin önemi yok çünkü başka türlü büyük sanatçı olunmaz ona göre …
Kendini tamamıyla adamak ilk kural !
Ve 19 yaşındaki Andrew da kendini ona kanıtlamak için her şeyi yapmaya hazır …
Babasıyla ilgili Fletcher’ın ilk fırsatta yüzüne vurduğu acımasız cümleler , onun içinden de geçiyor muhakkak .
Annesi , kocasının büyük bir yazar olamayacağını gördükçe hayal kırıklığına uğramış ve onları bu yüzden terk etmiş olabilir .
Sürekli babasıyla sinemaya giden , onun dizinin dibinden ayrılmayan bir oğul olarak kaldığı müddetçe ne uzayacak ne kısalacak Andrew …
Bu yüzden onu en çok tetikleyen , çektiği onca acı ve aşağılanmanın ardından kırılma noktasına geldiğinde asla geri dönemeyeceğini fark etmesini sağlayan , babasının “Hadi eve gidelim” lafı .
Eve ve temsil ettiği hiçbir şeye dönmek istemiyor Andrew .
Küçük hayatlarındaki küçük başarılarıyla böbürlenen , bir de üstüne onun sanatını küçümsemeye kalkan sıkıcı akrabalarının arasına dönemez artık .
100 küsur dakikalık filmin sonunda geldiği noktada tek çaresi kendine güvenmek , meydan okumak ve daha da ileri gitmek …
İyi iş çıkarmış olmakla yetinmeyecek , büyük bir sanatçı olabilmek için varını yoğunu ortaya koyacak …
Bu hafta , tam da 5 dalda Oscar’a aday gösterildikten hemen sonra ülkemizde vizyona giren Whiplash , bir konservatuar öğrencisi ile aşırı sert öğretmeninin müzik , güç , disiplin üzerinden işleyen ilişkisini anlatıyor .
Belki bir nevi Black Swan’ın caz bateristleri dünyasında geçen karşılığı olarak görebilir .
Faşizan noktalara varan bir öğretmen ve farkında olmasa da babasından kopmaya ihtiyaç duyan öğrencisi arasındaki çatışma öykünün odağı .
Bu denklemde kilit yeri olan mülayim baba ise oğlunu bu adamdan ne kadar korumaya çalışırsa çalışsın , oğlunun aslında bir baba figürü olarak kendisine değil de ona ihtiyaç duyduğunu çok geç anlayacak …
Caz ve bateri burada bir araç ama filme ritmini , inanılmaz enerjisini veren de onlar .
Yer yer kendini fazlaca hissettirmesine rağmen öyle bir kurgusu var ki Whiplash’in , müthiş bir zamanlama duygusuyla filme acayip bir dinamizm katıyor , adeta doğaçlama bir caz performansına dönüşmesine yardım ediyor ve öykünün en yükseldiği noktalarda da onu tam bir karabasana çeviriyor .
Bu sadece kurgucunun değil , yönetmenin de başarısı elbette .
1985 doğumlu genç yönetmen Damien Chazelle sürekli beklenmedik virajlarla seyirciyi şaşırtan senaryosuyla da büyük iş başarıyor .
Bütün bunlara iki de müthiş oyuncu performansı ekleyin şimdi …
Fletcher elbette çokça bağırış çağırış içeren ; karizmasıyla , psikopatlığıyla , gösterişli yazılmış sahneleriyle ve tiratlarıyla seyirciyi etkilemesi kolay bir rol .
Ancak J. K. Simmons’ın Yardımcı Erkek Oyuncu kategorisinde Oscar’ı şimdiden garantilemiş performansının işin kolayına kaçtığını söylemek mümkün değil .
Yetenekli genç oyuncu Miles Teller’ın da fiziksel açıdan son derece zorlayıcı Andrew rolünde aynı derecede başarılı olduğunu söylemek gerek .
Bütün bunların sonunda , karşımızda benim diyen aksiyon filminden daha sert , daha dinamik , insana daha fazla adrenalin pompalatan , sanki filmden çok bir enerji bombası var .
2014’ün , bizim için de 2015 vizyonunun şimdiden en iyi filmlerinden biri !
Kaçırmayın !
Twitter : aliercivan
