1948 : Kansas , Topeka'daki Veteran Hastanesi'nde , şiddetli baş ağrıları , ani - geçici görme ve duyma kayıpları nedeniyle tedavi altına alınmış , Karaayak halkından gelen Jimmy P. ( Picard ) ile tedavisi için özel olarak New York'tan getirtilen etnolojist ve psikoanalist George Devereux'nun ( 1908-1985 ) gerçek öyküsü .    Yapılan tetkikler sonucunda fiziksel hiç bir sorunu saptanamayan 2.Dünya Savaşı gazisi bu Kızılderili , gerçekte neden bu denli huzursuzdur ve acı çekmektedir ?
Onunla yalın ve dürüst bir diyalog süreci başlatan Devereux , problemi ilk seanslarda tespit etmeye yaklaşır .
Fransız Arnaud Desplechin kalburüstü yönetmenlerden .
Bundan önce , yedi kurmaca ve kendi ailesine dair bir belgesel çekti .
" Düş ve Gerçek : Jimmy P. "
( Jimmy P : Psychotherapy of a Plains Indian ) , onun olgun sinemasının bir örneği .
Desplechin , ilk bakışta spesifik içeriği itibariyle bir tür psişik çözümleme dersi gibi algılanabilecek hikayeyi , bambaşka bir tonda anlatıyor .
Perdede görerek ilerlediğiniz hikayenin / karakterlerin , göremediğiniz ama bir şekilde bildiğiniz geçmişe uzanan kökleriyle birlikte , aslında büyük bir insanlık dramının içinde olduğunuzu tüm hücrelerinizle hissediyorsunuz .
Bu hem Jimmy'nin ve hem de Devereux'un ve de onlar gibi insanların yoksunluk hikayesi : Gezegenin ' en başarılı ' soykırımına uğramış atalarının acılarını , annesinden başlayarak kadınların baskınlığı karşısında ezilen yüreğinin yalnızlığını ve hiç can almasa da savaşın ağırlığını artık kaldıramayan Jimmy , vicdanen rahatsızdır .
Onun sanrılarla gerçek arasında bocalamasını sağaltmaya çalışan Devereux ise , annesiyle ilişkileri zorluklarla yürüyen bir Yahudi ailenin oğlu .
Rockefeller bursuyla geldiği  ABD'de yerlileri incelemiş , belli ki ruhu üşümüş , şimdi onu kısa süreliğine ziyaret eden yasak aşkı , evli bir kadın olan Madeleine ( Gina McKee ) ile ilişkisi hüzün yüklüdür .
Sinemanın gücü ve güzelliği " Jimmy P. " gibi filmlerde iyice belirginleşiyor .
Farklı ülkelerden , farklı kökenlerden , çok farklı iki adamın buluştuğu bir hastane odasında , ikisinin sevgi mahrumluğu perdeden bizlerin geçmişine , anılarına , dramlarına dokunuyor .
Karakterler ve seyirci aynı bütünün parçaları oluyoruz .
" Jimmy P. " , klas bir film .
Devereux , Jimmy'ye diyor ki , " seninki ruh acısı " .
Ne insancıl bir tanımlama !
Dünyanın neresine gidersek gidelim , ruh acısına karşı korunmasız varlıklarız .
Peki oyuncular ?
En küçük role kadar çok ama çok iyi .
Tabii ki ağırlık iki oyuncuda : İri  gövdeli , vakur hassas kalpli adamı oynayan Benicio Del Toro  ( Jimmy ) .
Ve belli ki mesleğiyle olan parasal ilişkisini çoktan geride bırakmış ( ya da hiç bu tür bir ilişki kurmamış ) , insan odaklı , güler yüzlü , sevecen ama bu görüntüsünün arkasındaki kırılganlığını gizleyemeyen Mathieu Amalric  ( Devereux ) .
