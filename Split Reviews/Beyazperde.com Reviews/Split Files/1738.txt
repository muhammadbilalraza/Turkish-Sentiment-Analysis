1986 yapımı Robert Harmon imzalı Otostopçu filminin yeniden çevrimini izlerken , insan ister istemez ilk filmden farklı olarak ne gibi değişiklikler yapıldığına yoğunlaşıyor .
Rutger Hauer'in müthiş performansıyla akıllara kazınan film , bilinçli bir şekilde ağır ilerleyişiyle izleyiciyi geriyordu .
Deve Meyers ise bu temel noktada bir değişiklik yapmış ve filmi gayet hızlı bir tempoyla çekmiş .
Ama mesela bu tercih elbette Zack Snyder'ın bir George A. Romero yeniden yapımı olan Ölülerin Şafağı'ndaki kadar iddialı değil ( Snyder , söz konusu filmde zombi klişelerini ters yüz eden atletik zombiler kullanmıştı ) .
Filmin tempolu olması seri cinayetleri daha sürükleyici hale getirse de , orijinal filmin aslında en etkili yanı olarak değerlendirilen psikolojik gerilimin dozunu bir hayli hafifletmiş .
Bir anlamda yönetmenin ciddi bir kumarı olarak gözüküyor bu tercih .
Zira katilin ruh hastası görüntüsü tam olarak hazmedilemiyor .
Yani katilin eylemlerindeki cani tavrın nedenselliği çok da doyurucu bir karşılık bulamıyor .
Böyle olunca da gelişigüzel katliam yapan bir otostopçunun marifetlerini izliyoruz .
Filmin en çarpıcı özelliği , elbette gizemli ve acımasız katil ; ancak böyle olması diğer karakterlerin yeterince iyi işlenmemesine sebep olmuş .
Film boyunca otostopçunun işlediği cinayetleri üstlerine yüklediği genç çiftin ; " Şimdi n'apacaz " , " Lanet olsun " , " Tanrının cezası herif " gibi klişe tepkileri ve bu tepkilere uygun davranışları , filmi izlerken zaman zaman sıkılarak kafanızı sağa sola oynatmanıza neden oluyor .
( Üstelik orijinal filmden farklı olarak katille birinci dereceden hesaplaşan karakter , genç kız . ) Korku ve gerilim filmlerinde " katilin hedefi olan gençler klişesi " , bu filmde tüm özellikleriyle önümüze seriliyor .
Zaten filmin tanıtım yazısındaki ilk cümle de , buna işaret eder türden : " Grace ve Jim , üniversitede okuyan iki sevgilidir . Sömestr tatilinde eski model arabalarına atlayarak çılgın bir geziye çıkmayı planlarlar . "
Ne kadar da tanıdık , öyle değil mi ?
John Ryder rolünde izlediğimiz Sean Bean , özellikle fizik yapısıyla role yakışıyor .
Rutger Hauer'ın yıllar önce sergilediği performansla unutulmazlar arasında yer aldığını düşünürsek , Bean'in bu riskli rolün altından kalktığını söyleyebiliriz .
İyi oyuncular için bu tür rollerin bir performans şovu haline dönüştüğü de gerçek .
Bu anlamda Sean Bean filmin en büyük kozu , zaten filmin senaryonun en orijinal yanı olan katil karakterine sırtına yasladığını düşünürsek bu da son derece doğal .
Bugüne kadar Limp Bizkit'ten Slipknot'a dek birçok grubun ve müzisyenin kliplerini çekmiş olan yönetmen Dave Meyers , video klip estetiğini filmin görüntülerine de yansıtmış .
Müzikler ise Steve Jablonsky'e ait .
Teksas Katliamı ve Dehşet Sokağı gibi klasiklerin de müziklerine imza atmış olan usta müzisyen , Meyers'in özenerek çektiği her halinden belli görüntülerinin üzerine etkileyici müzikler eklemiş .
Otostopçu , bu nedenle daha çok biçimsel kaygıları ön plana alan bir film olup çıkmış .
Seksenlerde çekilmiş ilk filmin birkaç taşı yerinden oynatılmış ama bu fazla da bir sonuç vermemiş .
