Final Fantasy’ye gittim .
Oyunuyla epey vakit geçirdiğim için objektif bir değerlendirme yapamayacağım .
Zaten yapmak da istemiyorum .
Yani daha gitmeden önce rüyama filan girmişti mevzu .
Filmin dünyada geçiyor olmasına çok bozuldum .
Yani aslında onu da anlayışla karşılamak lazım .
Adamlar o kadar para yatırıyorlar , doğal olarak risk almayalım diyorlar .
2065 New York diyelim , halk konuya kolay intibak etsin .
Risk almayalım düşüncesini anlayışla karşılamamıza rağmen seviyeyi bu derece düşürmelerini gereksiz bulduk .
En çok Aki’nin saçlarından etkilendim .
Her bir telinin ayrı ayrı modellenmiş ve görülebiliyor olması çok düşündürücüydü .
Bundan böyle cgi saçlar gerçek saçların yerini alsın .
Bence daha iyi olur .
Filmin etkileyici bir başka yanı da renkleriydi yani böyle Alien 4’ün filan paslı metruk bir havası vardır ya işte Final Fantasy’nin de ondan fazlası var eksiği yok .
Fazlası var derken gül kurusu renklerin hakim olduğu rüya sahnesini kastediyorum .
Ortamlar ve alet edevat tasarımlarının muazzam olduğunu belirtmeye gerek yok sanırım .
Ortamlardaki cihazların yarısının filan hep ' nur'dan yapılmış olması görsel olarak daha önce şahit olmadığımız bir şatafat yaratmış .
Harika olmuş .
Senaryonun vasatlığı biraz üzdü tabi .
Gerçi ağzım açık grafiklere bakmaktan kah ayıldığım kah bayıldığım için olay örgüsüne filan pek itibar etmedim .
Fakat karakterlerin sığ olması ve dialogların odunluğu yine de dikkatimi çekti .
Oyunlardaki , o hikaye içinde hikaye durumu kesinlikle yok filmde .
Sadece bir hikaye var o da aynı hikaye .
Dialogları filan da maksimum yüzeysel diyalog nasıl yazılır , sanki onu göstermek için özenle yazmışlar .
Aralara bol miktarda ' let’s get the hell out of here'lar ve benzeri çiğliklerin filan yerleştirildiğini üzülerek göreceksiniz .
Gerçek Final Fantasy aleminde olmayan bu tür yakışıksız konuşmalar ne yazık ki bu filmde bol miktarda mevcut .
Yine de Final Fantasy’nin belki de en belirgin özelliği filmine de damgasını vurmuş .
Yani teknoloji ile maneviyat kitabına uygun bir şekilde birbirine karıştırılmış .
Gerçi oyunlarda bu hususun bir tür sembolik anlatımı olan Gunblade silahı filmde mevcut değil .
Onun yerine ergonomik olmaktan epey uzak soba borusu tadında Duke Nuke’m silahları var .
Yine de ruh olayına bir açıklık getirmesi bakımından bir mihenk taşı bu film .
Hatta hemen hemen bütün Japon RPG’lerinin resmi dini inancı olan ruh okyanusu teorisi tamamen açıklığa kavuşmuş ve gözle görülür elle tutulur bir hale gelmiş .
Bir de oyunlarda görüp aşkından yataklara düştüğümüz Shiva ve benzeri summon yaratıklarının filmde adlarının dahi geçmemesi beni derinden yaraladı .
Sonuç olarak filmin , Amerikalı ortaklarının tüm çabalarına rağmen çok iyi bir film olduğu kesin .
Çarşamba bir daha gideceğim .
Halk günüymüş .
Editörün notu : Yeni ve gizemli yazarımızın iç dünyasını daha iyi kavrayabilmek için sitesini gezebilirsiniz .
