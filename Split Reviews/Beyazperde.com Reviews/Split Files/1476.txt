Geçtiğimiz Cuma , son dakikada bir film girdi vizyona sessiz sedasız .
Doğru dürüst tanıtımı yapılamadı ve neticede çok az seyirci çekti salonlara .
Bu yıl muhtemelen En İyi Yönetmen dalında Oscar kazanacak filmi , böyle heba etti bir dağıtımcı .
Özellikle aksiyon filmleriyle tanınan Kathryn Bigelow'un , Irak'ta görev almış bir gazeteci olan Mark Boal'un senaryosundan filme aktardığı Ölümcül Tuzak ( The Hurt Locker ) , Irak'ta görev alan bir bomba imha ekibinin hikayesini anlatıyor .
" Savaş bir uyuşturucudur " sloganıyla başlayan film , imha ekibinin yeni liderinin savaş bağımlılığına odaklanıyor özellikle .
Ölümcül Tuzak , son derece ustaca çekilmiş ve gerilim dozu yüksek sahneleriyle dikkat çekse de işin sadece aksiyonuyla ilgilenen bir yapım değil .
Fakat senarist ve yönetmenin derdi , Amerika'nın Irak'ı işgali üzerine bir yargıda bulunmak da değil .
Belki bizim eleştirmenlerimizin bir kısmını tatmin etmeyen de filmin net bir Amerikan karşıtı tavır takınmayışıdır .
Ancak böyle bir peşin hükümle yaklaşmak yanlış olur karşımızdaki filme .
Ölümcül Tuzak , Irak'la ilgili bir film değil .
Tıpkı Amerika'yla ilgili de olmadığı gibi .
Filmin bu dönemde ve o coğrafyada geçiyor olması sadece bir detay .
Ölümcül Tuzak , herhangi bir savaşta geçiyor olabilirdi .
Ve bu değerinden hiçbir şey eksiltmezdi .
Çünkü karşımızdaki genel anlamda savaş ve askerlik müessesesi üzerine , savaşın bireyler üzerindeki etkisi üzerine bir film .
Ölümcül Tuzak , bize kahraman Amerikan askeri portreleri çizmeyen bir savaş filmi .
Onun karakterleri , savaş ortamında hayatta kalmaya çalışan çeşitli arızalı adamlar sadece .
Bigelow , onların zanaatine hayran ama arızalarına karşı da soğukkanlı .
Evet , özellikle politik bir tavır almıyor ve içinde bulunduğumuz dönemde bu biraz fazla naif bir tutum olarak görülebilir .
Ama neticede insani bir tavır alıyor .
İşin Oscar tarafına gelince , yakında devam edeceğimiz Oscar dosyalarında da değineceğim gibi , kadın yönetmenlerin damgasını vurduğu bu yılda Bigelow Oscar'a en yakın isimlerden biri .
Teknik kategoriler ve En İyi Film haricinde , başrol oyuncusu Jeremy Renner'ın da adaylık elde etmesine şimdiden kesin gözüyle bakılabilir .
Ve Point Break , Strange Days , Blue Steel , Near Dark gibi filmlerin yönetmeni olan Kathryn Bigelow'un , yönetmen Oscar'ını kazanan ilk kadın olmasından daha heyecan verici ne olabilir ki ?
Ve işte yılın en başarılı filmlerinden biri , kalabalık bir haftada son anda vizyona sokularak , ülkemizde sessiz sedasız kaybolup gidiyor .
Karşınıza çıkarsa , lütfen kaçırmayın !
