Senarist Sinan ( Tolga Çevik ) patronu tarafından , yazacağı senaryoya ilham olması için Kapadokya’ya yollanır .
Patronun senaryodan 3 beklentisi vardır ; komik olacak , içinde aşk olacak ve mutlu sonla bitecek .
Kısa süre içerisinde bitirmesi gerektiği senaryoya konu bulma sıkıntısı çeken Sinan , çareyi kendi hayatını yazmakta bulur .
Otelin sahibinin kızı Eylül’e ( Ezgi Mola ) daha ilk görüşte abayı yakmıştır .
Ama senaryoya gereken çatışma , Sinan’ı üzecek cinstendir .
Eylül bir dizide başrol oynayan yakışıklı Faruk ( Murat Başoğlu ) ile evlenmek üzeredir .
Üstelik Faruk daha önceden Sinan’ın en yakın arkadaşı olmasına rağmen kız arkadaşını çalmıştır .
Peki bu hikaye mutlu sonla bitecek midir ?
Hollywood , Yeşilçam filmi çekse aşağı yukarı yine bir Patron Mutlu Son İstiyor filmi çıkardı .
Zaten filmde de Sinan kendi yazdığı senaryo için Yeşilçam filmi tadında olduğunu söylüyor .
Senaryonun matematiksel yapısı , hikayede yer alan öğeler ve kovboy çakması Atçı Arif ( Erkan Can ) karakteriyle de film Hollywood tadını yaşatıyor .
Ama senaryosu eksik bir rom - com olarak .
Yılmaz Erdoğan’ın adı senarist makamında olunca ayakları yere sağlam basan , yıllar sonra bile akılda kalacak diyaloglar ve karakterler bekliyordum .
Filmin komedi tarafı Sinan’ın sarsaklığı ve çok olmasa da küfür üzerinden oluşturulmaya çalışılmış .
En akılda kalıcı sahne Sinan’ın Eylül’ü kurtarmak için balonun ardından sürüklenmesi iken , tipik Amerikanvari ‘şakacılık’ ambiyansı bozuyor .
İşin romantik tarafında ise Ezgi Mola ve Tolga Çevik’in oyunculukları sahneleri etkileyici kılarken neden - sonuç ilişkisinde net cevaplar veremiyor .
Filmde yer alan araba tamircisi Hicri ( Mustafa Uzunyılmaz ) ve Taksici Lokman ( Ersin Korkut ) ise senaryoya çok fazla iliştirilmiş duruyor .
Eylül ile Faruk arasındaki ilişkinin sebeplerini bilemediğimizden , Eylül ve Sinan arasındaki ilişkinin çatışması da zayıf düşüyor .
Bunlara rağmen Atçı Arif karakteri , bir kovboy tiplemesi olsa da diyaloglarla daha ele avuca gelen bir karakter oluşturuyor .
Filmin en etkileyici tarafıysa şüphesiz görüntüleri .
Peri Bacaları zaten masalsı bir atmosfere sahip doğal plato ama görüntü yönetmenliğinin başarısı Kapadokya’ya iyice hayran bıraktırıyor .
Kimi sahneler çok fazla dekor gibi dursa da özellikle son sahne aklımda yer etti .
Hatta bir gün evlenirsem düğün yeri bu sahnenin tıpkısının aynısı olsun demekten kendimi alamıyorum .
Sonuç olarak Patron Mutlu Son İstiyor , oyunculuk , müzikler ve en çok da görüntüler için izlenilir .
Ama gülmek istiyorsanız , filmin doğru adres olduğundan şüpheliyim .
