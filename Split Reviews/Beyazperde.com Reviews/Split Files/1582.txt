2016’yı kapatıyoruz ; hatta kafalarda çoktan kapattık gittik , sene son 3 eldir gelmeyen okeye dönüyor misali , çoktan fişi çekilmiş , uzatmalarını oynasa da son cumaların vizyonu oldukça kalabalık geliyor .
Yılın son romantik komedisi sıfatını rahatlıkla kullanabileceğimiz Dönerse Senindir ülkenin darlanmış atmosferinden çok da geri kalmayan 10 filmlik Cuma vizyonunda , yüzlerde biraz tebessüm için sinemalarda .
Açıkçası çevresinde beslendiği her şeyi bir kenara bırakıp bu filmi kendi öznelliğinde değerlendiremeyeceğim ; çünkü zemin elverişli değil .
Dahası romantik komedilerin çok da bu işlevi taşıdığını düşünmüyorum ; bu filmi biraz can simidi olarak algılamanın zararı olmayacağı kanaatindeyim .
Karşımızda senaryo matematiği ortalamanın üzerinde kurgulanmış , temposu akıcı , renkli bir film var .
Başrole müzikten gelmiş olsa da jönlüğe de iyi giden Murat Boz’a , hangi kadraja koysanız iyi fotoğraf veren Yasemin Allen’i ve kadın komedinin yükselen ismi İrem Sak’ı koyan prodüksiyon bu kadro ile 1-0 önde başlıyor zaten .
1 acılı erkek , 1 kaybedebilen ve geri kazanılmaya çalışılan sevgili ve 1 adet destek , taze kız arkadaş üçgeninde kurulan çatı , “kaybettiğin kadını geri istiyorsan hak etmelisin” girişiyle başlayıp , bu süreçte kurulan oyunlar , boşa çıkan planlarla devam edip finalde gerçekten de ‘bırak , dönerse senindir’e bağlayıp , neyse ki “dönmezse zaten senin olmamıştır” arabeskine girmeden , aradığın belki de zaten gözünün önündedir mottosuyla , yani hafif çiziklerle sıyrılmayı başarıyor .
Bu anlamda Erol Özlevi’nin sinematografisinin Gizem Elçi ve Oğulcan Türe kaleminden çıkan dramatik kurguyu iyi yorumladığını dile getirebiliriz .
Hollywoodvari bir rakamsal anlatım taktiği sakil durmuyor , aşk acısı çeken modern seyirciye tanıdık geliyor .
Güncele göndermeli esprilerle donanan diyaloglarda şüphesiz ki en çok “Her şey çok güzel olsun diye ! ” cümlesi yüreğe oturuyor .
Güzel şeylere çok ihtiyacımız var zira .
Oyunculuklarda filmi sırtlayıp götüren yarı çatlak karakter Defne’ye hayat veren İrem Sak’a filmin kendi deyişiyle 10 üzerinden 8 veriyoruz biz de .
2 puanı kliniklik seviyesinde olan bir ‘stalker’ı fazla masum ve sevimli gösterdiği için kırdığımızı ama bu konuda da kendisinin değil muhtemelen elindeki text’in bu eksiğe yol açtığını ekleyelim .
Henüz halen oyunculuk kariyerinin başında olarak değerlendirebileceğimiz Murat Boz ise şüphesiz ki perdeye çok yakışan bir estetiğe sahip ; sesini de oynadığı filmlerden esirgemediği müddetçe önümüzdeki yıllarda kendisini daha çok seyredecekmişiz gibi görünüyor .
Özetle , Boz oynadıkça pişiyor .
Filmin müzikleri , hikayedeki müziksel olguyu beslemesi yönünde tasarlanmış ama 10 üzerinden 10 parçası soundtrack’ten gayet bağımsız da dinlenebilecek , başlı başına bir single çalışması .
Mevsimden ötürü ‘yaz hit’i olur diyemiyoruz belki ama yakın zamanda kulağımıa çalınan işlere arasında gayet başarılı .
Lafı uzatmayayım , romantik komedi türünden çığır açmasını , ya da şah eser olmasını beklemeden izlerseniz , sinema salonundan keyifle çıkacağınız , özellikle kız kıza ekiplerle bu keyfin katlanacağı bir film Dönerse Senindir .
Bir de bırak gittiği yerde kalsın ya , gerek yok onca oyuna …
