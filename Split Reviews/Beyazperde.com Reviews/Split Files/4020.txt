Ali Püsküllüoğlu'nun Türkçe Sözlük'ünde ‘anarşizm ' maddesinin karşısında şöyle yazıyor : " Özel mülkiyeti toplumda baskı kaynağı ve devleti onun bir aracı olarak gören , bunların ortadan kalkmasıyla insanın özgürleşeceğini öne süren siyasal öğreti . Kargaşacılık . "
Bu tanımın sadece ‘kargaşacılık ' boyutuna takılıp işin düşünsel boyutunu es geçtiğinizde ( ki sıkça rastlanan bir durum ) , özellikle ülkemiz insanının ‘anarşist ' kavramını ‘terörist'le eşdeğer tutmasının getirdiği bir önyargıyla baş başa kalırsınız .
Oysa ‘politik felsefe'nin vazgeçilmez kavramlarından biri anarşizm ve çağlar boyunca birçok önemli düşünür ve siyaset adamının üzerine düşünüp fikirler ürettiği bir eğilim .
Genellikle Amerikan hükümetlerinin propagandalarıyla tıpkı komünizm gibi belli bir kalıp içine sokulmaya çalışılan ve toplumların hafızasına o şekilde enjekte edilen bu eğilim , devletin tek ve baskın güç olmasını savunanlarının da en büyük düşmanı kuşkusuz .
Anarşizmin müzik alanındaki en belirgin karşılığıysa , 1968'in getirdikleriyle beslenip 1970'lerin ortalarıyla 1980'lerin ortalarına kadar etkin olan ‘punk ' akımı . ‘Pre - punk ' grupların hazırlık hamleleriyle şekillenen , daha sonraysa Sex Pistols'ın başı çektiği önemli isimlerle bir bütüne ulaşan bu akım , sadece müzikal bir başkaldırı olarak değil , aynı zamanda bir yaşam biçimi olarak da etkin olur vaktiyle .
Sex Pistols'ın özellikle " Anarchy in the U. K. " ve " God Save the Queen " gibi şarkılarıyla biçimlendirdiği bu yaşam biçimi , ‘devlet ' kavramını reddeden anarşizm öğretisiyle açıklar kendini .
Bu yaklaşım , doğal olarak devletin bütün kurumlarını ve ‘kurulu düzen'in insanlara dayattıklarını alır karşısına , özgürleşmenin kapısının bu şekilde açılacağını savlar .
Toplumda istenen karşılığın bulunamaması sonucunda sonraları yavaş yavaş kabuğuna çekilen , sadece müzik türü olarak varlığını sürdürebilen bu durum , anarşist müzisyenlerin de zamanla eriyip sisteme dahil olmasıyla etkisini yitirir .
Marjinal bir çıkışın daha da marjinalleştirilerek silinmesi kaçınılmazlaşır .
Rock müziğin başlangıçta yaşadığı devlet ve toplum baskısıysa punk üzerinde daha yoğun biçimde hissedilir ve bir düş olarak kalması sağlanır .
Bu uzun girişin ardından gelelim filmimiz Yaşamın Ritmi ( Sound Of Noise ) ' ne .
İsveç semalarından gelen bu çalışma , bir zamanlar punk aracılığıyla yapılanı deneysel elektronik müzik marifetiyle hatırlatma niyetinde görünüyor .
Aslında hatırlatmadan ziyade bir ‘yeniden canlandırma ' da diyebiliriz burada yapılmaya çalışılana .
Hikâye , bizlere perküsyon üstadı bir grup müzisyenin , oluşturdukları grupla ‘kurulu düzen'i yerle bir etme çabalarını anlatıyor .
Hem enstrümanları hem de besteleriyle deneyselliğin uç noktalarında gezinen bu müzisyenler , toplumsal yapının değişmez unsurlarını hedef alarak bir tür kargaşa yaratırlar .
Sağlık sisteminin karşılığı olarak bir hastaneyi , ekonomik sistemin karşılığı olarak bir bankayı , kültürel sistemin karşılığı olarak bir konser salonunu ve nihayetinde de kentin altyapısını temsil eden elektrik tellerini kendilerine performans mekanı olarak seçerler .
Her bir performans , müzikal derinliği ve etkisinden ziyade , toplumun temel taşlarını yıkmasa da sarsacak eylemler olarak kendini gösterir .
Devreye bir polis dedektifinin girmesiyse işe polisiye bir boyut katar .
Klasik müzikle haşır neşir bir ailenin üyesi olan bu dedektifin müzikle arası iyi değildir , çünkü müzik kulağı yoktur , yani bir anlamda ‘sağır'dır .
Onun anarşist müzisyenleri kovalaması , bu takip sırasında grubun tek kadın üyesine karşı bir şeyler hissetmesi ve nihayetinde de müziğin bir şey söyleyebilmek için bir araç olduğunu görmesiyle farklı bir boyut kazanır bu polisiye müzikal serüven .
" Yaşamın Ritmi " ni tarif ederken ‘yeniden canlandırma ' dememizin altında yatanları yeterince açıklıyor aslında bu hikâye .
Punk'ın anarşist tavrının bir benzerini görüyoruz burada ; punk müzisyenler gibi filmdeki grup da toplumu devletin kurumlarını reddetme konusunda uyarmaya çalışıyor , uyardığı toplumdan beklediği desteği göremiyor ama arkasında bir imza bırakmayı başarıyor .
Filmin sonunda toplum tarafından tükürülüp hiçbir zaman yapmayacakları bir işe sıvanmalarıysa gene punk döneminin müzisyenlerinin yaşadığı asimilasyonu hatırlatıyor .
Devlet ve toplum , hiçbir zaman izin vermiyor anarşist bakışı savununların güçlenmesine ; ya kendi içinde eritiyor onları ya da tümden silip atıyor .
Buradaki karakterlerin başına gelen de bu oluyor sonuçta .
Ama geride bıraktıkları , en azından peşlerindeki dedektifin değişim / dönüşümüne baktığımızda , yadsınamaz bir etkinin de var olduğunu belgeliyor .
Her etkinin bir karşılığı olacağı gerçeğini de sabitliyor bu durum .
Bu filmi bir ‘başkaldırı ' gibi görmek mümkün , ama bu başkaldırının umutsuz bir debelenmeyi de işaret ettiği söylenebilir .
Öte yandan anarşizmin yeni bir düzen kurmayı değil , var olan düzenin bir şekilde yıkılmasını öngördüğü düşünüldüğünde , bu umutsuzluğun önceden bilinen bir sonuç olduğu da açıktır .
Devlet ve onun yönettiği toplumun kısıtları içinde özgürleşmek mümkün değilken , yeni bir sistem kurmak da anlamsızdır .
Sistemsizliğe giden yolu açmaktır mesele .
