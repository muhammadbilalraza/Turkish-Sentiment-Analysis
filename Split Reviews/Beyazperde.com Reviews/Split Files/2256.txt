Hangi inanç ya da inançsızlık sistemine mensup olursak olalım , dünyanın küreselleşmesiyle beraber hiçbir şekilde kayıtsız kalamadığımız bir kültürdür Noel kültürü .
Sinemayla azıcık haşır neşir olan bir kişi , yılın bu döneminde kişiye kendini iyi hissettirecek olan Noel ve yılbaşı filmlerinin kapıda olduğunu bilir .
Medya organlarının gelişimiyle ‘geleneksel'in ‘modernleşmesi ' de sağlanınca , Noel filmleri kendi ticari tabanını oluşturmayı başardı .
Animasyon teknolojisinin sağladığı imkanlarla yaratıcılık sınırlarını da geliştirince bu türün filmleri Kutup Ekspresi ( The Polar Express ) , A Christmas Carol ve Grinç ( Dr . Seuss ' how the Grinch stole Christmas ) gibi popüler örneklerle karşımıza çıktı .
Bu sevilen ve her daim ilgi görecek olan serinin yeni filmi ise , Sarah Smith'in ilk filmi Hediye Operasyonu ( Arthur Christmas ) .
Film Noel Baba mitolojisini eğlenceli bir şekilde evirip çevirerek , bir kaybedenin umut veren kazanma öyküsü haline getiriyor .
Noel Baba'nın hediyelerini dağıttığı gece yaşanan bir aksaklık sebebiyle küçük bir kızın hediyesini vermeyi unutması sonucunda , Noel Baba'nın küçük ve sakar oğlu Arthur , o hediyeyi vermek amacıyla başarıya ulaşması imkansız gibi gözüken bir maceraya atılıyor .
Elbette ki bu noktadan sonra film , elden geldiğince propagandist bir tavıra bürünmeden , Noel ruhunu öven , gelenekçi ancak samimi mesajlar veriyor .
Zaten ailelerin çocuklarını böyle bir filme götürmelerindeki başlıca amaçlardan biri de , filmin bu tarz iletileridir .
Yönetmen Sarah Smith , senaryoyu yazma aşamasında Borat ve Brüno gibi kalburüstü komedilerde de parmağı olan Peter Baynham ile çalışarak çok doğru bir tercih yapıyor .
Peter Baynham'ın komedi janrı üzerinde olan hakimiyeti sayesinde film , " hem küçüklere hem de büyüklere hitap eden animasyon olmak " klişesinin gerekleri yerine getiriliyor .
Filmin birkaç anına iliştirilmiş zekice hamleler de dikkat çekiyor .
Ancak filmin bu konuda genel bir istikrara sahip olduğunu söylemek de çok doğru olmayacaktır .
Yer yer temposunu kaybeden , Noel baba mitolojisini tersyüz eden genel yaklaşımına rağmen bayağılaşan ve yaklaşık 100 dakikalık süresinin içini tam olarak dolduramayan bir film olduğu da ortada .
Oldukça tempolu bir giriş yapan film , ilk anlarındaki başarılı operasyon sahnesiyle seyircisinin ilgisini kazanmayı fazlasıyla başarıyor .
Hediyeleri tüm dünyaya zamanla yarışarak dağıtan Noel Baba ve arkasındaki devasa ekibin heyecan dolu telaşları üst düzey bir aksiyon filmini andıran mizansenlerle kotarılmış .
Bu sahnelere çok büyük katkısı olan Noel elfleri ise bugüne kadar sinema filmlerinde rastladığımız elf prototipinden oldukça farklı bir şekilde perdeye yansıyorlar .
Yönetmen her elften kendine özgü mizah potansiyeline sahip bir karikatür çıkarmayı başarıyor .
Arthur'un yola , yine bir modernleşme eleştirisi olarak algılanabilecek bir biçimde , dedesinin kızağıyla ve uçan Ren geyikleriyle yola çıkması ise , zamanla yarışılan ama bir türlü varış noktasına ulaşılamayan ve başlarına bir sürü işin geldiği bir yolculuğa dönüşüyor .
Dünyanın dört bir yanını süratli bir biçimde dolaştığımız bir yol filmine dönüşen animasyon , coğrafi ve sosyokültürel esprilerle de genel akışını sağlıyor .
Filmin takdir edilmesi gereken yönelimlerinden biri de , hiçbir şekilde sığ dini mesajlar vermemesi .
Hatta Noel Baba'nın hediye dağıttığı ülkeler arasında Noel kültürüne haiz olmayan ülkeler de bulunuyor .
Nihayetinde Hediye Operasyonu , izlediğiniz en iyi animasyonlardan biri olmayacak kesinlikle .
Ancak en azından genel olarak sürükleyici , komik ve tabii ki eğlendirici .
Bunun yanısıra yönetmen Sarah Smith ilk uzun metrajında umut vadediyor .
Küçük yaştaki sinema izleyicisinin salona gidip pekala keyif alabileceği sıcak bir film olan Hediye Operasyonu , yılbaşı arifesinde seyircilerini bekliyor . kaankarsan@gmail.com Twitter . com / kkarsan
