Herhangi bir gece .
Meksikalı insan kaçakçıları , sınırdan geçireceği yüzlerce göçmeni ABD tarafına sokmanın telaşında .
Bu onlar için uyuşturucu ticaretinden bile karlı bir iş !
Amerikan kolluk kuvvetleri ise nehrin ağzında durup , ağzını açarak alabalık yakalamaya uğraşan ayı gibi bu akına engel olmaya çalışıyor .
Her şey kendi rutinine bağlanır derler , bu durum da öyle .
Kaçanlar , kaçıranlar , kaçanları yakalayanlar derken operasyonlardan birinde sıradışı bir durum gerçekleşiyor ve yakalanacağını anlayan bir göçmen kelime - i şahadet getirerek kendini patlatıyor .
İşte rutine uymayan şey bu , kameranın bir sonraki planda gösterdiği ; sınıra yakın serilmiş seccadeler .
Kapıdan kovulan İslami terör bacadan mı girmeye çalışıyor ?
Birkaç gün sonra Teksas’ta bir market cihatçılar tarafından havaya uçurulunca , Amerikan hükümeti güç kullanmaya karar veriyor ve Meksika’dan uyuşturucu ve insan kaçıran kartelleri terör örgütü kapsamında değerlendirerek onlara insan hakları konusunda kaygı duymaksızın kirli bir savaş açıyor .  Sicario : Day of the Soldado bu savaşın hikayesi . 
 
Bu bir devam filmi sayılmaz , başka bir öyküleme mevcut hikayede ama , ABD’nin pisliklerini halı altına süpürme ustası Matt Graver ( Josh Brolin ) ve tekinsiz partneri Alejandro ( Benicio del Toro ) gibi bir önceki filmden tanıdık yüzler var .
Emily Blunt’ın canlandırdığı Kate Macer karakteri ise filmden tamamen çıkarılmış zira seyirci artık ilk filmdeki kadar konuya uzak ve şaşkın değil .
O yüzden özdeşlik yaratma haline yol açacak liberal bir karaktere ihtiyaç duyulmamış ve seyirci Alejandro’nun , evladını öldürenin evladını korumak şeklinde gelişen ironik macerasına yancı edilmiş .
Seyircinin kabul edeceği insani tüm mesajlar , finale yakın Matt Graver’ın aldığı bir karar hariç , Alejandro üzerinden iletiliyor .
Yönetmen koltuğunda ise Gomorrah ile tanıdığımız - sevdiğimiz kartel filmi çekme ustası ,  Stefano Sollima oturuyor . 
 
Denis Villeneuve’ün yönettiği ilk film ABD’nin sınır politikalarına doğrudan bir eleştiri sayılabilir ancak , 2. filmin böyle bir kaygısı yok gibi görünüyor .
Daha filmin başındaki market saldırısında bir anne ve kızının ölümünün açıkça gösterilmesiyle tetiklenen seyirci , bu işten nemalananlara karşı operasyonlara karar verenler kadar bilenmiş hale geliyor .
Film ilerledikçe de bazı Amerikancı mesajlar gözümüze sokulmuyor değil .
İşin daha da fenası ; Amerikan pasaportuna sahip Latin karakterlerden hiçbiri sevimli değil . ¨Ülkeye aldık da ne oldu , işleri güçleri serserilik¨ mesajı filmin tamamına sinmiş durumda ancak eleştirim buraya kadar zira Sicario : Day of the Soldado , bazı ucuz çatışma sekanslarına rağmen tam bir testosteron yayıcı . 
 
Sicario : Day of the Soldado , mafyadan çok onlara savaş açanları izletse de , mafya filmlerinden hoşlanan seyirci için yılın ödülü .
Üstelik bunu , küçük bir kızı korumaya çalışan ajan hikayesini anlatırken aynı şeyi gösteren onlarca filmde üretilen klişelere yaslanmadan yani 3. sınıf bir Bruce Willis aksiyonuna dönüşmeden yapmayı başarıyor .
Stefano Sollima’nın üstüne düşeni yaptığını gönül rahatlığıyla söyleyebiliriz .
Neredeyse tamamı erkek oyunculardan oluşan cast oldukça başarılı .
Herhangi bir sekansta Michael Bay gösterişi ( operasyona giderken hep birlikte ağır çekim yürüyen tim üyeleri . ) yapmadan seyirciyi etkilemeyi başarıyorlar . 
 
Ucu açık şekilde biten finalden anlıyoruz ki , Sicario serüveni devam edecek gibi duruyor ancak , bana bunun sinemada değil de TV’de devam edeceğini düşündüren şeyler var .
Özellikle cast’a eklenen genç oyuncular üzerinden bu çıkarımı yapmak mümkün .
Kartel patronunun kaçırılan kızı Isabel Reyes ve genç Sicario Miguel’in macerasını 3. filmde devam ettirmek çok mantıklı değil , seriyi ucuzlatmadan bunu yapmak da olası değil .
Açıkçası seri bir Netflix dizisine dönüşse buna hayıflanmam , hoşuma bile gider .
Uzun lafın kısası ; film haftanın en iyi seçimi , oldukça sürükleyici , merak uyandıran ve seyirciyi ters köşeye yatırmaktan çekinmeyen bir hikayesi var .
Oyuncular iyi , reji fevkalade .
Daha ne olsun !
Trump zamanlarında ABD’nin giderek sertleşen sınır politikasının bir izdüşümü olarak izlenmeli . 
 
murattolga@otekisinema.com
