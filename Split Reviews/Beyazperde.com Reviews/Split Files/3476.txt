Jackie Chan'in yapımcılığını ve başrolünü üstlendiği Kanlı Hesaplaşma , belli ki aksiyon sinemasının yıldızına nispeten daha az dövüş ve daha çok oyunculuk imkanı sağlayacak bir proje olarak tasarlanmış ilk etapta .
Doksanlı yıllarda Çin'den Japonya'ya yoğun oranda gerçekleşen kaçak göçmen akını ile bir grup Çinli göçmenin Yakuza ve diğer çetelerin hakimiyetindeki bölgelerde yaşam savaşı , filmin temelini oluşturuyor .
Chan'in canlandırdığı kahramanımız , Japonya'ya geldikten bir süre sonra ortadan kaybolan çocukluk aşkını bulabilmek için yine kaçak yollardan ülkeye giriş yapıyor .
Sevdiği kadının bir Yakuza lideriyle evlendiğini öğrendikten sonra da iyice hırs yapıyor ve çevresindeki Çinli göçmenlerin lideri haline gelip yaşadıkları mahallenin kontrolünü ele almaya çalışıyor .
Çinlilere önyargıyla yaklaşan bir toplumun içinde gözüpekliği sayesinde kısa sürede yükseldikten sonra , eline geçen gücü yakın çevresindeki güvendiği insanlara devrediyor .
Ancak güç , hemen herkesi olduğu gibi bu insanları da yozlaştırıp mafya çarkının içine çekiyor .
Aslında oldukça gebe bir temel üzerine kurulmuş olan Kanlı Hesaplaşma'nın , hedeflediği gibi suç ve adalet üzerine bir destan değil de gülünç bir avantür film olarak kalmasının ise çeşitli sebepleri var .
Bunların başında , her türlü klişeyi en kör parmağım gözüne şekillerde kullanan , pek neden - sonuç ilişkisi gözetmeyen ve yığınla mantık hatasıyla dolu senaryo geliyor .
Oyuncu yönetimi de karikatür düzeyinde olunca ortaya iyice zayıf bir film çıkıyor .
Finaldeki uzun " kanlı hesaplaşma " sekansı filmin genel seviyesinin biraz üzerinde kalırken , Chan'in çocukluk aşkıyla ilgili yan öykünün çok kritik bir noktaya gelmiş olmasına rağmen tamamlanmayıp unutulması da seyredeni afallatıyor .
Dramatik olarak başarılı tek döngünün , dünyanın en iyi niyetli ve masum gencinden uyuşturucu bağımlısı bir psikopata dönüşen Jie karakteri üzerinden yürüdüğü film ; Jackie Chan'e sınırlı oyunculuk yeteneklerini kısır bir alanda tekrarlamanın ötesinde malzeme sağlamıyor .
Zaten karakterin dövüşmekten ve şiddet uygulamaktan özellikle kaçındığını da düşünecek olursak , Kanlı Hesaplaşma'nın aktörün hayranlarına da sunabileceği pek bir şey kalmıyor geriye .
Yakın döneme ait bir sosyal olguyu kendine konu edinmesi ve Yakuza düzeni eleştirisine rağmen , özellikle sürekli gözümüze soktuğu hoşgörü mesajlarıyla oldukça naif ve gerçeklik hissi vermekten uzak bir yapım karşımızdaki .
Bir müsamere havasında başlıyor , bitiyor ve unutuluyor .
