Seriyi tamamlaması planlanan üçüncü Bourne filmi Son Ültimatom ( The Bourne Ultimatum ) vizyona girdikten sonra yönetmen Paul Greengrass ve Matt Damon seriyi devam ettirmek istemediklerini ısrarla tekrarlayıp , eğer dördüncü bir Bourne filmi çekilirse adının Bourne Gereksizliği olacağına dair şakalar yapmışlardı .
Her şakada bir gerçek payı vardır derler ya , işte karşımızda Bourne Gereksizliği . 
Bourne'un Mirası ( The Bourne Legacy ) , seriyi James Bond'a çevirmeye uğraşıyor ve usta ajan rolünü Matt Damon'dan alıp Jeremy Renner ile değiştiriyor .
Fakat bu yaklaşımdaki en büyük problem , Bourne serisinin Bond filmlerinin aksine daha gerçekçi ve daha mizah yoksunu bir dünyada varolması .
Bond serisinin yer yer absürd ve rahat havası sayesinde başka bir aktör James Bond olarak karşımıza çıkabiliyordu , ve seyirci olarak hemen kabulleniyorduk . 
Ayrıca ilk üç Bourne filmi , Bond serisinin aksine spesifik olarak Jason Bourne'un hatırlayamadığı geçmişini çözmesi üzerine kurulu , yani bir aksiyon serisine oranla bile gayet kişisel bir seri idi .
Seyircinin bu karaktere olan bağının ardından sadece " aynı evrende " geçen bir paralel filme Bourne damgasını yapıştırmak direk DVD'ye çıkan , yüksek bütçeli yapımların düşük bütçeli devam filmlerini hatırlatıyor . 
Bu sefer kamera arkasında ilk üç filmi yazmış olan Tony Gilroy var .
Gilroy , kanımca zaten güçlü bir yıl olan 2007 yılının en iyi filmini sunmuştu bize Michael Clayton ile .
O filmin mükemmel senaryosu , oyunculukları ve ritmi ne yazık ki ikinci yönetmenlik eforu Sahtekarlar ( Duplicity ) ' de eksikti .
The Bourne Legacy için ise Gilroy , yönetmen olarak yanlış bir seçim .
The Bourne Ultimatum vizyona girdiğinde bazı eleştirmenler Paul Greengrass'ın daima sallanan kamerasını eleştirip , o kamerayı durdurması için yalvarmışlardı . 
The Bourne Ultimatum ile istedikleri başlarına geldi ve Gilroy'un bir aksiyon filmi için fazla durgun kamerası ve montajı ile karşı karşıya kaldık .
Senaryonun diğer filmlere oranla daha az kavga ve kovalamaca sahnesi sunması da filmin durgunluk problemini iyice yüzeye çıkarıyor . 
Tabii ki her aksiyon filmi dakika başı silah çatışması ve rastgele patlama sunup hikayeyi bir kenara atmak zorunda değil , Transformers filmlerinden yeterince kafamız şişiyor zaten bu yüzden .
Fakat Gilroy'un türünü bilip baştan uzun olan 135 dakikalık süresini ajanların zihinlerini dinamik tutan bir ilacın etrafında oluşan açıklama sahneleri ile doldurmaması ritmi biraz daha hızlandırabilirmiş .
Bu kadar durgunluğun ardından finalde Bourne filmlerine zorunlu uzun kovalamaca sahnesine geldiğimizde artık çok geç oluyor . 
Filmin ilaç hikayesinden bahsetmişken , Jason Bourne'un hafıza kaybıyla olan kişisel bağlantımız , yeni ajan Aaron Cross'un ilaç bağımlılığı ise biraz dağılıyor .
Zekası ve yetenekleri deneyim ve kararlılık yerine bir ilaca bağlı olan bir aksiyon kahramanına tezahürat etmek biraz zor . 
Sonuçta The Bourne Legacy gayet ortalama bir casus gerilimi .
Başka seriler için uygun olabilir ama ne yazık ki Bourne stardartları göz önüne alındığında geride kalıyor .
