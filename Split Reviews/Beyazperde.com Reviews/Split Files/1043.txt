Modern Türk korku sinemasının tepesindeki yönetmen olan Alper Mestçi’nin yeni korkusu Siccin 5 , bu hafta gösterimde .
Benzer bir temaya sahip ancak konu devamlılığı bulunmayan ürkünç büyü ve cin hikayeleriyle seyirciyi her seferinde korkutmayı başaran Alper Mestçi’nin artık sektörde bir marka olduğunu rahatlıkla söyleyebilirim .
Fazlaca eser veren ama bunların çoğu seyredilemeyecek kadar kötü işlerden oluşan Türk korku sinemasında Alper Mestçi filmleri her zaman eleştirmen ve seyirci ilgisini hakeden işler oluyor . 
 
Siccin 5 , Alper Mestçi’nin favori oyuncusu haline gelen Merve Ateş’in canlandırdığı Hale adındaki bir çocuk karakterin etrafında şekilleniyor .
Hale’ye ve ailedeki diğer insanlara musallat olan iblisler kontrolü ele geçirerek onların tuhaf şeyler ve kötülükler yapmalarına sebep oluyorlar .
Bu ele geçirilme , rahatsız edilme sahnelerinin çoğu bir rüyada geçiyormuş gibi çekilip sunulmuş .
Bu iyi bir tercih zira iki alemin ( Ruhlar ve insanlar alemi ) kapılarını rüya aracılığıyla saydamlaştırarak geçirgen hale getirmek işe yarayan bir fikir .
Bu çabanın uç örneğini Elm Sokağı Kabusu serisinde izledik . 
 
Alper Mestçi’nin yazdığı senaryodan çektiği filmde ete - kemiğe bürünen karakterler serinin diğer filmlerindekilere göre daha izole bir yaşam sürüyorlar .
Birbirileriyle olan daraltılmış etkileşimleri tekinsizlik duygusunu iyice arttırıyor .
Filmin çekildiği mekan olan ve kanser vakalarıyla bir zamanlar basında yer bulmuş ve terkedilmiş olan Karain köyü de bu duyguya ustaca hizmet ediyor .
Alper Mestçi her zaman olduğu gibi kamerasını nereye koyacağını biliyor ve iyi açılar yakalıyor .
Filmde gerçekten güçlü imgeler var ancak bunlardan bazılarının neye istinaden oluşturulduğu bilgisine seyirci sahip değil , bu da onları , Hale’nin oyuncak bebeğinde fark ettiğim gibi , olması gerektiği kadar korkunç yapmıyor .
Senaryo anlamında biraz daha ince işçiliğe ihtiyaç var .
Alper Mestçi’nin artık tartışmasız ustası olduğu ayin ritüelleri konusunda ise Siccin 5’te gerçek bir zirve var .
Siccin filmleri içinde en beğendiğim ritüel sekansı bu filmin finalinde ve gerçekten ürkütüyor !
Burada uluslararası bir başarı bile var diyebilirim .
Siccin filmleri içinde seyirciyi en çok dehşete düşüren sekanslardan biri olan , çocuğun üzerine düşen dolap kabusuna benzer bir durum burada da yaratılıyor ancak Alper bunu öyle tadında bırakmış ki .
Tutan bir fikri sömürmeyip sadece anımsatarak geçmesini takdir ettim . 
 
Siccin serisinde duymaya alışık olduğumuz ve benim pek sevdiğim tema müzikleri bu filmde de karşıma çıktı .
Bir önceki filmde ve bunda biraz fazla müzik döşediğini düşünüyorum ancak diziler yüzünden neredeyse her ana tema konulmasına alışkın seyirci bunu istiyor ve gişe yönetmenleri burada çok fazla inisiyatif kullanamıyor .
Neyse ki Siccin serisinde gerçekten uğursuz ( şu ghostly dediklerinden ) ve etkileyici temalar var , bizi de izlerken havaya sokmayı başardı . 
 
Siccin 5 için yazacaklarım neredeyse bu kadar .
Yine aile içi bir lanet öyküsü , artık korku filmlerinde oynamaya iyice alışmış olan yetenekli Merve Ateş ve Alper Mestçi’nin ne yaptığını bilen rejisi karşımıza oldukça seyredilir bir iş çıkarmayı başarmış .
Her zaman olduğu gibi usta işi makyajlar ve Türk korku sinemasında çok rastlamadığımız gore seviyesi yüksek sekanslar .
Alper Mestçi ve Can Evrenol korku eylemini ima etmekten çıkarıp aksiyona dönüştüren ve bunu da etkileyici bir grafik şiddet gösterisi olarak sunabilen isimler .
Herkes korku filmi çekiyor ama aslında çok az korku filmimiz var !
Çünkü türün gereklerini bilen sinemacı sayısı fazla değil .
Bütün bunlar Siccin 5’i haftanın en iyi tür filmi yapıyor .
Yerli korku filmlerini sevenler için bu yılın en iyilerinden biri .
İyi seyirler . 
 
murattolga@otekisinema.com
