Poyraz Karayel : Küresel Sermaye , kendi spesifik hayran kitlesini yaratan ama maalesef ömrü 3 sezon süren Poyraz Karayel dizisinin , sinema perdesindeki bir nevi devam macerası olarak aksiyon - komedi türünden bu cuma vizyona girdi .
Sadık hayranlarını ümitlendirerek vizyona girdi ama sinema perdesinde seyircileri hüsran bekliyor olabilir … 

Poyraz Karayel , çoğunlukla birbirinin aynısı olan basma kalıp yerli dizi sektörümüzün daha dişe dokunur , elle tutulur , düzgün işlerinden biriydi .
Uzun soluklu seyircilerinden değildim şahsen , ama göz attığım bölümler açısından nev - i şahsına münhasır bir tarzı ve sağlam bir dramaturjisi olduğunu belli eden bir yapımdı .
Sinema yansıması olan Poyraz Karayel 2 başlığını ilk gördüğümde , dizinin hayranları için ben bile ümitlenmiş ve mutlu olmuştum , en azından ağzımıza bir parmak bal daha çalınacaktı .
Fakat , üzülerek belirtmem gerekir ki hem başrol oyuncularının kurduğu hikaye omurgasından , hem de diziyi esas sürükleyen ana dramatik damardan yoksun olarak projelendirilen  Poyraz Karayel : Küresel Sermaye , 2017’yi kapattığımız şu son haftalarda yılın en çok hayal kırıklığı yaratan filmlerinden biri olarak listelere girdi ! 

Öncelikle dram türüne yaslanan ve türün nimetlerini de değerlendirerek ilerleyen bir mafya altyapısını , sırf sinema filmi olsun diye komedileştirmek Poyraz Karayel efsanesine yapılabilecek en başat kötülüklerden biri olmuş .
Ha kaliteli mafya / gangster komedisi olmaz mı ?
Bal gibi olur , en yakın zamanlı örneklerden bknz 2012 yapımı Yedi Psikopat , Guy Ritche efsaneleri Lock , Stock and Two Smoking Barrels ya da Kapışma , ülkemizden mazide hoş bir seda bırakan Organize İşler komedi ve suç ( crime ) türlerini aksiyonla da harmanlamayı başaran onlarca örnekten sadece birkaçı .
Ama  Poyraz Karayel : Küresel Sermaye bu listenin dediğimiz gibi maalesef çok uzağında .
Dramatik çatıyı oluşturan esas karakterlerden yoksun olarak , oyuncu kadrosuna yan ama iyi işlense etkili hikayeleri de olabilecek karakterlerle yola çıkan film Celil Nalçakan’ın canlandırdığı Zülfikar karakterinin başı çektiği bir öykü kurgulamaya çalışıyor .
Zaten filmin Küresel Sermaye başlığı da Zülfikar karakterinin dilinden düşürmediği bir kalıp olarak afişteki yerini almış . 

Senaryonun hakkını en azından ilk yarı için teslim edelim , filmin seyirci olarak içine girmemiz gereken ilk 20-25 dakikası kendisini seyrettirmeyi ve ilk yarının gerisi hem güldürüp hem öyküyü merak ettirmeyi başarıyor .
3 sezon süren dizinin Ertan Kurtulan ile senaryosuna imza atan Ethem Özışık’ın üstlendiği senaryoya ne oluyorsa filmin 60. dakkasından sonra oluyor aslında .
Bir düğüm , bir düğüm daha , bir üst üste geldikçe komediden sıyrılıp gitgide saçmalaşan olaylar silsilesi finale doğru filme sabretmenizi maalesef zorlaştırıyor .
Oysa akışı başarılı olan ilk bir saatte espriler , argo ve bolca kullanılan küfürlü dilin yanı sıra hem dizinin karakterine yapılan göndermeler hem de alt mesajlardan biri olan küresel sermayeye lanet okuma fikri aslında oldukça eğlendiriyor .
Diziden görmeye alışık olduğumuz ve bölümlerin ana mesajını vererek sosyal medyada efsaneleşen duvar yazıları filmde de bir şıklık olarak yer alıyor ; dahası kurduğu öyküde ülkenin yakın dönem devlet sorunlarını da yedirerek ilerlemek isteyen senaryo , maalesef o tarafın derinliğine cılklaştırılan mafya komedisi yüzünden inemiyor ; inmiyor .
Hem küresel sermaye , hem derin devlet karmaşası havada asılı , işlevsiz kalıyor .
Bunca senaryo dağınıklığı içerisinde hem dizinin sağlam isimlerine hem diğer iyi bildiğimiz oyuncuların oyunculuklarına da yazık oluyor .  

Uzun lafın kısası , mazide kalan efsane dizinin sıkı bir hayranıysanız ve bu filme illa ki gidecekseniz umutlarınızı yüksek tutmadan seyirci koltuğuna oturun demek , yazar olarak bizim boynumun borcu .  twitter . com / duygukocabayli
