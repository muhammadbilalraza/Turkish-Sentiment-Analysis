Saklambaç ; tamamına yakını kimlik bunalımı yaşayan , sorunlu insanlara dair bir hikayeyi ustalıkla anlatmayı başarabilmiş gerilimi yüksek bir drama .
" Bazı şeyler terapiyi aşar " sözünü duyduğumuz an çatırdamaya başladığını farkettiğimiz bir ilişki yaşayan Callaway çifti , annesi intihar ettikten sonra ağır bir depresyon yaşayan Emily , kasabada küçük kızlarını kaybettikten sonra büyük bir çöküş yaşayan komşu çift ve zaten başlı başına bir sorun olan Charlie .
Alison Callaway'ın intiharı sonrası tetiklenen bir dizi olayın içinde şizofreniden kaynaklanan ağır şiddeti zamana ustaca yayan Saklambaç , seyirciyi gafil avlamak için zeka dolu hileler kullanan ve şaşırtıcı finali için sadece tek bir ipucu veren iyi bir psikolojik gerilim .
Robert De Niro'nun oynadığı psikolog David Callaway ve Dakota Fanning'in başarıyla canlandırdığı Emily Callaway'ın hayatını yavaş yavaş cehenneme çeviren Charlie , filmi " dehşet sineması " kapsamına sokacak bir ürpertinin yegane kaynağı .
Charlie'nin ekranda gözükmediği zaman yarattığı " tekinsizlik " , filmi sadece sürükleyici kılmakla kalmıyor aynı zamanda gerilimli ve gizemli de yapmayı başarıyor .
Şiddeti dışarıda arayan David'in koruma içgüdüsüyle eline keskin bir bıçak alıp evinde Charlie'yi beklemeye başlaması ; Peckinpah'ın şiddet dürtüsünü , " zorunda kalmak " duygusuyla bağdaştırdığı Straw Dogs'u çağrıştırıyor .
Şiddetin nereden geleceğini bilemediğimiz , mecburen ( yönetmenin yönlendirmesiyle ) mevcut karakterlerle özdeşleşip " öteki " ' ni beklemeye başladığımız an ise Argento'nun Suspiria'sındaki " kör adam ve köpeği " sekansını andırıyor .
Ve çember daraldıkça , şüpheliler azalmaya başladıkça kabullenmesi bir hayli güç gerçeklerle yüzleşmek zorunda kalıyoruz .
İşte filmin verdiği en büyük tat da bu .
Saklambaç , şüphelenmek , ortaya çıkarmak ve kabullenmek sürecinin her aşamasında izleyiciyi düşünmeye sevkederek avucunun içine almayı başaran ve seyircisini bir şekilde filme yakınlaştıran bir film .
Yarattığı atmosfer sayesinde bir hayli zor bir durum içindeki baba - kız ile özdeşleşme sağlayan film , seyircisini baba - kızı bu dertten kurtaracak gizemi çözmeye teşvik ediyor .
" Saklanmak " ve ( saklananı ) " aramak " üzerine bir film Saklambaç .
" Aranan " ' ın bir türlü bulunmaması ise filme heyecan katan öge olarak dimdik duruyor .
David , başlarda büyük bir yıkıma uğramış küçük kızına inanmıyor , kimseyi aramıyor .
Ama maddi kanıtlar ortaya çıkmaya başladıktan sonra Charlie'nin varlığına inanmaya ve onu aramaya başlıyor .
Aramaya başladığı zaman ise bulamıyor ki zaten bu da saklambaç oyununun temel mantığıyla çelişiyor .
İşte bu noktadan sonra filmi seyretmek adeta büyüleyici .
Belki tek bir defalığına ama yine de büyüleyici .
