Eşi Ulrich Seidl'ın filmlerinde ortak senarist olmasıyla tanıdığımız Veronika Franz'ın , daha önce beraber belgesel işler yaptıkları Severin Fiala ile ortaklığı Goodnight Mommy , ikilinin beraber yola devam edeceği bir geleceği müjdeliyor .
Festivallerdeki ilk gösterimlerinden bu yana iki sene geçmiş olsa da ' perdede görmeyi bekleyebilenler ' için , bu haftanın en ilgi çekici filmi olduğunu söyleyebiliriz . 
Ebeveyn - çocuk paranoyasına eğilen film , anneleriyle birlikte modern bir çiflik evinde yaşayan Lukas ve Elias'ın hikayesine davet ediyor bizleri .
Ağır bir trafik kazasının akabinde geçirdiği estetik operasyondan dolayı yüzü bandajlı şekilde eve dönen ' anne ' daha önceki rutininden farklı davranışlar sergiliyor .
Pekala stres ve travma olarak okuyabileceğimiz bu değişiklik , çocuklar özelinde annelerinin başka biri olduğu şüphesini uyandırıyor .
Olaylar ilerledikçe bu şüpheden nasibini alan bir konuma geçiyoruz .
Mantıklı açıklamaya yoğunlaşmaya çalışırken , geçirilen operasyonun kadının kişiliğini değiştirip değiştirmediği ya da annenin yerinde tamamen farklı bir kişinin olup olmadığına dair soru işaretleri kafamızı kurcalamaya başlıyor . 
Goodnight Mommy , tüm yönlerini tanıdığımızı sandığımız en yakınlarımızın , hatırlayamadığımız ya da hiç bir zaman görmediğimiz biçimde değişime uğraması , daha soğuk , daha tehlikeli ve daha anlaşılmaz davranması üzerinden gerilim yaratmayı seçiyor .
Sağlıksız aile yaşantıları olan şanssız kesimi görmezden gelmemekle beraber ciddi anlamda hissetmekten korktuğumuz bir tercih bu .
Fiziksel ve psikolojik yenilikleri kafa karıştırıcı ikilemlerle harmanlayan yönetmenler , seyirciyi taraf seçmek konusunda olabildiğine zor bir deneyimin içine bırakıyorlar .
Çocukların karşı karşıya kaldığı baskıcı hali göz önüne aldığımızda onların tarafındayken , çocuklardan korkmaya başladığımız ana doğru yolculuğumuz da bizi şaşırtmıyor . 
Hikayenin tamamına yayılan iletişim problemi kafalardaki merakı taze tutmak için oldukça önemli .
Yaşanılan trajedinin arkasından gelebilecek muhtemel seçeneklerin arasında parıldayan ' sonuca ermeyen diyaloglar ' aile arasındaki sorununun çözümü konusunda süreci uzatıyor .
Bu sürecin uzamasının paranoyaya olan etkisi sadece olumluyken , buz gibi sinematografi ve seyirciyle arasına mesafe koyan yaklaşım ile sahip olunan ürkütücülük adeta boyut atlıyor . 
Çiftlik evinin amiyane tabirle ' hiçbir yerin ortasında ' yer alması , en yakın kasabanın terkedilmişliği ve çevredeki olabildiğine uzayıp giden tarlaların varlığının sağladığı izolasyon hissi , dış ve iç çekimlerde kullanılan rahatsız edici imgelerle destekleniyor .
Yüzü bandajlı bir şekilde sessizce dolaşan , çocuklarını cezalandırma seçeneğini her daim cebinde tutan anne figürü , çok az gerilim filminin yaratabileceği bir ' tüyleri diken diken etme ' potansiyeli taşıyor .
Böylelikle ne korku filmi şakalarına ne de sıçratma anlarına gerek kalmıyor . 
Goodnight Mommy , üçte ikilik bölümünü bu kusursuzluğa yakın kıvamda götürdükten sonra , ciddi anlamda bir tür değişikliği deniyor .
Rölantide olduğu için sevdiğimiz temposundaki hızlanma başka avantajları beraberinde getirse de gizemin çözülme aşamasındaki şiddet pornosu estetiği biraz yama gibi duruyor .
Çok film izleyen bir seyircinin çözmekte fazla zaman kaybetmeyeceği final süprizi oldu bittiye getiriliyor , görsel olarak perdeye yansıyan güzellik içimizde aynı doymuşluğu bırakamıyor . 
Bu tip bir finale ilerleyişte daha fazla doneye ihtiyacımız olduğunu düşünmeye başladığımız anda da geriye dönmek zorunda kalıyoruz .
Geriye dönüş anlatının içindeki zorlamaların aklımıza gelmesini sağlıyor .
Hastanede geçirilen süre boyunca bu çocukların o evde neden yalnız bırakıldığı , üçlü arasındaki ilişki ağı gayet yeterliyken eve giren Kızıl Haç gönüllülerinin birazcık ucuz numaraların gereksiz kahramanları oldukları gibi . 
Sonuçta biraz buruk bir tad bıraksa da oldukça sağlam bir filmle karşı karşıyayız .
İkilinin bundan sonraki projelerinde aynı tonu tutturması en büyük temennimiz .
