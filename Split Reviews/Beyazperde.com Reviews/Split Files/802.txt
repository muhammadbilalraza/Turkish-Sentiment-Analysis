Bir sinema yazarı olduğumu bir tarafa bırakıyor ve açıklıyorum : ben bir Cem Yılmaz hayranıyım !
Her şeyden önce onu standup şovları üzerinden değerlendirerek hayranı olduğumu söyleyebilirim , ilk çıktığı günden bu yana hepsini binlerce kez izledim , dinledim , ezberledim , hala gözyaşları içerisinde gülüyor , gündelik bazı olaylarda “işte aynen Cem Yılmaz’ın dediği gibi . ” şeklinde cümleler kuruyor , üzgünsem son şovunun bir kısmını internetten açıp izleyip bir bağımlı edasıyla ruh halimi iyileştiriyorum .
Evet , o derece .
Ve , evet bir sinema yazarı olarak baktığımda da , hayran olduğum şovmen aynı zamanda bir sinema aşığı .
Şovmenliğindeki başarısının altında oyunculuk , senaristlik yeteneklerinin de olduğunu , bu donelerin de sinemaya geçişinde ona büyük katkılar sağlayacağını düşünmeden edemezdi elbette .
Reklamcılık , metin yazarlığı , müzik gibi konularla da yıllardır uğraştığından , biliyorum , artık Cem Yılmaz bizim için sadece bir şovmen değil .
Cem Yılmaz , sinemada dördüncü kez yönetmen koltuğuna oturuyor , ( ilk kez tek başına ) , oyuncu olarak da bu onuncu filmi .
Filmin basın gösterimi adeta bir gala gibiydi , Pepsi sponsorluğunda şık bir kokteyl ve Cem Yılmaz’ın ta kendisi karşıladı bizi İstinyePark’ta .
İzlemeye geldiğimiz için bize teşekkür ederken , çok heyecanlı olduğunu , filmiyle ilgili düşüncelerimizi merak ettiğini ve şahsen filmini çok beğendiği için bizimle birlikte tekrar izleyeceğini söyledi .
Gösterim boyunca önümdeki koltukta oturduğundan arada tepkilerini de yoklayabildim ; heyecanla , büyük büyük açılmış gözlerle izliyor , arada kahkahalar atıyor , arada da salondan yükselen kahkahaların kimlere ait olduğunu takip ediyordu .
Cem Yılmaz , şöhreti ve kazandığı paralarla hep dalga geçen biri oldu , samimi oldu bu konuda hep , sinemaya olan sevgi ve heyecanı konusundaki samimiyeti de tartışılmaz bence …
Bu sevgisini bu filmle ispatlamak istemiş , adeta bir saygı duruşu yapmış aslında .
Nostaljiyi seven Türk izleyicisini de muhakkak çekecek , zekice bir fikir bu proje .
Klip estetiğini hatırlatsa da temiz bir sinema dili ve teknik başarısı olan Pek Yakında’da Cem Yılmaz’ın canlandırdığı Zafer adlı karakter , bir “kaybeden” olarak çizilmiş , baştan bunu veriyor bize .
Film sinemamızda bir milat olarak kabul edilen 1996 tarihli Eşkıya’nın hepimizin bildiği , etkilendiği o son sahnesiyle açılıyor - gibi oluyor ( çok büyük başarıyla yeniden yaratılmış o sahne ve sanki kamera arkası , fakat orada gerçekten de Şener Şen oynasa çok iyi olurdu mesela ) , fonda Fırat türküsü , o sette bir figürandır Zafer , “altıncı polis”tir , yani aslında varlığıyla yokluğu birdir o sahnede .
Yıllar geçer , Zafer içindeki sinema aşkıyla ancak korsan DVD satabilen , ancak bu konuda “en iyisi” olabilmiş bir kaybedendir .
Evli ve çocukludur ama karısı onu sorumsuzluğu ve başarısızlığı nedeniyle boşamaya karar vermiştir .
Zafer artık bu illegal işlere tövbe etmek istemekte ama bu iş de yakasını bırakmamaktadır .
Karısını ( Tülin Özen ) kaybetmemek adına herşeyi göze alan Zafer ise bir plan yapar ve kendisini yıllardır çekilememiş bir senaryoyu hayata geçiren bir prodüktör olarak bulur …
Olaylar gelişir diyelim ve sürprizleri açık etmeyelim , bu konunun içine yedirdiği , Yeşilçam’a , sinemamızdaki yıldız sistemine , ya da genel anlamda sinema sektöründeki sıkıntılara , sanat / ticaret filmlerine zeki göndermeler ve ince eleştiriler filmi orijinal ve değerli kılıyor doğrusu .
Bir Cem Yılmaz şovundaymışız gibi kahkaha attığımız şakalar da yok değil filmde ama genel anlamda hikayedeki dramatik yapı da ağır bastığından çok büyük bir kahkaha tufanı bekleyenler hayal kırıklığına uğrayacaktır .
Filmde karakterler gayet güzel yazılmış çizilmiş ve canlandırılmış , kadroya zaten diyecek yok .
( Gerçi Ayşen Gruda’nın daha içi dolu bir karakterler karşımıza çıkmasını beklerdim , kendisini izlemeyi de özlemişiz zira . ) Bazı şakalı sahneler ise skeç tadında kalmış ve arkasından gelen sahnelerle belirli bir bütünlük sağlayamamış ne yazık ki .
Çoğunlukla adeta doğaçlamaymışçasına yer alan diyalog ve oyunculukların içinde yer yer “bunu böyle demeyiz ki , burada beden dili böyle olmaz ki” dedirten ve küçük de olsa dikkat çeken yapmacık bölümler var ve beni rahatsız etti doğrusu .
Öykü akışı sıkıntısız fakat süre olarak da gereksiz uzun olduğunu düşünüyorum Pek Yakında’nın .
Bu sevimli hikaye maksimum 100 dakikada anlatılabilecekken 130 dakikaya sündürülmüş .
Cem Yılmaz’ın neredeyse her filminde bilim kurguya yaptığı göndermeler ve mutlaka o tarz dekor / kostüm çalışmalarına yer vermesinin , “Türk sineması olarak oralara gelemedik , bunları yapamıyoruz madem , ben de dalgamı geçerek içimde kalan o duyguya efektlerle , kostümlerle yer vereyim bari” gibi naif bir duygudan kaynaklandığını hissediyorum .
Film içinde film yaparak kısa bir klip gibi de olsa filmin sonuna eklediği Şahikalar filmi ise bence Pek Yakında’dan daha ilgi çekici . twitter : @blossomel
