Soğuk Savaş dönemi , Amerikan sinemasının casusluk öykülerinden olabildiğince faydalandığı bir süreçti .
Artık farklı koşulları olan bir dünyada yaşıyoruz .
Dolayısıyla , casusluk öykülerinin de tonu değişti .
Uçuş Planı gibi filmlerin senaristi ve Shattered Glass adlı kalburüstü filmin yönetmeni Billy Ray'in , ikinci yönetmenlik denemesi İhanet'te ( Breach ) yapmaya çalıştığı , 11 Eylül arifesinde Amerikan istihbaratı içinde patlak vermiş gerçek bir vatana ihanet olayının , Soğuk Savaş kalıntılarında saklı perde arkasını gözler önüne sermek .
Ray'in ilk yönetmenlik denemesinden ve filme çekilmiş bazı senaryolarından anladığımız , kapalı mekanlarda karakter merkezli öyküler anlatmayı tercih ettiği .
İhanet de , büyük ölçüde FBI ofislerinde veya genel olarak dört duvar arasındaki entrikalar ve ilişkiler üzerinden ilerliyor .
Kurum içinde ajan olarak yükselmek isteyen genç bir istihbaratçıya ( Ryan Phillippe tarafından canlandırılan Eric O'Neill ) gizli bir görev verilir .
Hiçbir zaman teşkilat içinde fazla yükselememiş ama güvenlik sistemleri üzerine uzman bir ajan olan Robert Hanssen'in ( Tersyüz filmiyle Oscar ödülü sahibi Chris Cooper ) asistanlığını yapacak ama bir yandan da onun hakkında gizlice tuttuğu raporları üstlerine iletecektir .
Kendisine pornografiye düşkün biri olarak tanıtılan Hanssen'in aile yaşamına bağlı , bağnazlık derecesinde koyu Katolik ve hüzünlü ölçüde erdemli bir adam olduğunu gördükçe , Eric ona hayranlık duymaya ve kendisine aslında neden bu görevin verildiğini sorgulamaya başlar .
Hanssen'in aslında Rusya'ya bilgi sızdıran çift taraflı bir ajan , bir vatan haini olmakla suçlandığını öğrenince içine düşeceği çelişki , henüz çok taze olan evliliğinde de sorunlara yol açacaktır .
İhanet'in , eski usul , karakter merkezli ve gerilimi aksiyona ihtiyaç duymadan yaratan casusluk filmlerinin takipçisi olmaya niyetlendiği açık .
Sağlam bir dramatik yapı , zekice bir entrika , detaylı bir şekilde işlenmiş zengin karakterlerin geniş bir oyuncu kadrosu tarafından başarıyla canlandırıldığı ; diken üstünde izleyeceğimiz , ' 70'lerdeki politik maceralar lezzetinde bir film ortaya çıkarılmak istenmiş .
Ancak İhanet , tüm iyi niyetlerinin ancak bir kısmını karşılayabilen , ortalama bir film olarak kalıyor .
Filmin öyle pek ilgi çekici , heyecan verici bir entrikasının bulunmaması bir yana ; Ryan Phillippe'nin hem oyunculuğunun , hem de filmin merkezi olan karakterinin zayıflığı , filmi umursamamızın önünde bir engel olarak duruyor .
Dini eğitim almış ama inançla ilişkisi muğlak , enteresan bir araştırma hazırlamış ama söz konusu metnin içeriği bize tamamen yabancı , karısıyla işi yüzünden yaşadığı çatışma etkisiz bu karakterin .
Kimi Dennis Haysbert , Bruce Davison , Kathleen Quinlan gibi kalburüstü tanıdık oyuncular tarafından canlandırılan yan karakterlerin de derinlik kazanabildiği hiç söylenemez .
Aslında ana karakterlerden biri olan , sayesinde Laura Linney'nin bir başka başarılı performansına şahit olduğumuz ajan karakteri bile , filmde çokça yeri olmasına rağmen ancak sonlara doğru kendi evinde geçen ufak bir sahne sayesinde biraz olsun ete kemiğe bürünüyor .
Geriye filmi taşıyan tek bir unsur kalıyor : Chris Cooper'ın oyunculuğu .
Filmin en zengin karakteri Robert Hanssen'ı büyük bir ustalıkla canlandıran Cooper , filmi izlenebilir kılan başlıca eleman .
Tüm zenginliğine rağmen aslında bayağı sevimsiz bir karakter olan Hanssen'i izlemek , Chris Cooper sayesinde bir keyfe dönüşüyor .
İhanet , olgun bir karakter draması olma iddiasını ancak kısmen karşılayabilen , ayakları yere basan , kalburüstü ama özellikle genç izleyiciye fazla hitap etmeyen , akılda kalıcılığı da olmayan bir film .
Bir filmi izlemek için bunu yeterli sebep olarak görüyorsanız , Chris Cooper'ın usta oyunculuğu için izlemeye değebilir .
