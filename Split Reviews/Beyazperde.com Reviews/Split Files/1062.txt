- Yazı filme dair spoiler / süprizbozan içermektedir ! 
 
İlişkinizi nasıl alırsınız ?
Eskiden ya evli ya bekardık ; bonus olarak ya nişanlı olurduk ya da dul !
Sevgiliysek de , sevgilimiz tek ve biricik kişiyle belli olmalıdır ; aksi arıza çıkartır … mı ?
Yönetmenliğini ve senaristliğini aktörlükten kamera arkasına geçen Brian Crano’nun üstlendiği bağımsız yapım İlişki Durumu : Açık İlişki ( Permission ) , modern zaman metropol ilişkilerine dair sorgulamalar yapan , hatta tehditkar sorular yönelten bir romantik komedi - dram olarak karşımıza çıkıyor bu hafta . 
 
Erken üniversite yıllarından bu yana beraber olan Anna ve Will birbirlerini seven ve birliktelikleri 10 yılı devirmiş , karşıdan bakıldığında halen birbirlerine aşık bir çift .
İlk kez beraber olmaya başladıktan sonra , araya ikisi açısından da başka insanlar / ilişkiler girmiyor ; karşı cins olarak hem duygusal hem cinsel açıdan yalnızca birbirlerini biliyorlar .
Ve Crano’nun bize verdiği verilere bakarsak , ilişki pratikleri sıradanlaşmış bir evlilikten çok da farklı değil .
Güvenli sularda , alışkanlıklarını sürdüren , fanuslarında birbirlerinden memnun bir çift var karşımızda .
İşte Crano , bu pür - i pak , sadakat taşlarıyla döşenmiş memnuniyete çomak sokmak istiyor .
İyi oyuncu yönetimi ve ters köşe dönüşlerle bu amacına da ulaşıyor diyebiliriz . 
 
“Kameranın gördüğü politiktir” önermesinden yola çıkarsak Crano , hem senaryosunu hem kadrajlarını ağırlıklı olarak baş kadın karakterini Anna üzerine , biraz da bilinçli bir biçimde kuruyor aslında .
30. yaş gününün ertesinde , her şey aynı devam edecekken sabah kafasında sorularla kalkan kadın , hem güvenli ilişkisini , seçimini / seçimlerini hem de bu seçimlerle yaşamının geldiği noktayı sorgularken buluyor kendisini .
İğneyi en çok kendisine batırarak karşı taraf Will adına düşünmeyi , empati yapmayı da görev ediniyor .
Tek eşliliğin / monogaminin sorgulanması ve yap - boz edilmesi kadın karakter üzerinden olunca , - üstelik bu filminki gibi bir finalle - çift taraflı bir okuma karşımıza çıkıyor .
Bu senaryo üzerinden hem birey özelinde kadının özgürleştiğini , hem de sosyolojik okumada konformist alanların sandığımız kadar güvenli ya da tercih edilir olmadığını da görerek koltuktan kalkıyorsunuz .
Öte yandan ‘Sadakatsizlik ana kadın karakter üzerine yıkılıyor ; yine erkek mağduriyeti kutsanıyor’ diyen bir uç feminist eleştiri de getirilebilir ; bence Crano’nun senaryosuna bu okumayı getirmek oldukça kötü niyetli bir yorum olur .  
 
Vicky Cristina Barcelona filmindeki Vicky rolüyle ile Altın Küre adayı olan Rebecca Hall belki Anna ile her hangi bir ödüle / adaylığa oynayamayacak ama yukarıda deştiğimiz senaryonun finale değin tıkır tıkır bir inandırıcılıkta işlemesinin en önemli etkeni Anna karakterini çok iyi sırtlamış , onu resmen giymiş olması .
Mimikleri , jestleri karakterle o kadar bütünleşik ki , seyirci açısından özdeşlik çok rahat kuruluyor ; jenerikte oyunuzu Anna’dan yana kullanıyorsunuz .
Öte yandan Will karakterinde Dan Stevens de Hall’ün karşısında boş durmuyor ; filmin yan karakterlerinde hikayedeki yerleri oldukça önemli olan Morgan Spector ve David Joseph Craig hayata bakış açısında kırılmalar yaşayan gey çifti başarıyla canlandırıyorlar - bizim yerli sinemamızda bu kadar derinlikli , karikatür kalmayan eşcinsel çift görmek daha bir süre zor gibi göründüğünden bu yan hikayeyi ayrıca sevdim - .   Jason Sudeikis sahnelerinde gülümsetirken , 1980'lerin ve özellikle 90'ların parmak ısırtan ismi Gina Gershon’ını ‘femme fatale’ bir rolde seyretmek halen keyif veriyor .
Tüm bu karakterlerin birbirlerini etkileyerek , bir şekilde aydınlanmaya neden olduklarını da eklemek gerek .
Finalde her biri bir dönüşüm yaşıyor ; senaryo en çok da bu noktada kazanıyor . 
 
İlişki Durumu : Açık İlişki , beraberliklere geçirdiğiniz muhafazakar zırhı bir kenara bırakarak seyretmeniz gereken bir yapım .
Siz Will’in yerinde olsaydınız o kapıyı açar mıydınız ?   Will olmak kolay , Anna olmaksa kesinlikle daha zor … 
 
twitter . com / duygukocabayli
