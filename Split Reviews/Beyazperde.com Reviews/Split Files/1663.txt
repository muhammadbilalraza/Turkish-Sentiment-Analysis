Berlin son yıllarda beyaz yakalıların ve bohemlerin yurt dışı tatillerinde en çok tercih ettiği kentler arasında .
Aslında bunda şaşıracak bir şey yok , Berlin dünya güzeli bir şehir ve buralardan gidildiğinde nefes alma şansı veriyor .
Ayrıca çok ucuz .
Şık ve zevkli barlar , kafeler memleketteki üst düzey yöneticilerin maaşına göre ayarlanmamış .
Gündüzleri makul bir fiyata plak satın alabilir , geceleri yıllarca anlatacağınız deneyimler sunan dünyaca ünlü kulüplerde eğlenebilirsiniz .
Tabii ki girebilirseniz !
Ve bir de parklar var .
İnanılmaz ama her yerdeler ve uçsuz bucaksızlar .
En çok oralarda nefes alıyorsunuz .
Berlin'i hip konulara meraklı gençler için cazip kılan sadece sunduğu kültürel seçenekler değil .
Kentin yakın tarihini , DDR döneminin izlerini mimari ve başka alanlarda keşfetmek de büyük keyif .
Berlin turizmi önümüzdeki yıllarda daha da artar , kesin .
Kentin Londra gibi diğer Avrupa kentlerine göre daha güvenli gözükmesinin de bunda payı olacaktır .
Öte yandan başka bir Berlin daha olduğunu tahmin etmek hiç güç değil .
Gece hayatını , Avrupa'nın taşı toprağı altın diyerek gelen çaresiz kaçak göçmenleri ve ülkesinde iş bulamayan Avrupa Birliği vatandaşlarını düşününce , Berlin'in yeraltında sadece U - Bahn trenleri olduğunu düşünmek saflık olur .
Victoria işte turistik olmayan bir kafayla gözünü yeraltına çeviriyor ve gözlerini hiç kırpmadan deli işi bir tarz tutturarak bir suç hikayesi anlatıyor bize .
Çılgınlık doğrusu !
Victoria büyüleyici bir film ama büyülü olan hikayesi değil , asla .
Gece kulübünde tek başına eğlenen bir genç kız , mekan çıkışında bir grup Berlin yerlisinin peşine takılıyor .
Adamlar nazik ama çok da tekin değiller .
Kızın , Berlin'i dumanlı bir tekno köyü olarak görmekten kaynaklanan bir saflığı var ama gözünü karartan daha çok kalbindeki kelebeğin kanat çırpmaları .
Saatler ilerliyor ve genç kız kendisini yeni arkadaşlarıyla küçük bir soygun planının parçası olarak buluyor .
Başta işler yolunda gidiyor ama sonra domino taşı gibi her şey birbirinin üstüne devriliyor : Kaçış ve çatışma .
Filmin sonlarına doğru gerçekleşen çatışma ilginç bir şekilde akla RAF gerillalarını anlatan The Baader Meinhof Complex’deki heyecanlı çatışma bölümünü getiriyor .
Victoria'nın kafası karışık küçük suçluları ile politik  ‘Baader Meinhof ' çetesi arasında pek bir benzerlik yok ama her iki film de başka yollardan etkileyici bir sahicilik yakalıyor .
Victoria'nın anti turistik bir film olması , aynı anda hem sahici hem de sapına kadar romantik bir film olması , onun suç sinemasında özel bir yer edinmesini sağlayabilirdi .
Mütevazi bir yer tabii .
Ama kesintisiz ve uzun bir plan gibi çekilmesi onu bir deneyime dönüştürüyor .
Yorucu doğrusu ama filmin görüntü yönetmeni veya başroldeki güzel oyuncusu kadar yorulmuyorsunuz .
Finalde genç kızın Berlin sokaklarında 140 dakika boyunca kesintisiz bir koşturmacanın ardından kollarını yorgunlukla sallayarak yürümesi pek unutulacak gibi değil .
Sinema salonunda saygıyla eğilmek istiyoruz .
Evet , bu film küçük suçluları , klasik ava giden avlanır konsepti içinde anlatan bir tür filmi ama asla küçük bir film değil .
Sinema sanatının , konvansiyonel yolların dışına çıktığında ne kadar heyecan verici olduğunu , nasıl tazelendiğini hatırlatıyor .
Denemeler yaptığında çok güzel oluyor sinema .
Kesintisiz bir çekimle duygu yoğunluğu yakalamaya çalışan Birdman gibi kendini fazla ciddiye alan bir film değil .
Herkesin işini kusursuz yaptığı mütevazi bir film bu .
O kusursuzların arasına filmin müziklerine imza atan Nils Frahm'ı da ekleyin siz .
