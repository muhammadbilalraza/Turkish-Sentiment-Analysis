Ahmet Ümit'in popüler romanı Sis ve Gece , Leoparın Kuyruğu ile sinemaya başarısız bir başlangıç yapmış Turgut Yasalar tarafından sinemaya uyarlandı .
Türkiye'de edebiyat uyarlamaları karşımıza çok sık çıkmıyor ; sırf bu yüzden bile ilgi çekici bir örnek karşımızdaki .
Ancak kendi adıma romanı okumadığım için , karşılaştırma yapmam mümkün olmayacak .
Her romanı bir sinema filminin süresi ve araçları dahilinde uyarlamak zordur ; bazı şeyler ister istemez dışarıda kalır .
Sis ve Gece'nin de siyasi kanadı , belli ki kitapta ele alındığı ölçüde filmde yer bulamamış .
Bunu kaçınılmaz kabul etmek de mümkün doğrusu .
Filmi , polisiye entrika ve romantizm çerçevesinde dönen bir popüler sinema ürünü olarak değerlendirmek gerek .
Uğur Polat tarafından canlandırılan gizli servis elemanı Sedat , iki çocuk babası ve evli bir adam olmasına rağmen komşusunun genç kızı Mine ile gizli bir ilişkiye girmiştir .
Mine'nin bir gün ansızın kaybolmasının ardından , ilişkilerini açığa çıkarmadan ve Emniyet teşkilatı içindeki oyunlara karşın , bu kayboluşun ardındaki gizemi çözmeye çalışır .
1996 yılında geçen öykü , siyasî eylemciler ve terör gruplarına karşı yürütülen mücadeleyi de kendine fon olarak almaktadır .
Geneli itibarıyla düzgün bir iş gibi gözüken Sis ve Gece , tüm aksaklıklarına rağmen akan , izlenen bir film .
Ama izlenebilir olmasına ve ciddi hatalar barındırmamasına rağmen yine de zayıf sinemasal nitelikler sergiliyor .
Bunun öncelikle senaryodan kaynaklandığı kanısındayım .
Hani giriş kısmındaki bilgilendirici diyaloglar gibi olmazsa olmazlara pek takılmayacağım ama diyaloglar filmin tümünde fazlasıyla kitabî kalıyor , doğallık sağlayamıyor .
Mizansenler de diyaloglar kadar kitabî , düz .
Dolayısıyla karakterler de , kitap karakterleri gibi kalıyorlar .
Zaten ana karakterlerimizi umursayabildiğimiz de söylenemez .
Çoğunlukla düzgün kadraj ve ışıklar yapılmış olmasına rağmen , bunlar filmin gelişmiş bir sinema hissi yakalamasına yetmiyor .
Sis ve Gece , ancak eli yüzü düzgün bir TRT filmi seviyesinde kalıyor .
Bu genel yorumun ardından , takıldığım birkaç detay sorun üzerinden spesifik örnekler vererek devam etmek istiyorum .
İlkinde , iki karakterin sohbetini izlediğimiz bir sahneden bahsedeceğim .
Sohbetin sonunda yaşlı Rum kadın , polisimize " Ihlamur içer misiniz ? " diye sorar .
Şimdi , eğer yönetmen bu soruyla birlikte ille de çirkin bir demliğe ayrıntı plan kesmek istiyorsa , en azından bunu soru sorulmadan önce - ortada henüz ıhlamur muhabbeti bile yokken - yapmamalıdır diye düşünüyorum .
Fakat söz konusu örnekte yönetmen tam da bunu yapmaktadır .
İkinci örnekte , hastanede uyanan polis karakteri gözlerini açtığında ilk olarak karısını görecektir .
Yönetmen , onun gözünden , öznel kamera kullanımıyla görüntünün bulanık halinden nete dönmesiyle karakterin kendine gelişini anlatmak istemiştir .
Bu , her zaman kullanılan , basit ve makul bir yöntemdir .
Fakat böyle bir şey yapacaksanız , aynı kamera yerinden ( varsayılan karakterin gözünden ) ve aynı ölçekteki net kadın planını daha önce , adam henüz uyanmamışken kullanmamanız gerekir .
Sahnenin kurgulanış mantığında bir hatadır bu .
Son vermek istediğim örnek de , aynı hastane odası sahnesinin devamında .
Odadan çıkacak olan kadın , önce diğerlerine dönerek " Bir şey ister misiniz ? " diye sorar .
Adamlardan biri de ( Oktay Kaynarca ) " Hayır " anlamına gelen bir nidayla karşılık verir .
Bana sorarsanız , hem böyle bir durumu yazmak hem de - madem bir kere yazılmış - sırf bu adamın nidasına plan kesmek sadece vakit kaybıdır .
Koca bir romanı filme sığdırmanın zorlukları malumken ( Sis ve Gece de bu zorluklardan nasibini şüphesiz almışken ) , böyle boşuna mizansenler sadece karşımızdakinin iyi bir uyarlama olmadığını belli eder .
Çok önemsiz bir detay gibi gözükebilir ama işlevsiz en ufak sahne bile senaryo adına zaaftır .
Fazlalık gördüğüm ve filmde en az iki kez tekrarlayan bir durum da , Uğur Polat'ın araştırması sırasında görüştüğü bazı kişilerin sadede gelmeden önce ona uzun uzun hayat hikayelerini anlatmaları .
Bunun basitçe karakterleri tanımamız için yapılmadığını , aslında romanda kendilerine verilmiş olan yerden feragat edilememiş olmasından ve bazı bilgileri vermenin başka - daha sinemasal - yollarının bulunamamasından kaynaklandığını düşünüyorum .
Tabii bir de , sorunların en beteri var : Müzik kullanımı .
Müziklerin zaten iyi olmaması bir yana , kimi zaman diyalogları bastıracak denli üste çıkmaları anlaşılır gibi değil .
Müzik kullanımında Türk Sineması'nın biraz yol aldığını düşünüyorduk oysa .
Peki bunca olumsuz eleştiriye rağmen , filmi nasıl olur da akıcı bulduğumu sorabilirsiniz .
Turgut Yasalar , çoğu zaman risk almayan , düz ama güvenli bir sinema dili kullanmış .
Detaylardaki hatalara ve müziklere rağmen , filmin geneli en azından temiz .
Rahat izlenebilir olmasında , oyuncuların da büyük payı var tabii .
Oktay Kaynarca , Ümit Çırak ve Itır Esen dışında , arada sırıtan kimse yok .
Özellikle Tardu Flordun , küçük rolünde şaşırtıcı bir başarı gösteriyor .
İlyas Salman'ın sinemaya dönüşü gerçekten bu denli önemli bir olay olarak mı görülmeli , bilemiyorum .
Ama belli ki yönetmen de öyle görüyor ve kimi filme hizmet bile etmeyen bir sürü fazla monolog için ona oldukça uzun vakit tanıyor ; hatta monologunu neredeyse hiç kesmeden uzun uzun bize izlettiriyor .
Yanlış anlaşılmasın , İlyas Salman'ın aslında başarılı performansına değil lafım ; ona ayrılan rolün filme hizmet etmeyi aşacak ölçüde fazla olmasına .
Neticede , Sis ve Gece aslında vasat bir yapım ama ne kötü filmler iş yaparken bu kalburüstü film , pekala izlenir ve seyirciyi de memnun edebilir kanısındayım .
