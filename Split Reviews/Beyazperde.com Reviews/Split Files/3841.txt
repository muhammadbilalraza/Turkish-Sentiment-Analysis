Daha önce Köstebek ve İnsan Avı gibi romanları filme çekilen Britanyalı yazar John le Carré’den yapılan yeni bir “çoksatan” uyarlaması daha …
Romanla aynı adı taşıyan Hain ( Our Kind of Traitor ) vasatı aşamasa da seyircisini oyalamayı başaran bir film . 
Öncelikle not düşmeliyim ki , içinden geçtiğimiz sıkıntılı günler nedeniyle basın gösterimi iptal edilen Our Kind of Traitor’ı , bir AVM sinemasında hafta içi akşam seansında , üç - dört kişiyle birlikte izledim .
Filmin Rusça konuşulan hiçbir sekansında altyazı çevirisi yoktu .
Vakit epey geç olduğu için ilgili bulamadım fakat bir bilete 20 küsur TL veren bir seyirciye asgari düzeyde ihtimam gösterilmesi gerekiyor .
Zaten dakikalarca reklam izliyoruz , en azından filmi doğru düzgün gösterin lütfen ! 
Filme dönecek olursak …
John le Carré’nin , MI6 geçmişi sebebiyle kusursuz bir düzleme oturttuğu bir hikâye , sanıyorum ancak bu kadar “duygusuz” uyarlanabilirdi .
Daha çok TV dizileri ve filmleriyle tanıdığımız Susanna White’ın , Nanny McPhee and the Big Bang’den ( 2010 ) sonra ikinci uzun metraj çalışması olan Our Kind of Traitor , yönetmenin büyük bir şeyler ortaya koyma hevesinin kurbanı oluyor . 
İlişkilerinde problemler yaşayan bir çiftin , Marakeş tatili sırasında tanıştıkları Rus mafya üyesi Dima’nın ( Stellan Skarsgård ) kendilerinden istediği bir yardım sonucunda Rus mafyası ile İngiliz İstihbarat Teşkilatı arasında sıkışıp kalmalarını konu edinen film , ne yazık ki bir casus filmi olduğunun bilincinde değilmiş gibi hareket ediyor ve hikâyenin temel dayanağı olan fikirsel altyapıyı geçiştirme hatasına düşüyor .
Peki , bunu yaparken aksiyona mı prim veriyor ?
Enteresan ama , hayır . 
Our Kind of Traitor , yapısı itibariyle fazlasıyla aksiyona ve gerilime müsait bir filmken , yönetmen White bu treni kaçırıyor ancak diğerine de binmeyi unutuyor .
Çünkü bir dönem filmi olmamasına rağmen , gereğinden fazla sinematografiyle meşgul oluyor ve gerilim duygusunu besleyebilmek için hiç de lazım olmayan bir atmosfer yaratma çabasına girişiyor .
Sorun şu ki , şayet yaratabilse seyircinin aksiyon merakını gidermiş , filmin sürükleyiciliğini arttırmış olacak .
Fakat elle tutulur bir şey çıkaramayınca , ortaya fazlasıyla yavan , ne olmak istediğine kendisi de karar verememiş bir film çıkıyor . 
Açılışını , Rus mafyasının düzenlediği bir silah töreni ve ardından gelişen olaylarla yapan film , bu noktadan itibaren gerilim dozunu sabit tutmaya başlıyor .
Hâlbuki Gail ( Naomie Harris ) ve Perry’nin ( Ewan Mcgregor ) Dima’yla karşılaşmalarının ardından , oyalanmayı bırakıp , heyecan düzeyini yükseltmeye devam etse , daha akıcı bir anlatıma sahip olabilirdi .
Zira çatışma duygusu hikâye anlatımının ana arterlerinden biridir ve öykü salt Rus mafyası - Dima ve İngiliz çift arasında gidip gelip ; diğer tüm karakterlerin kendi iç çatışmaları havada bırakınca eksik kalıyor .
Bu da hikâyenin inandırıcılığını zedelediği gibi , karakterlerle seyirci arasına mesafe koyulmasına yol açıyor .
Ewan Mcgregor’un canlandırdığı Profesör Perry Makepeace’in , ki kendisi filmin başkarakteri , herhangi bir duygusal durumuna tanıklık edemediğimiz için izleyicinin karakterle özdeşlik kurması mümkün olmuyor . 
Dima karakterinin bu açıdan daha şanslı olduğunu söyleyebilirim , zaten filmin en renkli kişiliği o ve Stellan Skarsgard da başarıyla karakterine hayat veriyor .
Naomie Harris’in mimiksiz oyunculuğu Gail’ın tamamen süse dönüşmesine yol açarken , filmin en gerçekçi karakteri Damian Lewis’in canlandırdığı MI6 casusu Hector oluyor .
Homeland’den aşina olduğumuz oyuncu filmi , dikkat çekici hale getirerek sonuna kadar izlememizi sağlayan en reel parçası haline geliyor .
Yine de Our Kind of Traitor , casus filmlerinin gereklerinden uzak anlatımına rağmen vasatı tutturabilen , kendisini izlettirmeyi başarabilen bir yapım .
Beklentileri düşük tutmakta fayda var . basakbicak@gmail.comhttps : / / twitter.com / BasakBicak
