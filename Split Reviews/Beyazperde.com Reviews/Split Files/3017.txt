Joe Dante'nin Piranha ve The Howling gibi iki katıksız korku klasiği ile başlayan renkli kariyeri , sonraki yıllarda aile dostu korkuya doğru evrildi .
' Banliyö çocukları maceraya atılıyor ' olarak da tanımlayabileceğimiz bu 80'ler eğlenceleri , günümüzü ele geçiren ' hardcore ' korku filmlerinin yanında şiddet bakımından tüy siklet kalsa da , içinde barındırdığı safi sinema duygusuyla hala o dönemi gülümseyerek hatırlamamızı sağlıyor .
Dante'nin Gremlinler ( Gremlins ) ile başladığı Explorers , İçimde Biri Var ( Innerspace ) , Amazon Women on the Moon , The `burbs , Gremlins 2 , the New Batch ve Küçük Askerler ( Small Soldiers ) ile devam ettiği yüksek doz eğlence sineması anlayışının 2009'da küllerinden yeniden doğacağını ise herhalde kimse tahmin edemezdi .
Ülkemize neredeyse 2.5 yıl geç gelen Mahzen ( The Hole 3D ) ' un bizi Amblin logosunun zirvede olduğu döneme - tüm hatalarına rağmen - geri döndürdüğünü söylemek ise hiç abartılı bir yaklaşım olmayacaktır . 
Çoğu zaman kendi hakkında yapılan ' Spielberg'in şeytani ikizi ' tanımlamasını haklı çıkarırcasına , olabildiğine Spielbergvari bir hikaye kurgusuyla işe başlıyor yönetmen .
Boşanmış bir annenin biri ergen iki çocuğuyla yeni bir kasabaya taşınması her zaman fantastik olaylara gebedir .
Joe Dante evreninde ise bu fantastik olayların gelişmesi için pek fazla beklenilmez .
Evlerinin mahzeninde ucu bucağı olmayan bir delik keşfeden iki kardeşin , yanlarına kattıkları komşunun güzel kızı ile birlikte deliğin sırlarını çözme girişimleri sonuçsuz kalmayacaktır .
İçine bakanların en büyük korkuları ile yüzleşmelerini sağlayan bu delik , bir nevi cehenneme açılan bir kapı gibidir . 
The Hole'un en büyük avantajı da , handikabı da bu son derece kişisel gulyabaniler silsilesi .
Her karakter için ortaya çıkan ayrı bir korku nesnesinin olması filmi dağınıklaştırırken , bu dağınıklık içerisinden birbirinden başarılı 4-5 korku sekansı çıkması sizi perdeye kilitliyor .
Evde izlenen video kamera kaydı , restoran tuvaletinde yaşanan ' öcü ' hadisesi , arka bahçe havuzunda yaşananlar gibi birinci sınıf sahneler , bu tip bir filmden beklenmeyecek kadar gerilimi içinde barındırıyor . 
Bu sahnelerin de etkisiyle açılış saati boyunca son derece sürükleyici bir anlatım tutturan film , her ne kadar eski Dante mizahını mumla aratsa da eğlendirme görevini başarıyla yerine getiriyor .
Son yirmi dakikaya girildiğinde ise işin eğlendirme yanında da çatlaklar oluşmaya başlıyor .
Kötüyü , canavarı , öcüyü ya da her ne ise O'nu öldürmek için gidilmesi gereken ve alışıldık olmayan kurallarla oynanması gereken bir oyun var ve bu 80'li yıllarda da pek sevdiğimiz bir ayrıntı değildi .
Sonunun ' karşı tarafa korkmadığını gösterirsen onun gücü zayıflar'a bağlanacağı son derece aşikar bir final kapışması .
Çokça Bernard Rose klasiği Paperhouse , biraz da öznel tasarımlar .
Yine de filmin bütününe kalıcı bir hasar verdiğini söylemek haksızlık olur .
Son dönem örneklerinden James Wan imzalı Insidious da buna benzer bir finalle nihayete eriyordu ki Mahzen'in bu filmden bir sene önce çekildiğini hatırlatmakta yarar var . 
Filmin enerjisini bariz bir şekilde azaltan en önemli faktör ise Zac Efron'un ucuz bir imitasyonu ( düşünün Efron'un bile imitasyonu ! ) olarak kişisel nefret yapraklarımda yerini şimdiden sağlamlaştıran ifadesiz emo Chris Massoglia .
Filmi hiç bir şekilde taşıyamayan Chris'e yardım eden Haley Bennett , Nathan Gamble ve Teri Polo vasatın üzerindeki oyunculuklarıyla görevlerini layıkıyla yerine getiriyorlar .
Filmin asıl süprizleri ise ' cameo ' cephesinden geliyor .
Dante'nin fetiş oyuncusu Dick Miller şöyle bir görünürken , Bruce Dern ' Creepy Carl ' rolünde abartılı ve renkli bir performans sergiliyor . 
Sevapları hatalarından fazla olan Joe Dante imzalı bu şatafatsız , kansız , nostaljik gerilim çocuklar için fazla korkunç , büyükler için ise fazla çocukça .
Eğer film seçiminiz kendiniz içinse The Gate'ten It'e , Çizgi Ötesi ( Flatliners ) ' tan , Something Wicked This Way Comes'a birçok filmin tadını tekrar yaşayabilirsiniz .
Amacınız çocuğunuzu bir filme götürmek ise Mahzen , şevkatli bir şekilde ' karanlık tarafı ' öğrenmesi için iyi bir alternatif olacaktır . 
firat_atac@hotmail.com / firatatac . tumblr . com
