Yaşlı bir kadın , çocuklarına vasiyetini yazdığı son bir mektup bırakır geride ve sabahın erken saatlerinde , yaşamını sürdürdüğü huzurevinden çıkıp yürümeye başlar .
Uzun bir yürüyüşün ardından vardığı göl kenarı , onun hayatının da son durağı olacaktır .
Yaşlı kadının ölüm haberi , yıllardır görüşmeyen iki çocuğunu cenaze için biraraya getirir .
Abla Neslihan , bir sigorta şirketinin insan kaynakları bölümünde çalışmaktadır .
Annesine yıllarca o bakmış ama psikolojik rahatsızlıklarıyla daha fazla başedemeyince , onu huzurevine yatırmıştır .
Yıllardır Fransa'da okumuş ve orada kendine yeni bir hayat kurmuş olan kardeşi Mazhar ise , ailesi tarafından yüzüstü bırakıldığına inanmaktadır .
Babaları Erol , annelerinden yıllar önce boşanmış ve Büyükada'da inzivaya çekilmiştir .
İki kardeşin ona ölüm haberini iletmesi ve annelerinden geriye kalan mektubu hep birlikte okumaları gerekecektir .
Fransa'da sinema eğitimi gördüklerini öğrendiğimiz Melik Saraçoğlu ve Hakkı Kurtuluş , Orada adlı ilk sinema filmlerini beraber yazıp yönetmişler .
Ortaya çıkan iş , kendi içinde ciddi sinema dili problemleri içermeyen , başarılı bir görüntü yönetimine sahip , düzgünce bağlanmış bir film .
Ancak ortada bir uzun metrajlı sinema filmi malzemesi var mı , o ciddi şekilde tartışılır .
Filmin ilk yarısı , yıllar sonra yeniden karşılaşan kardeşlerin arasındaki gerilim ve en ufak detayına kadar uzun uzadıya verilmiş cenaze süreciyle ilerliyor .
Gasılhaneden toprağa kadar tüm bu süreci izletiyor bize yönetmenler .
Ve bundan , karakterlerin duygusal durumunu çizmek için faydalanmak istiyorlar .
Filmin esas merkezi olması gereken , baba ile karşılaşma ise ancak 50. dakikada gerçekleşiyor .
Oldukça geç .
Bu noktadan sonra ise , Nuri Bilge Ceylan'ın Kasaba'sının ikinci yarısında olduğu gibi , sadece konuşan üç insanı izliyoruz .
Bütün bu radyo piyesi havası , bir sinema filmine yakışmıyor öncelikle .
Biri konuşurken kamera dinleyen kişinin tepkilerini gösteriyor bize genelde ama bu da yeterli değil , senaryodaki zaafı kurtarmak için .
Asıl sorulması gereken şu belki : Olabildiğince diyaloğa dayalı bu senaryo , bize anlatmaya değer bir öykü sunuyor mu ?
Annelerinin ölümünden sonra aralarındaki yabancılaşma su yüzüne çıkan ve hesaplaşma içine giren aile fertlerine dair bir film yapmaya kalkışan hemen herkesin aklına ilk gelecek karakterlerden ve fikirlerden oluşuyor Orada .
Mümkün olan en kolay , en basmakalıp hikaye aslında karşımızdaki .
Ne oyunculukların ne de diyalogların , bu basmakalıplığı yıkmaya faydası yok .
Fransız sinemasında sıkça karşılaşılan bir taslak , klişe karakterler ve durumlarla işleniyor .
" Bu tarz bir film nasıl yapılır " a başarılı bir güncel örnek , Olivier Assayas'ın Yaz Saati ( L'heure d'été ) filmi olabilir mesela .
Yaşayan karakterler ve sahici ilişkiler var çünkü o filmde .
Orada'nın karşımıza çıkardığı tek orijinal fikir , İmam ile Ermeni Papaz'ı aynı aktörün canlandırıyor olması .
Ancak buradaki potansiyel de filmin geri kalanında işlenmiyor .
Tıpkı baba karakterinin havada kalması gibi .
Şu haliyle , klişe sanat filmi tembelliğini yansıtan uzun planlar ve sekanslarla ancak doksan küsür dakikayı bulmuş bir film Orada .
Yönetmenlerin özellikle Ingmar Bergman'a hayranlığı , filmin hemen başında kendini belli ediyor .
Ancak kulak tırmalayan bir müzik kullanımından ibaret Bergman'a saygı duruşları .
Bu da tek başına bir referanstan ziyade , rahatsızlık kaynağı oluyor seyirci için .
Orada , son dönemde Türkiye'de düzenlenen film festivallerine kabul edilmemesini haklı gösterecek kadar kötü , çöp bir film değil .
Ne yapımlar kabul ediliyor bu yarışmalara .
Ama şu haliyle , umursanabilecek bir film öyküsü de sunamayan , kısa metrajlı olarak planlanması gerektiğini düşündüren , zayıf bir iş .
