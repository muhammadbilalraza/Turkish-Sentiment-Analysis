Kabul edelim .
Bir süre daha Türk korku ve gerilim sineması belli bir eksenin içerisinden çıkamayacak .
Kültürel korku öğelerini kullanmak , hem seyirciye daha çabuk ulaşabilmek , hem de daha yetkin sayılabilecek bir tema üzerinde istenilen oynamaların yapılmasına olanak sağlayacak .
Yurtdışında da belli dönemlerde aynı örnek üzerinden ilerleyen tür filmleri furyası , kısacası ülkemiz sineması içinde kendine bir başka yuva bulmuş olacak .
Bu durumda önemli olan ise ortaya çıkan işin , kullanılan malzemenin kalitesi , içeriğin özgünlüğü oluyor .
Hasan Karacadağ’ın en büyük ivmeyi sağladığı cin temalı korku ve gerilim filmleri bildiğiniz üzere son yılların en gözde yapımları arasında yer alıyor .
Bunlardan bazıları çiğ örnekler olurken , bazıları da türün kurdu olmuş seyirciyi şaşırtacak orijinal içerikler taşıyor .   Peki ya bu hafta vizyonda şansını deneyecek olan Ümmü Sıbyan : Zifir bu yolun tam olarak neresinde duruyor ?
Yönetmen Efe Hızır’ın başında bulunduğu Ümmü Sıbyan : Zifir açıkçası ilginç bir çalışma olmuş .
Alışılageldik korku öğelerinin sıkça kullanıldığı , buna rağmen şimdiye kadar pek tercih edilmemiş mekan ve hikaye akışının malzemeye iyice yedirildiği film bazıları için tam bir doyumluk olacak , bir kısım için ise özgünlükten uzak olarak nitelendirilecek .
Yıllar önce karşımıza çıkmış olan ve pek de iyi eleştiriler ile karşılanmayan Okul filminin ( ki başarılı bir romandan uyarlanmıştı ) bir benzeri gibi görünen Ümmü Sıbyan : Zifir farklı sularda dolanmayı tercih etmiş .
Son yılların olmazsa olmazı cinler yerine intikamcı bir ruhu kullanmış ; yıllar önce intihar etmiş bir öğrencinin kötücül ruhunu .
Okulun bitmesine yaklaşık 1 ay kala , gece vakti gizlice okullarına girerek eğlenmeyi planlayan bir grup arkadaşa dadanan ruh , sadece karakterleri değil izleyicisini de korkutmayı ziyadesiyle başarıyor .
Bunda Efe Hızır’ın tercihi olan yoğun karanlık ve dar alanların büyük katkısı var .
Gençler uyandırdıkları intikamcı ruhtan kaçarken biz de kendimizi garip bir karmaşanın ortasında buluyoruz .
Bunun en büyük sebebi ise filmin bir bakıma türler karması olmaya çabalaması .
Filmde yoğun olarak kullanılan erotizm her ne kadar hikayeye hizmet ediyor gibi gözükse de yer yer işin dozunu kaçırıyor .
Yoğun kullanılan bass efektleri , yer yer abartıya kaçan oyunculuklar ve bazı görsel efektler de öyle .
Ümmü Sıbyan : Zifir özellikle de “karanlıkta mum” ve “beşik” sahneleriyle ciddi anlamda seyircisini geriyor .
Kıssadan hisse , karşımızda izleyicisine istediğini verebilen ancak kimi yanlış tercihler sebebiyle oradan oraya atlayan bir Türk korku filmi duruyor .
Burçin Aygün
