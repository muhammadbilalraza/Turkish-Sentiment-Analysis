Oscar'lı yönetmen Steven Soderbergh'in sineması birkaç ayrı koldan yürüyor .
The Good German ya da şimdilerde üzerinde çalıştığı Che Guevera biyografisi Guerilla gibi büyük yapımların yanında , Bubble gibi gerek bütçesi , gerekse biçimi ve içeriğiyle bağımsız , alternatif işlere de imza atmaktan geri durmuyor .
Ayrıca George Clooney ile birlikte yine benzer bir geniş yelpaze içinde , farklı filmlerin yapımcılığını üstleniyorlar .
Ve bütün bunların yanında , Ocean serisi gibi , hem seyirci hem de kendileri için saf eğlenceye yönelik popüler sinema örnekleri gelmeye devam ediyor .
Bir yeniden çevrim olan serinin ilk filmi Ocean's Eleven'ı , birinci sınıf bir popüler sinema örneği olarak gördüğümü söylemeliyim .
Titizlikle kurulmuş ve kusursuz bir şekilde kotarılmış , son derece keyifli bir filmdi ; dolayısıyla büyük bir gişe başarısına da ulaşmıştı .
Yıldız isimlerden oluşan kadrosu ve ilk filmin başarısının da katkısıyla , devam filmi Ocean's 12 de gişede başarılı oldu ama genel seyirci ve eleştirmen tepkisi daha negatifti .
Bunun , ikinci filmin klasik sinema kurallarını eksiksiz bir şekilde uygulayan , kitabına uygun bir yapımdan ziyade , sanki ekibin kendilerini eğlendirmek için çektikleri ve mantık , aşırılık gibi dertleri kafalarına takmadıkları bir film olmasından kaynaklandığını düşünüyorum .
Kurgu ve ışık tercihleriyle tipik büyük yapımlardan ayrılan , Julia Roberts'ın canlandırdığı karakterin Hollywood yıldızı Julia Roberts'ın yerine geçmesi gibi seyirciyi yadırgatabilecek , self - conscious ( ' kendi kendinin bilincinde ' mi demeliyim bu tanımı Türkçe'ye çevirmeye çalışırken ? ) adımlar atan , popüler olmak için fazla umursamaz bir filmdi Ocean's 12. Şimdi karşımıza gelen Ocean's 13'e çoğu kişinin gereksiz bir devam filmi gözüyle baktığı doğrudur .
Beyazperde'nin bir başka yazarı olan Ayşegül Kesirli arkadaşımın görüşüne ben de katılıyorum doğrusu ; ardı ardına devam filmleri izlediğimiz ve yadırgamadığımız bir dönemde , Ocean filmlerinin sürüyor olmasına takılmak bana da tutarsızlık gibi geliyor .
İkinci filmin genel bir hayal kırıklığı yaratmış olmasından kaynaklanıyor belki bu önyargı ama bana sorarsanız , Ocean's 13 , kesinlikle son dönemde izlediğimiz en tatmin edici devam filmi .
Julia Roberts ve Catherine Zeta - Jones hariç , önceki filmlerin oyuncu kadrosunun eksiksiz olarak biraraya geldiği Ocean's 13'de , bu kez ekibimiz Al Pacino tarafından canlandırılan acımasız oteller zinciri sahibini alaşağı etmeye çalışıyor .
Pacino'nun dışında filmin kadrosuna eklenen diğer oyuncu da , filmin tek kadın karakteri olan Ellen Barkin .
Geri kalan ekipse , Eddie Izzard ve Vincent Cassel'e kadar korunmuş .
Bu kez , ekibimizin anavatanı Las Vegas'a dönen film , serinin gidişatını da iyiden iyiye belli ediyor .
İkinci film kadar uçmuş olmasalar da , bu serinin tüm ekip için bir eğlence olduğu belli .
Bu filmleri öncelikle kendilerini eğlendirmek için yapıyorlar .
Fakat bu seyirciyi dışlayan bir durum değil .
Böylesine eğlenerek yapılmış bir filmden keyif almamak , o duygunun seyirciye de geçmemesi mümkün mü ?
Soderbergh'in kamera ve ışık tercihleri , ekran bölme teknikleri , iyice ' 60lı ve ' 70li yılların soygun filmlerini hatırlatır hale geliyor bu filmde ( ilk aklıma gelen , orijinal The Thomas Crown Affair filminin biçimi oldu ) .
Bu , ilk filmin görsel üslubundan oldukça uzağa düşen ama ikinci filmi de düşününce serinin belirleyici tonu olduğunu fark edeceğimiz bir tercih .
Zaten bu filmden sonra insanların ikinci filme bakışlarının değişeceğini , Ocean's 12'nin de daha olumlu anılacağını tahmin ediyorum .
Çünkü artık Soderbergh'in bu seride izlediği yol kendini daha belli ediyor ve son iki filmde yaptığı birçok şeyin geyik muhabbeti muamelesinden fazlasını görmeyi hak ettiklerini , bizim de tüm yapım ve oyuncu ekibi gibi kendimizi eğlencenin akışına bırakmamızın en hayırlısı olacağını anlamamızı sağlıyor .
Ocean serisinin her adımı tam birer keyif filmi .
Bence Ocean's Fourteen , Ocean's Fifteen , Ocean's Sixteen de yapılır ; hatta yapılsın da .
Klasik soygun filmlerinin tadını özlemişiz .
Steven Soderbergh , The Thomas Crown Affair ya da İtalyan İşi gibi filmlerin yakın tarihli modern yeniden çevrimlerinin değil , 1960'ların sonunda yapılan orijinallerinin izinde , tadında filmler yapıyor .
Kendisinin , Hollywood'un altın dönemlerine duyduğu ilginin lezzetli meyvelerini yemeye devam etmeyi umuyoruz .
