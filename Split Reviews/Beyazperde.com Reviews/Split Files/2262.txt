Bir filmin iyi ya da kötü olduğunu ne zaman anlarsınız ?
İlk sahnelerinden itibaren mi , bittiğinde mi , yoksa daha salona girmeden mi ?
Ya da salondan çıktığınızda bile filme iyi ya da kötü diyemediğiniz oldu mu ?
Şahsen Goya'nın Hayaletleri'nde olduğu gibi üzerinde günlerce düşündüğüm , filmden sahneleri gözümün önüne defalarca getirdiğim çok olmuştur .
" Javier Bardem'i çıkart filmden , geriye ne kalır " desem de kendime , filme öyle basitçe " kötü " damgası yapıştıramam ; birşeyler alıkoyar beni .
" Nedir ? " diye bir kez daha izlemek gelir içimden .
Bazen ise karşınıza Sınır Ötesi gibi bir film çıkar .
Tamamını bir oturuşta izlemek için iguana sabrı gerekir .
Hareketsiz öylece bakakalmalı , olup bitenlere anlam yüklemeli , sonunda onca beklemeye yakışır şekilde hışımla koltuğunuzdan kalkıp hakkınızca gitmelisiniz .
On yıl önce " rüya ikili " diyenin çok olacağı Jennifer Lopez - Antonio Banderas'ı birlikte izlersiniz mesela .
Meksika sınırındaki bir kentte , kadınlara yönelik seri cinayetleri araştıran ABD'li gazeteci ( Lopez ) ve onun " eski hikayesi " , yerel gazeteci ( Banderas ) kolluk güçlerinin yaşananlara neden sessiz kaldıklarını araştırır .
Matbaada yaşayan ( ! ) patronu tarafından bölgeye gönderilen Lopez , terfi edebilmek için her türlü tehlikeyi göze alır , falan filan .
Filmdeki karakterlerinin isimlerini yazmıyorum .
Yönetmen Gregory Nava'nın onlara verdiği değerin ötesine geçmek istemem .
Nava , aynı zamanda senaryosunu da yazdığı filme , bilindik bir numarayla başlamış .
Cinayet , soygun , dolandırıcılık , suçun türü her neyse , seyirciye önce bunlardan birinin gerçekleşme biçimi gösterilir .
Ardından şehre gelen kahramanımız , olayları birleştirmeye , bulmacayı çözmeye başlar .
Seyirci , ilk başta ' kahraman'dan daha çok bilgi sahibi olduğu için onun ne yapacağına odaklanır , özdeşleşir .
Bu filmde Lopez'le özdeşleşebilen varsa elini kaldırsın !
Sınır Ötesi , özdeşleşmenin tutturulamadığı her dramatik yapıda olduğu gibi oradan oraya sallanıyor .
Birbirinden kopuk , anlamsız diyaloglar bu sallantı içinde biraraya gelip anlam oluşturamıyor .
Karakterler zaman zaman sabrınızı zorlayacak saçmasapan laflar ediyor , sorular soruyor .
Başlarda Lopez , Banderas'ın karısı ve çocuklarıyla sarmaş dolaş haldeki fotoğrafını görünce " resimdeki karın mı ? " diye sorabiliyor ( sonradan aptalca olduğunu kendi de kabul ediyor ) .
Lopez'in bu sahnede , senarist - yönetmen Nava'yı ti'ye aldığını düşünmek fazla mı iyimserlik olur ?
Oysa , aynı yönetmen ile daha önce Selena'da çalışan Lopez , onunla ve kadim dostu Banderas'la yeniden bir projede buluşabilmek için büyük fedakarlıklara girişmiş .
Saçlarını kısa kestirip boyatmış .
Solaryum seanslarını sıklaştırmış .
Hatta İspanyolca öğrenip ABD'de yaşayan Latin kökenli biri gibi davranmasını bilmiş !
Karşımıza Sınır Ötesi gibi bir film çıktığında ne düşünmeliyiz ?
Kötü bir film olduğunu söylemek o kadar kolay mı ?
İşlemeye çalıştığı konu ciddi diye ciddiye mi alınmalı ?
Düşük profilli olduğunu görmezden gelmek için yanlış yerden mi bakmalı ?
Lopez'i çıkartsan filmden , Banderas'ı , Eva'yı , hatta abartıp yönetmeni de çıkarsak , ne kalır geriye ?
Bordertown daha kötü bir film olur mu ?
Filmin sallantısına kendimizi kaptırdık , bari şöyle bitirelim : Berlin'de Altın Ayı için yarışan 112 dakikalık bu film , Jennifer Lopez'i hala çekici bulanlar için bile fazlasıyla uzun .
