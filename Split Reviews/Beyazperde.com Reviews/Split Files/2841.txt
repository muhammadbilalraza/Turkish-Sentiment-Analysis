Filmi izledikten hemen sonra bir sürü insana sordum ; gassal nedir , kimdir diye .
Kimse bilmiyor !
Bu yüzden yazının başında gassalın tanımını yapmak doğru olur ; gassal , ölü yıkayıcısı demek , yani günün birinde bu arkadaşlardan birine mutlaka işimiz düşecek .
Toprağa girmeden önce cansız , çıplak bir bedene son dokunan insan olması sebebiyle gassal kardeşlerimizin bünyeye ayrı bir ürperti kattığı aşikâr !
Fakat gassallarla ilk karşılaşmamız bu film vasıtasıyla olmuyor .
Atıl İnaç’ın çektiği Daire adlı filmde Nazan Kesal bu işi yapan / yapmaya mecbur kalan bir kadını canlandırıyordu .
Merve İnce’nin de aynı isimde 2012 yapımı bir kısa filmi var .
Türk korku sinemasının önemli yönetmenlerinden Özgür Bakar’la pek çok filmde senarist ve yapımcı olarak çalışan Alper Kıvılcım’ın çektiği yılın 22. ve son korku filmi olan Gassal ise bambaşka şeylerden bahsediyor .
Ne yalan söyleyeyim ; filmin afişi ve Gassal kelimesi bende yine 3 harfliler üzerine kurulmuş bir film izleyeceğimiz hissi uyandırmıştı .
Filmi izlemeden önce de “acaba yerli bir Cemetery Man mi izleyeceğiz ? ” diye umutla sorgulamıştım ancak Gassal “avcının sahasına giren ve avlanma bölgesini ele geçiren uç avcı ( apex predator ) ” hikâyesinden mütevellit psikolojik bir gerilim çıkınca şahsımı ters köşeye yatırdı .
Alper Kıvılcım’ın , Özgür Bakar’la birlikte en başından beri farklı arayışlarda olup bir şekilde ( seyirci bunu istiyor diye ) dönüp dolaşıp cin furyasının içine düştüklerini biliyorum .   Kısıtlı bir mekânda ( bir ev ve bahçesi ) , dar bir bütçe ve oyuncu kadrosuyla çekilmiş olsa da adına samimi bir çaba olarak gördüm Gassal’ı .
Suyun yönünü değiştirecek güçte bir film değil ama ekibin “cin korkusu”  furyasında alternatif bir izlek yaratmak için yola çıktığı ortada .
Bu da eksik taraflarına rağmen ortaya deneysel bir iş çıkmasına yol açmış .
Alper Kıvılcım , Türk sinemasında son dönem iyice moda olan bağırış çağırış içindeki cinli korku filmlerinden ki bir kısmında onun da imzası var , farklı olarak sakin ama tekinsiz bir anlatım dilini benimsemiş .
Bir ev , iki tuhaf karakter ve gömülmek için bekleyen bir sürü ceset .   Gassal karanlık , stilize bir psikolojik gerilim .
Gişeden çok festivallere yakışacak kadar biçim düşkünü ve minimalist bir film bile denebilir ama süresi , senaryosuna uzun gelmiş , 80 dakikada bağlanmış bir kurgu ile daha iyi bir sonuç alınabilirdi .
Anlıyorum ; yönetmen yoğun şüphe dolu bir cinayet atmosferi oluşturup her şeyi sürpriz bir finale bağlamak niyetinde ama senaryo bunu sağlamak için gerekli elemanlardan ( birden fazla twist , sürpriz karakterler vs. ) yoksun .   Acı ama gerçek ; sürenin uzunluğu hikayeyi sündürüyor .
Aslında 40 dakikalık bir Alacakaranlık Kuşağı ( Twilight Zone ) bölümü olsa tadından yenmez bir film olabilirmiş Gassal ama bizde diziler bile 150 dakika !
Gelelim oyunculuklara ; Çakal ( 2010 ) filminde ve Kurtlar Vadisi Pusu dizisinde mafyatik karakterleri canlandırırken izlediğimiz Ayhan Eroğlu , Gassal Abbas rolünde başarılı …
Aktörün çoğu sahnede karşılıklı oynadığı Nilay Olcay da boy pos olarak filme yakışmış ancak replikler ağzından aynı başarıyla çıkmıyor .
Diğer oyuncuları ise olumlu ya da olumsuz değerlendirecek kadar uzun süre izleyemiyoruz .
Olan biten bu iki karakter arasında …
Olan biten derken , cinli korku filmlerinin aşırı muhafazakâr dünyasından uzaklaşmak için elinden geleni yapan film , içerdiği cesur sekanslarda bir zamanların kışkırtıcı Avrupa seks ve korku sineması yapımlarına yakın düşüyor .
Abbas ve Akay arasında tuhaf bir ilişki var , büyük bir itme ve çekme kuvveti bir arada …
Tenleri birbirine yaklaştıkça salgılanan hormonlar ortamı tekinsizleştiriyor ve ölümü getiriyor .
Finale yakın gerçekleşen sevişme sekansı ise sinemamızdaki en tuhaf orgazm sahnelerinden birini görselleştiriyor .
Yönetmen röportajları yaparken “kafanızdaki filmin ne kadarını çekmeyi başarabildiniz ? ” sorusunu mutlaka sorarım .
Şimdiye kadar aldığım en yakın başarım cevabı %70 olmuştu .
Bütçesizlik sinemacılarımızın elini kolunu bağlamaya devam ediyor .
Sinema yapmakla soğuk bir odayı sobaya para atıp yakarak ısıtmaya çalışmak aynı şey …
Gassal’ın da , Alper Kıvılcım’ın kendi kafasında çektiğinin %40’ı olduğunu düşünüyorum .
Daha güçlü bir senaryo , TV’den çok sinemaya yakışacak bir sinematografi ( bu da daha yetenekli görüntü ve sanat yönetmenleriyle çalışmak demek ) ve daha iyi oyuncu performanslarına sahip olduğunda sinemacının asıl kabiliyetlerini göreceğiz demektir .
Filmografisini takip ettiğimden biliyorum ; Alper Kıvılcım tür sinemasında gelecek vadeden bir isim , Türk korku sinemasını hepten üç harflilere teslim etmemek için de ilk filmdeki acemiliklerini biraz hoş görmek gerek .
Bu filmi , yerli korku sinemasına meraklı ve yeni denemelere açık izleyicilere tavsiye ederim ancak korku filmleri çeken bir sinemacı dostumun dediği gibi “Türkiye’de korku filmlerini 15-25 yaş arası muhafazakâr kadınlar izliyorlar” iddiası gerçekse , Alper Kıvılcım’ın “kötülüğü insanın kendi içinde arayan” Gassal’ının işi zor demektir . murattolga@gmail.com   twitter . com / murattolga
