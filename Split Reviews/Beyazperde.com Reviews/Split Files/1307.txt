Orijinal adı “Oldeuboi” olan , memleketimizde “İhtiyar Delikanlı” ismiyle gösterime sokulan , ancak tüm dünyanın “Oldboy” diye bildiği , klasik , kült ve tek kelimiyle başyapıt bir film , 10 yıl sonra ABD’lilerin eline düşerse ne olur ? “Malcolm X” , “Doğruyu Seç” , “İçerideki Adam” , “Dört Küçük Kız” ve “25. Saat” gibi sevilesi filmlere imza atan Spike Lee , hayli muhafazakar Amerikan toplumu için görece ağır bir mevzuya ( ensest ) niye girdi , anlaşılır gibi değil !
Çizgiromandan devşirme , düşük bütçeli Oldboy’u Oldboy yapan ezberbozan senaryosudur , sonra kurgusu , oyunculukları , müthiş diyalogları , akılda kalıcı replikleri , müzikleri gelir .
Şiddet bir ritüele bürünür , diş çekme , dil kesme , dans eder gibi insanları çekiçleme …
Kan revan bir zerafeti vardır filmin , dedikodudan köpekleşmeye varacak bir kelebek etkisi vardır .
Sürpriz finale dek , tecritten aşka , acımaktan intikama , sahneler resmen ilmek ilmek örülür .
Bedenden çıkan ve çıktığı vücudu istila eden karınca sahnesi , canlı canlı ahtapot yeme sahnesi , efsanevi asansör sahnesi , hangi birini anlatalım , bu filmi izleyen zaten bir daha iflah olmaz , hayata aynı gözlerle bakamaz .
Elbette ; “Gülersen herkes seninle güler , ağlarsan yalnız ağlarsın … ” Güney Koreli Min - sik Choi’nin can verdiği , 15 yıl tecritte kalmış ( bunca yıl süreceğini söyleselerdi , dayanmak daha kolay olabilir miydi ? ) ve intikam tutkusuyla yaşama tutunmuş unutulmaz Oh Dae - su karakteriyle , ABD’li aktör Josh Brolin’in sırtladığı 20 yıl izole edilmiş Joe Doucett tiplemesinin alakası bile yok .
Yeni Oldboy , kaba saba , nezaketten , incelikten yoksun , basit , yavan bir uyarlama , sanki rahat bıraksak Oldboy’u , suçluluk duygusundan kafayı yiyecek , dönüşecek ve adeta iyilik meleği olacak , oysa Oh Dae - su karanlık bir ruhtur , iki ayrı kişiliktir ve her şeyden önemlisi bir anti - kahramandır , o , “Bir hayvandan daha aşağı olsam bile benim de yaşamaya hakkım var” der , köpeğiyle intihar etmek isteyen adamı kısa süreliğine kurtarmasının nedeni sadece öyküsünü anlatmak isteğidir , içindeki canavarın insani refleksi değildir , asla !
Kendinin farkındadır , ne olduğunu gayet iyi bilmektedir ; ”Sıradan bir hayat geçirdiğimi sanırdım , ama çok günah işlemişim” Sonra rivayet o ya , isminin anlamı , insanlarla iyi geçinen demekmiş , ironin hasıdır bu ve o , karıştığı her olayın ardından , “Bugün de insanlarla iyi geçinemedim” der , şaka gibi …
Aradan 10 yıl geçti , haliyle teknoloji gelişti , üstelik yeni Oldboy , 10 kat fazla paraya ( 30 milyon dolar ) çekildi , demek ki neymiş ?
Mesele para pul , görsel efekt değil ruhmuş !
Vahşetin , dehşetin beden bulmasıymış , kaos ve sırlar diyarıymış .
Anlık öfke ile uzun soluklu nefretin kapışmasıymış .
Ahlaka , hayata , hep bildik yerlerden soru bekleyenlere ve yanıtları bile klişe olanlara büyük bir meydan okumaymış . “İster kum tanesi olsun , ister kaya , ikisi de aynı şekilde batar suya … “ Gerçek Oldboy’un asıl mevzusu bu , küçük günah , büyük günah pek fark etmiyor ve intikam soğuk bir yemekmiş derler ya , işte bunun hakkı veriliyor .
Evet , Elizabeth Olsen , Sharlto Copley ve Samuel L. Jackson’un da Josh Brolin’e destek attığı yeni Oldboy’u izlemenizi öneririm , hiç değilse eski Oldboy’umuz ile mukayese edebilmek için , ayrıca bakmayın IMDB’de bu filme 4.9 verildiğine , ABD’lilerin enseste yönelik tepkisidir , çünkü toplumlar , her türlü melanetin saklanması taraftarıdır , oysa gerçekten kaçılmaz , yoksa sorunlar aşılmaz , üstünü sarsan da yara kanar durur .
