“Kırık Çember” ( The Broken Circle Breakdown ) , bir sevda ne kadar büyükse , onu korumanın da o denli güç olduğunu anlatan , hayatın , mutlu olanları kıskandığını , ancak sonsuz aşkı , ölümün bile engelleyemeyeceğini haykıran , çarpıcı bir seyirlik .
Belçikalı yönetmen ve senarist Felix Van Groeningen’in bir önceki filmi , İstanbul Film Festivali’nde “Şeylerin Boktanlığı” ( De helaasheid der dingen – 2009 ) adıyla yarıştı ve Altın Lale’yi kazandı , vizyona “Çölde Kutup Ayısı” ismiyle giren film , tutunamayan erkeklere , tımarhanelik bir aileye , deliler gibi içmeye ve müziğe dair , hem absürt hem de ana gibi sıcak bir yapıttı , hiç kuşkusuz .
Belçika’nın Oscar aday adayı , lümpen , sert , haşin , hınzır ve edepsiz Çölde Kutup Ayısı’ndan sonra çıtayı daha da yükselten Groeningen , Kırık Çember ile bu kez Oscar için yarışacak .
Evet , Groeningen , her sinemaseverin takibe alması gereken , henüz genç ve gelecekte pek çok iyi film beklediğimiz bir yönetmen , tarzı , dili , rengi kendini hemen belli ediyor , filmlerini müzikle ve hüzünle harmanlıyor , üstelik acı ve tatlı gülümsetebiliyor .
Başlıca rollerini Veerle Baetens , Johan Heldenbergh , Nell Cattrysse ve Robbie Cleiren’in sırtladığı Kırık Çember için ne diyebiliriz ?
" Güzel olan her şey kısa sürelidir ve bazı insanlar kaybetmeye meyillidir " den başka …
Biraz açalım , ABD hayranı , kaba saba , Belçikalı ateist kovboy Didier ile zarif , bol dövmeli , kırılgan ve sonsuz aşka inanan , dindar Elise’in sevdası , her ne kadar mükemmel gibi görünse dahi ilkbahar , yaz , sonbahar , kış sırasıyla gelecektir .
Onlar zıt karakterlerdir , haliyle birbirlerini çekerler , üstüne de müzik ile yapışıverirler .
Didier , karavanı , Bluegrass grubu , atı ve tavuklarıyla takılırken , Elise’in hayatına girişiyle tüm ezberini bozacak ve onu ziyadesiyle sarsacak süreç başlayacaktır .
Birken , iki olan , ikiyken de üç olacaktır , elbette …
Didier , önce Elise’in hamile kalmasını kabullenemez , çünkü başkasının hayatı hakkında karar vermek istemez .
Oldukça zorlanır ama resmen tül perdeden bir gelinlik giyen ve her yerde sevişen , rüya gibi bir ilişki yaşamaktadır , canından çok sevdiği güzel karısının hatırına , tamam der , ancak bir bebek karavanda yaşayamaz , kollarını sıvar , eski bir mezbeleyi , yeni bir yuvaya çevirir .
Sonra kızı doğar , küçük meleği , onu dünyanın en mutlu adamı yapar .
Baştan dedik ya , birlikteliklerde de mevsimsel bir döngü vardır , hayat gibi …
İlkbahar ve yaz geçmiş , sonbahar gelmiştir ne yazık ki …
Evin neşesi , büyük bir aşkın ortak meyvesi Maybelle , kanser olmuştur .
Bir çocuk için kabul edilebilir bir öyküdür ; Kuşlar , camlara çarparak , yıldız olurlar …
Onlar , savaşırlar , yaşam için çabalarlar .
Kış , zamansız çıkagelmiştir .
Artık zembereği bozulmuş bir saattir aşk , bir kırık çemberdir , sittin sene düzelmez .
Karşılıklı suçlamalar , başkalarına , egemenlere , dindarlara ve hatta tanrıya veryansın etmeler , bitmeyen sorgulamalar , çıkılmayan bir bunalım içine kapanma ve devamında soğuma , dinmeyen öfke , bas bas bağıran bir suskunluk , tereddütsüz kaçma isteği , istemsiz kaybolma hali , yani tahmin edilebilecek ne kadar olumsuzluk varsa , onlarla sınanacak , bol şarkılı bir fırtınaya tutulacaklardır .
Elise , artık Alabama’dır , Didier de Monroe …
Sonsuz aşk , inanan için öteki yakadaki cennettir , bir ateistin cehennemi ise , bu dünyada sevdiklerini yitirmektir .
Sıçramalı kurguyla sıçratan , müzikleriyle hoplatan ve tamamen akılda kalan Kırık Çember , salt haftanın değil , geçen yılın en iyi filmlerinden biri , kaçırmaya gelmez .
