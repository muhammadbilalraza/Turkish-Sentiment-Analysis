Hangover’ın yaratıcıları Jon Lucas ve Scott Moore ikilisinin geçtiğimiz yıl vizyona giren Bad Moms ( Eyvah Annem Dağıttı ) filmi , bir Noel hikâyesiyle serileşiyor .
Yılsonu vesilesiyle seyircisiyle buluşan A Bad Moms Christmas ( Eyvah Annem Dağıttı 2 ) , öncül filmin şans eseri kazandığı başarıya dahi ulaşamıyor … 
Hangover serisi ile bir grup erkek arkadaşın başlarına gelen trajikomik olayları tamamen eril bir gözle hikayeleştiren Jon Lucas ve Scott Moore , işin bir de kadın tarafına el atmaya karar vermiş olacaklar ki , Bad Moms serisiyle karşımıza çıktılar .
Tamamen kadınlara hitap eden ve yaşananları salt kadın bakış açısıyla değerlendirerek , erkekleri bir kuklaya , hatta figürana dönüştüren serinin ilk filmi Bad Moms , bu açıdan vermek istediğini seyirciye başarıyla geçiren bir filmdi …
Kadın bakış açısıyla hareket eden filmlerin sıklıkla başvurduğu ; kötülük yapan erkekler ve bu sebeple dönüşen kadınlar temasından hareket eden yapım , eşinin kendisini aldattığını öğrenen Amy’nin ( Mila Kunis ) değişimi ekseninde şekilleniyor ancak temelde , kadınlar arası savaşı ele alıyordu .
Eksikliklerine rağmen bilhassa erkek karakterlerini karikatürize etme haliyle onlardan gizli bir intikam alan Bad Moms , bu yolla seyircisine bir arınma duygusu yaşatmayı başarıyordu .
Ancak ikinci filme geldiğimizde ise aynı şeyleri söylemek pek mümkün olmuyor zira bu kez herhangi bir karakterin seyirciyi etkileyen ve hikâyeyi sürükleyen bir dönüşümü söz konusu olmadığı gibi , kadınlar arası savaşta tatmin edici bir eğlence de bulunmuyor . 
Genel hatlarıyla A Bad Moms Christmas , Amy ve arkadaşlarının kimi despot , kimi fazlasıyla uçarı annelerinin Noel sebebiyle onları ziyarete gelmelerini anlatıyor .
İlk filmin sonunda oyuncularını anneleriyle bir araya getirerek , çocukluklarına dair keyifli bir jenerik hazırlayan Bad Moms aslında bu yolla ikinci filmin hikâyesine dair ipucu da veriyordu .
Fakat A Bad Moms Christmas , ilk filmin jeneriğindeki eğlenceyi dahi yakalayamayan ve ilkinin çok gerisinde kalan bir film olarak karşımıza çıkıyor . 
Filmin hâlihazırda aşırıya kaçan tavırlarıyla yapay duran karakterlerini ve fazlasıyla zorlama hissi veren hikâyesini daha da genişletmeye çabalaması , yönetmenlerin senaryoya dair en büyük hatası olmuş .
Amy ve arkadaşlarının ki , burada Amy’yi canlandıran Mila Kunis’in yaşı itibariyle o konumdaki bir anneyi canlandırmasının tuhaflığına dair bir not düşmek de gerekiyor , giriştiği absürt eylemlerinin dozajını arttıran A Bad Moms Christmas , işin içerisine bir de onların annelerini ekleyince olay tamamen çığırından çıkıyor ve ilk filmin bir parça olsun yakalayabildiği mantık düzlemine dahi erişemiyor .
Evet , film absürt komedi ancak hikayenin ayakları ne kadar havada olursa olsun , seyirci nezdinde inandırıcılığı sağlayabildiği ölçüde mizahı da geçerli olabiliyor .
Ve A Bad Moms Christmas’ın bu anlamda güldürmekten çok güldürmeye “çalışmasını” izlemek çoğu zaman sıkıcı olabiliyor . 
Amy’nin arkadaşı Carla’nın ( Kathryn Hahn ) annesini canlandıran Susan Sarandon ise şüphesiz filmin tek yıldızı ve bunun sebebi , ikinci filmin hikâyesini daha çok Carla’nın üzerine kurmuş olmasıyla ilintili …
Carla’ya hayat veren Kathryn Hahn elinden geleni yapıyor ama ilk filmdeki aykırı haliyle bırakılsa çok daha orijinal bir karakter olarak varlığını sürdürebilirdi .
Nihayetinde Hollywood kuralları …
Kötü anne de olsan , yapabileceklerin sınırlı …
İlk filmde Amy’nin yaptığı gibi boşanır boşanmaz tanışılan ilk adamla düzeyli bir ilişki yürütmek ya da çılgın anne Carla’nın tavırları ikinci filmde törpülenmek zorunda .
Hollywood’da kötü anneliğin gelebildiği nokta markette çocuk gibi eğlenmekten ya da noel babayla dans etmekten ibaret …
Çünkü Amerikalı bir anne olmak bunu gerektirir ! 
Özetle A Bad Moms Christmas , ilk filmin ortalama eğlencesine ve hikâyesine dahi yaklaşamayan bir film .
İlk filmi izleyip sevenleri hayal kırıklığına uğratma şansı yüksek .
Fakat yine de izlemek istiyorsanız , jeneriği sakın kaçırmayın .
Çünkü filmin yegâne eğlencesi orada ! 
Başak Bıçak – basakbicak@gmail.com
https : / / twitter.com / BasakBicak
