Değerli sinemaseverler , Aşk Taktikleri’nin bilinen konusu şöyle : Thomas ( Raphaël Personnaz ) , biricik kız arkadaşı Marie ( Charlotte Lebon ) tarafından terk edilir .
Zira Marie , sevdiceğinin asla sorumluluk almayacağının ve bu ilişkinin bir yere varmayacağının farkındadır .
Filmimizin sahici konusu şöyle : Kadınlar , ileride iyi bir baba olma ihtimali bulunmayan erkekleri terk ederler .
Erkeğin iyi baba olma ihtimali doğarsa ilişkiye devam ederler .
Size bir adet Thomas ve bir adet Marie anlatmak isterdim ama anlatamam .
Çünkü senaryo masasındakiler ( Clément Michel , Louis - Paul Desanges ) başkarakterlerin ‘karakter’lerini oluşturmayı unutmuşlar .
Bu insanlar kim , ne uğruna yaşar , en ufak bir fikrim yok .
O halde cinsiyetlerin rollerinden ve filmi nereye sürüklediğinden dem vurayım .
Bebek sahibi olmak isteyen kadın , bebek sahibi olmak istemeyen adamdan ayrılıyor .
Adam da “baba olacakmış gibi yap kanka” felsefesini benimsiyor .
Filmimiz iki cinsiyete de gelişigüzel yaptırımlar uygulayarak olay örgüsünü duygusal etkileşimden ve akıllı mizahtan yoksun bırakıyor .
İkili öylesine karton ki , bize dayatılan aşk inandırıcılıktan fersah fersah uzak …
Keza filmin cümleleri epey tartışmalı : Kadınların nihai amacı çocuk doğurmaktır .
Erkekler baba olmaya hazır olduklarında erkektirler .
Bir romantik komedide düz mantığın caka sattığı mutlu son gibisi yoktur !
Aşk Taktikleri , maalesef , türe gönül verenler adına , ‘içindekiler’ itibariyle " lay lay lom " düzeyine bile yaklaşamıyor .
Kırkına merdiven dayamış Clément Michel , bu ilk uzun metraj girişimini , bir liseli edasıyla yazıyor ve yönetiyor .
Filmin olumlu hanesinde ise , Kanadalı manken Charlotte Lebon’un orantısız güzelliği var .
Sonuç itibariyle , canımız önlenemez şekilde erkeklerin bebek baktığı bir film izlemek istiyorsa , yine bir Fransız gülmecesi olan 3 Hommes et un Couffin’i izleyebiliriz .
Bu eserin , 1986’da , Yabancı Dilde En iyi Film dalında Oscar adayı olmuşluğu da var .
Hatta sonradan Three Men and a Baby adlı bir Amerikan versiyonu da yapılmıştı .
Kaybedecek tek bir saniyemizin olmadığı şu günlerde “Yok ben illa boş vakit geçirmek istiyorum” diyorsanız , perde sizindir .
