Son 10 ila 15 yıldır Hollywood’da gözle görülür ve memnun edici bir yükselişe şahit oluyoruz .
Sadece oyunculuklarıyla değil , çok yönlü yazar / yapımcı / yönetmen sıfatlarına haiz kadınlar komedi janrında gümbür gümbür televizyon ve beyaz perdeyi sallıyor ; sektördeki erkek egemenliğine çomak sokmaktan da geri kalmıyor .
Amy Poehler , Tina Fey , Melissa McCarthy , Wanda Sykes isimlerinin dahil olduğu kuşağının öncülüğünü çektiği bu üretken kadın komedi hareketine , Amy Schumer , Kate McKinnon , Rebel Wilson ve Mindy Kaling isimlerini de taze yapımlarıyla dahil edebiliriz rahatlıkla .  Televizyon takipçilerinin özellikle “The Mindy Project” dizisinden tanıdıkları Mindy Kaling’in hem yazıp , hem oynayıp hem de yapımcılığını üstlendiği Gece Kuşu ( Late Night ) işte bu üretken ve komik kadın kuşağının bir eseri olarak seyircilerin karşısına çıkıyor .   
 
Dünya prömiyerini Ocak ayında Sundance Film Festivali’nde yapan ve ilk gösteriminin ardından yabancı eleştirmenlerden yüksek not almayı başaran Gece Kuşu filmi , 30 yıldır komedi sahnesinde ayakta kalmayı başaran ve gece kuşağında tek kadın talk şov sunucusu olan Katherine Newbury karakterini merkezine alıyor .  Emma Thompson’ın sırtlayıp götürdüğü Newbury , artık ellili yaşlarını süren aksi bir İngiliz olarak , Amerikan şov dünyasının göbeğinde kendi prensiplerinden taviz vermeden ayakta kalmayı başaran bir kadın komedyen ve programcı olarak resmediliyor .
Fakat 10 yılı aşkın süredir  “Late Night with Katherine Newbury” adlı gece kuşağındaki şov programı ile ekranlarda olan , onlarca ödül alan Newbury için de çanlar çalmaya başlar .
Ekibindeki metin yazarlarını dahi tanımayan , popüler kültür esprilerine mesafeli , dahası sosyal medyadan ve fenomenlerinden tiksinme derecesinde eski kafalı bir televizyoncudur Newbury ve bu tutumu aldığı tüm Emmy’ ödüllerine rağmen şov programının ve kendisinin de finalini hazırlar . 
 
Bu anlamda Mindy Kaling karakter yaratma yöntemi senaryoyu besler nitelikte .
Zira , Newbury’de dönüşmesi gereken tek şey şov programının içeriği değil ; güncele , hayata , çevresindekilere ama en çok da kendisine , yarattığı imaja dair tutumunu değiştirmesi gerektiğini , karakterin biraz da kafasına vura vura veren bir akışı var senaryonun .
Bu değişim Karling’in canlandırdığı Molly’nin işe alınmasıyla başlıyor ama Hint asıllı bir kadın yazar olan Molly’nin de ‘çeşitlilik’ adına o masada yer işgal ediyor oluşu belli bir süre değişmiyor .
Evet , değişim ve değişimin mutlaklığı , belki de bu yapımın spot cümlesi , yegane alt metni olabilir . 
 
Kaling , kaleme aldığı diyaloglarda çoğu zaman açık sözlü davranıp hem Newbury’nin bizzat temsil ettiği şablona , hem de tam kadro erkeklerden ibaret yazar ekibine laf çarpıtmaktan geri kalmıyor .
Seyirci Hintli bir kadının gözünden eleştiriler , lafı gediğine koyan diyaloglar seyrederken , Kaling çoğu zaman bizzat kendisini de bir komedi unsuru olarak da kullanıyor .
Sonra da bu tarzını , patron Newbury’ye adapte edip , bir anlamda onun da kurtuluşunu sağlıyor .
Bu anlamda matematiği doğru kurulmuş bir senaryo geçiyor bizlere de ; katharsis’imizi de koltuğumuzun altına alıp , derin bir oh çekebiliriz artık .
Peki , acımasız televizyon dünyasındaki lanet olası eşitsizlikler son buldu mu ?
Filmin bu soruya cevabı final sahnesiyle kendi açısından veriyor gibi görünse de başka bir basmakalıplığa da kendisi düşüyor maalesef .
Yine de affedilmez bir hata değil ; Kaling’in ‘çeşitlilik için burada değilim’  haykırışını yabana atmamak gerek .   
 
Sonuçta , lokalleştirilmiş ‘Gece Kuşu’ adıyla yerli seyirciyi 90’ların özgür özel tv yıllarına döndürmeyi başaran film , Emma Thompson’ın parmak ısırtan oyunculuğu ile bu hafta vizyona giren diğer yapımlar arasından sıyrılıyor ; üstelik hem eğlenceli hem de söyleyecek sözü var .
İyi seyirler !
