Son yılların en üretken sinemacılarından biri olan ve hem festivalleri , hem de vizyonu sıklıkla ziyaret eden Francois Ozon’un son filmi “Été 85 ( 85 Yazı ) , önce 39. İstanbul Film Festivali kapsamında gerçekleşen Filmekimi Galaları’nda yer aldı , şimdi de genel gösterimiyle karşımıza çıkıyor .
Senaryosunu da Ozon’un kaleme aldığı ve Aidan Chambers’ın “Dance on My Grave” adlı romanından uyarladığı filmin başlıca rollerinde genç yetenekler Felix Lefebvre , Benjamin Voisin ,  Phillipine Velge ve İtalya’nın yakın dönemdeki en iyi oyuncularından biri olan Valeria Bruni Tedeschi yer alıyor .
Ozon’un boş durmadığını ve yeni filminin çalışmalarına başladığını da belirtelim ve filmimize geçelim .
Kışkırtıcı ve cesur filmlere imza atan Ozon için bu film biraz ilk yıllarına dönüş anlamı taşıyor .
Her detayıyla ilk döneminden izler bulmak mümkün .
Elbette , bundan keyif alanlar kadar , ilk yıllarının bir kolajını yaptığını düşünüp , vasat bulanlar da çok olacaktır ama her yönetmenin bir tarzı ve o tarzın , vasat bile olsa seveni muhakkak var .
Hal böyle olunca , salondan keyifle ayrılan izleyici sayısı da azımsanmayacak kadar çok olacaktır .
Belki de eksiklik , ilk dönem filmleri kadar derin bir anlatıma sahip olmaması , söylemlerin yer yer basit kalması ve yan karakterlerin görece zayıf olmasından kaynaklanıyor .
Buradan bakınca ilk yıllarının zayıf bir tekrarı gibi görülebilir ama filmin , böyle düşünmememizi sağlayacak olumlu yanları da az değil .
Filmin başında , ana karakterimiz finalde ne olacağını , bizi nereye götüreceğini söylüyor ama bunun nasıl olacağına dair ipucu vermiyor ve hepimizi akışa bırakıyor .
Bu da bir aşk filmi için , artı bonus olarak değerlendirebileceğimiz gerilim ve merak unsurunu beraberinde getiriyor .
Olayın bahsedilen noktaya nasıl geldiği , kimin başına geldiği , karakterimizin finale giden yolda neler yaşadığı ve bir aşkın oluşumu gibi sorular izleyici için konsantrasyonu sağlayıcı güzel ekstralar olarak filmde yer alıyor .
Bir yaz aşkı hikayesinin , Call Me by Your Name’le benzerlikler taşıdığı noktadan yön değiştirip gerilime de göz kırpması ve bunun gayet güzel adapte edilmesi başarılı olduğu noktalardan biri .
Tabii gerilim derken daha ziyade az evvel de bahsettiğim merak unsuru ve olayın gizeminden bahsediyorum .
Ozon , hikayenin bu evrelerini 80’ler atmosferiyle de keyifli bir şekilde harmanlayınca en azında hoşnut bir sonuç veren bir film izleyicileri karşılamış oluyor .
Ozon , 80’li yıllar atmosferini kurmak için Super 16 çekim tekniğini kullanıyor ve bu konuda o kadar başarılı ki , film güzel bir 80’ler atmosferi kurmaktan ziyade , sanki direkt 80’li yıllardan kalmış gibi bir hava veriyor .
Bu da filmi sanki 30 yıl sonra sinemada yeniden izleme şansı elde etmişiz gibi görünüyor .
Elbette kostümler , saç ve makyaj tasarımları , prodüksiyon tasarımı ve harika müzikler bu atmosferi en üst seviyeye çıkarıyor .
Hikayeyi beğenmesek , vasat bulsak bile 80’li yıllara gidip gelmek garanti diyebileceğim bir teknik başarı söz konusu .
Tabii haksızlık yapmayalım , bu anlamda , olumlu yanlarını sadece teknik beceriden aldığını söylersek hata yapmış oluruz .
Ozon , filmi bir büyüme hikayesi olarak da ele aldığımızda , kendini keşfetme sürecinin tanıdık virajları ve o dönemin bakış açılarıyla bu hissiyatı daha sağlam vermeye çalışıyor ve bu çabasında başarılı olduğunu söylemek mümkün . 
Büyüme , ergenlik , 80’ler , aile baskısı …
Tüm bunların ışığında iki genç erkeğin aşkı söz konusu .
Bu noktada daha yakın bulduğumuz karakter ise Alex .
Eşcinsel akrabalarını hiç sevmeyen bir babayla , şiirsel açıdan destekleyici bir öğretmen arasında kimliğini tanımaya ve aşkı yaşamaya çalışan bir karakter .
Sonra karşısına “ruh ikizi” çıkıyor ve onunla geçirdiği çok kısa sürede her şeyi anlamaya başlıyor .
Hatta yanlışlarını bile …
Kendi ailesinin gelenekçiliğiyle yeni arkadaşının “modern” ebeveyni arasında bambaşka bir dünya buluyor .
Belki de her şeyi bulduğunu zannediyor !
Ozon , iki erkek arasında yaşananlar için bilinçli bir şekilde “aşk” kelimesini hiç kullanmıyor .
Hatta çiftin kavgalarında ya da en romantik anlarında bile birbirlerine söyledikleri sözcüklerin içinde hiç aşk geçmiyor .
Birbirlerinin ruh ikizi olduklarından , en iyi arkadaş statüsünde bir ilişki yaşandığından ve kısa sürede hayattaki en yakın insan konumuna gelmelerinden bahsediyorlar .
Bu sözler sürekli tekrarlanırken aşk ve sevgililik kavramları dillendirilmiyor .
Bu kelimelerin geçmemesi elbette Ozon'un bilinçli tercihi ve bir bakış açısını ifade ediyor .
Belki de , kendilerini ve birbirlerini keşfeden iki genç erkeğin durumu sadece " aşk " la betimlenemez ya da zannettikleri şey aşktan ziyade hayatı ilk kez gerçekten kavrayışları .
Dünyayı , kendini ve hatta her şeyi anlamanın yolu böyle büyük bir histen geçiyor ve bu hisse salt bir “aşk” demek , hatta yaz aşkı demek haksızlık olabilir .
Elbette bu hisler yoğun yaşanırken gelen kayıp , büyük bir yıkım getiriyor .
Ozon , yıkım sonrası için güzel betimlemeler ve sahneler ortaya koyuyor .
O çaresizliği ve ne yapacağını bilmezliği etkileyici sahnelerle aktarıyor ve filmin en önemli anlarını oluşturuyor .
Bunların başında da mezarlıkta dans sahnesi geliyor .
Romana da adını veren bu sahne , bütün yaşananların dışavurumu şeklinde harika bir final sağlıyor .
Filmi bolca övdükten sonra olumsuz yönlerini de biraz açalım ; Söylemler ve manevralar oldukça basit ve Ozon’un ilk yıllarının kopyalanması gibi .
İlk filmini çeken ve Ozon’a özenen bir genç sinemacı yapsa anlaşılabilecek hatalar ve basitlikler fazlasıyla mevcut .
Finaldeki tahmin edilebilen kısır döngü ve “yaşamın doğası bunu gerektirir” gibi bir mesaj da sanki fazlasıyla demode kalıyor .
Film , bir durak önce finalini yapsa , muhtemelen çok daha güçlü bir etki bırakabilirdi .
Bazı yan karakterlerin havada kalışı ve arka planlarının olmayışı da ayrı bir puan düşürücü detay .
Özellikle Kate karakteri , sanki senaryoda diğer düşünülen gelişmelerin gerçekleşmesi için zorla eklenmiş gibi son derece yapay duruyor .
Kıskançlık ve devamında gelişen olayların meşrulaşması için böyle bir ihtiyaç vardı ve Kate bu sebeple adapte edilmiş gibiydi .
Gerçi böyle bakınca , bu durumu başarılı bulanlar da olabilir ama benim nazarımda bunlar filmin zayıf yanları olarak değerlendirilebilecek manevralardı .
Yakın geçmişte örnekleri çoğalan , yaz aşkı temalı filmlere keyifli bir tanesi daha eklenmiş oldu .
80’li yılların atmosferi ve müzikleri de özellikle o döneme yetişen herkesi fazlasıyla memnun edecek .
Ozon , hikaye içerisinde güzel anlara imza atmış ama filmin derinlikten uzak yanları ve bahsettiğim zayıf noktaları totalde biraz irtifa kaybettiriyor .
Yine de merak unsuruyla , etkileyici sahneleriyle ve elbette aşk tasviriyle salondan memnun ayrılmayı sağlayacaktır .
