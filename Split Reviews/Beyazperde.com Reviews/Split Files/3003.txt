Ülke gündemini takip etmekte zorlandığımız , oldukça trajikomik olaylar yaşadığımız bu dönemde , tam da yıldönümünde 28 Şubat dönemini hicvetmek isteyen bir Türk komedi filmiyle karşı karşıyayız bu hafta .
Sürgün İnek , gerçek bir hikayeden yola çıkmış bir yapım .
Muğla'nın bir köyünde bir karı kocanın çocuğu olmadığı için kesmeyip / satmayıp çocukları gibi bağırlarına bastıkları bir inekleri vardır .
İnek bir gün kuyruğuyla okulun bahçesindeki Atatürk büstünü kırar ve olaylar gelişir … 
Politik hicvin en kuvvetli silahlarından biri mizah hiç kuşkusuz .
Bu karikatürde de , müzikte de , sinemada da , başka sanat dallarında da örneklerine rastlayabileceğimiz bir durum .
Politik hicivin mizahta yer bulmasının ve başarılı olmasının bir sebebi insanoğlunun bazı durumlar ile direkt ve fazla gerçekçi şekilde karşı karşıya kaldığında o durumu objektif olarak değerlendirmekte zorlanması ve olumsuz tepki vermesi ise , bir sebebi de ürün mizah olunca eleştirilen tarafın bu şekilde daha az zarar görmesi , eleştirinin karşı tarafın gözüne sokulmuyor , ona hükmetmiyor olması bana kalırsa …
Burada tabii kullanılan hicivin kıvamı da işleri değiştirebilir .
Mizah yoluyla da birilerinin canını acıtabilir , birilerini rahatsız edebilirsiniz , bu konuda nice davalar da açılmıştır bugüne kadar , haklı ya da haksız yere …
Özellikle karikatürde çok yaşanmıştır bu tarz olaylar . 
Filmi okumak gerekirse Sürgün İnek , elbette ki 28 Şubat kararlarını –az kıvamlı şekilde - eleştiriyor .
Askeri darbe demek yerine post - modern darbe diye anılan 28 Şubat olaylarında alınan kararlar sonucu neler olmuştu ;  fişlenenler , yok yere hapis yatanlar , türlü türlü şekilde mağdur olanlar .
Din ile yönetilmeye karşı koyup laikliğe leke sürdürmeyelim kisvesi altında çok kişinin canı yandı .
Filmde bu denli acı mağduriyetlere yer verilmemiş .
Hicvedilen daha çok abartılan Atatürkçülük ve bunu kullanarak insanların birbirlerine yaranma yarışları , yani içi boş bir Atatürk sevgisi , ve Atatürk gibi doğru değerlendirilmesi gereken önemli bir şahsiyetin , maalesef tabulaştırılması , yenisinin anında dikilebileceği kırık bir Atatürk büstü yüzünden neredeyse tüm ülkenin karışması , askerin gelip müdahale etmesi , inek kırdığı halde arkasında başka dolaplar olduğu paranoyası …
Yani hafif , kimsenin canını yakmayacak , ince bir hiciv , her kesimden insanı güldürecek bir durum komedisi .
Üstelik tarihimize çok fazla hakim olmayan , belki daha genç bir izleyici kolaylıkla , “ genel anlamda Atatürkçülüğü eleştiren , dini görevlerimizi yerine getirmemizin engellendiğini söyleyen bir film” olarak da okuyabilir izlediklerini , ki bu çok yanlış bir okuma olur .   Halbuki Sürgün İnek , toplumumuzun gerçekten içinden geçtiği bir “ yakın dönemi” işaret ediyor ve aslında filmi incelerken günümüzde bunun tam tersiymiş gibi görünmesine karşın aynı şeylerin tekrar ettiğini de rahatlıkla görebiliriz ; bugün ise devletle işi olanın kendisini dinine daha bağlı gibi gösterdiği , Atatürk’ü seven , milletini seven vatandaşların ise bunu ifade etmekte zorluk çektikleri , yine bir çok konuda öküzün altında buzağı aradığımız , paranoyalarla dolu bir dönemden geçiyoruz ve halimiz tam komedi ! 
İşin politik kısmını bir tarafa bırakırsak , aksamayan ve eğlendiren bir senaryo , müthiş oyunculuklar ( Şebnem Sönmez ve Hasan Kaçan favorilerim ! ) , harika kadrajlar , sıcak renkler , eğlenceli müzikler , küfürsüz bir dil , anlaşılır bir lehçe , yani bu anlamda ailece gidilesi , izlenesi , eğlenesi … twitter . com / blossomel
