Alex van Warmerdam , Avrupa Sineması dahilinde sahip olduğu ayrıksı yeri tırnaklarıyla kazarak elde etmiş bir yönetmen .
Daha da ileri gidersek , Avrupa’da düzenlenen türlü film festivallerinin hiçbir zaman adı tam olarak öne çıkmayan , gizli yıldızlarından biri .
Yönetmenin son filmi ‘Bela’ da , adeta kendisinin kariyer özeti niteliğinde , kendini temize çektiği ‘farklı’ bir çalışması .
Hayran kalmamak çok zor .
Bela / Borgman , karanlık  bir hikaye anlatıyor .
Toprağın altında yaşayan , toplumun süpürdüğü evsiz bir adamla birlikte yeryüzüne çıkıyoruz .
Peşinde yine aynı toplumun bağrına bastığı figürler var .
Bir rahip mesela .
Muhtemelen taşra ahalinin kesinlikle şüpheli bakmadığı birisi .
Tüfeğiyle Borgman’ın peşinde .
Onu öldürmek , ondan kurtulmak istiyor .
Bu noktada Borgman’ın bir suçlu olduğunu anlıyor ancak hangi tür bir suçlu olduğu bilgisini elde edemiyoruz .
Bunun akabinde Borgman , ‘iyi niyetle’ bir evin kapısını çalıyor .
Niyeti duş almak , temizlenmek , arınmak .
Zira toprağın altında yaşadığı evinde toza bürünmüş , kirlenmiş , mahvolmuş durumda .
Kapısını çaldığı ev ise , üst sınıfa mensup , toplumla entegrasyon sürecini tamamlayıp toplumu şekillendirme sürecine başlamış bir ailenin yaşadığı bir yer .
Filmin , odağındaki hikaye de bu noktada başlıyor .
Evin ‘erkeği’ , Borgman’a yardım etmiyor ; onu dövüp uzaklaştırmaya çalışıyor .
Evin kadını ise gizlice Borgman’ın içeri girmesine izin veriyor .
Lakin Borgman’ın bu noktadan sonra evden ayrılmaya pek niyeti yok . Warmerdam , basit bir alt - sınıf , üst - sınıf çatışmasıyla filmin asıl denklemini kuruyor .
Bu tanıdık basit eşitsizliğin , pek bilinmeyen kısmı ise Borgman’ın üzerinde taşıdığı efsun .
Borgman ve ekibiyle bir münasebete girişen herkes bu efsundan etkileniyor ve gardını düşürüveriyor .
Borgman , elindeki bu ne idüğü belirsiz kuvvetiyle , birçok kişiyi tesiri altına alıyor .
Bir noktadan sonra Borgman’dan kurtulmak ihtimal dahilinde değil .
Borgman , bir anarşist ve her adımını hesaplıyor .
' Bela’ , farklı perspektiflerden farklı okumalara da açık bir film .
Başkarakterlerin ağzından çoğu zaman liberal toplum yapısını ayaklar altına alan eleştiriler de dökülüyor .
Lakin biz , Bela’nın direkt olarak , tek bir düzeni ele aldığından şüpheliyiz . Warmerdam , oldukça karanlık bir masal anlatmaya çabalıyor daha çok .
Hiçbir karakterini sevdirmiyor , hiçbir karakterinden nefret ettirmiyor .
Bela’nın içinde iyiler ve kötüler yok .
Herkes olması gerektiği kadar iyi ve olması gerektiği kadar kötü sanki .
Tıpkı bir insanın içinde yaşadığı herhangi bir toplumun hali gibi .
Bu sebeple ‘Bela’nın belli bir söylemi hedefleyen bir ikna çabası yok .
Bunu şöyle de ifade edebiliriz : Bela , birçok kelime atıyor ortaya .
Bu kelimelerden bir cümle meydana getirmek ise izlenenin elinde tamamen .
Bela , bu aralar sinemada görebileceğiniz en ilginç ve ardından en fazla iz bırakan filmlerden biri .
Ziyadesiyle baştan çıkarıcı , ziyadesiyle ürkütücü .
Bu ‘insani’ canavar , bir gün kapınızı çalacak diye çok korkacaksınız .
