!
F Film Festivalinin en önemli filmlerinden biri Dokuz Hayat ( Nine Lives ) filmiydi .
Festival programını karıştırırken , geniş oyuncu kadrosuyla ilgimi çekmişti .
Birbirinden önemli kadın oyuncular vardı .
Gitme kararı almam zor olmadı .
Dokuz Hayat , dokuz tane kadının , birbirinden ayrı hikayelerinden oluşuyor .
Kelimenin tam anlamıyla dokuz bölümden oluşuyor film .
Bunu desteklemek için yönetmen her bölüme tek bir film kaseti harcamayı seçmiş .
Kimyasal tabanlı filmlerin kameraları yaklaşık 10-14 dakikalık görüntü kaydı yapabilecek kasetlerden oluşur .
Bu yüzden de görüntüyü kesintisiz , en fazla , 10-14 dakika civarında çekebilirsiniz .
Dokuz Hayat'ın yönetmeni Rodrigo García da öyle yapmış .
Filmini dokuz bölümde kurmuş .
Anlatılan hikayelerin akışlarını etkilememiş ve her dokuz kadının hayatı nasıl kesintisiz akıyorsa , beyazperdeye yansıyan öykülerini de aynı şekilde kurgulamış .
Bu da her bir harika kadın oyuncuyla aynı çıkmazın içine girmemizi sağlıyor .
Kadın kahraman , çaresizce bir çıkış yolu ararken biz de kendimizi onunla , hayatının dar sokaklarında , oradan oraya seğirtirken buluyoruz .
İster kadın olun , ister erkek , bu çıkmazlar size kendi hayatınızın akışını anımsatıyor .
Sonuçta her kadının öyküsü etkilendiği ve etkilediği insanları kapsıyor .
Kurulan her ilişkinin bir diğer ucu da var .
Dokuz Hayat bize diğer uçları da gösterirken , kadınların tarafını vurguluyor .
Her kadının hayallerinin peşinde başına gelenleri gösteriyor .
Filmde birkaç kere hepimizin birer " hayaller ve kemikler torbası " olduğumuzdan bahsediliyor .
Garcia'nın hüzünlü bakışıyla , hayalleri peşindeki kadınların bu hayallerin yüklerini nasıl taşıdığını görüyoruz .
Yönetmen Rodrigo García daha önceden Six Feet Under , Boomtown , Carnivale ve Sopranos gibi önemli dizilerin bazı bölümlerini çekmiş .
Hala da dizi çekmeye devam ediyor .
Yönetmenliğini yaptığı dizilerden anlaşıldığı gibi insan ruhunun haritasını çıkarmakta ve onu beyazperdeye ya da renkli ekrana taşımakta hiç de zorlanmayan bir yönetmen .
Ayrıca ünlü Dört Oda filminin The Missing Ingredient bölümünün görüntü yönetmenliğini yapmış .
Dokuz Hayat'ta kanıtladığı gibi , görüntü yönetmenliği geçmişinden sonra yönetmenlikte de bize büyülü bir dünya sunacağı kesin .
Film kesintisiz çekilen bölümlerden oluştuğu için , iyi mizansenlere ve bu mizansenleri iyi görüntüleyen bir kamera grubuna ihtiyacı var .
Her ikisi de başarıyla yerine getiriliyor .
Bir kere bile kamera hareketlerini yadırgamıyoruz .
Mizansenlere gelince , filmde kurgu öğesi kullanılmamış gibi hiç hissetmiyoruz çünkü Garcia kurduğu mizansenlerle kurguyu yeniden yaratıyor .
Filmin görüntüleri için , daha önceden 21 Gram'ın da kameramanlığını yapmış olan , Xavier Perez Grobet ve ekibini kutlamak gerekir .
Oyuncular arasında Glenn Close , Robin Wright Penn , Holly Hunter , Molly Parker , Sissy Spacek ve Kathy Baker var .
Usta kadın oyunculara , yanlarında yetişen , ümit vadeden minikler eşlik ediyor .
Dakota Fanning , Glenn Close ile paylaştığı sahnede çok başarılı .
Amanda Seyfried de gözden kaçırılmaması gereken yeni oyunculardan .
Dokuz Hayat'ın en güzel yanı , her hikayede hayatın başka bir dönemine ait olan öyküleri içi içe işlemesi .
Bu kadınların hepsi birbirinden farklı görünüyor , oysa hepsinin ortak bir noktası var : dev hayallerini taşımaya çalıştıkları minicik bedenleri .
Her biri yükleriyle yoluna devam etmeye çalışıyor .
Bazen birinin öyküsünde diğeri görülebiliyor .
Yan karakter asıl anlatılan öyküyü etkilemiyor ama bize , başkasının öyküsünde sakin sakin dolaşırken , aslında , birkaç dakika önce , kendi hikayesinde nelerden geçtiğini gördüğümüzü hatırlatıyor .
İlk bölüm hapishanedeki bir kadının yaşamından küçük bir kesit sunuyor .
Ardından gelen öyküler ne kadar farklı kadınların hikayeleri olsa da , hepsi kendi küçük hapishanelerinde yaşıyorlar .
Duvarları sevgiden , tutkudan , özlemden yada acıdan örülmüş olabiliyor .
Bütün kadınlar umutlarının peşinde , hayallerinin ağır yüklerini taşımaya devam ediyorlar .
Umarım bu film sadece !
F Film Festivali sınırlarında kalmaz ve vizyona da girer .
Garcia'nın lirik ama gerçekçi anlatımında , bize , iç dünyamıza , pek yakın duran bu kadınlarla tanışmanızı isterim .
Bazıları en yakın dostlarımız , bazıları annelerimiz , bazıları da bizden parçalar taşıyor .
