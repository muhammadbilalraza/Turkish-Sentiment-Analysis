Tom Cruise’un adının bir Mumya uyarlaması ile aynı cümle içerisinde geçtiğini duyduğunuzda pek çoğunuz garip bir biçimde heyecanlanmıştır diye umuyorum .
Tabi bir beklenti değil , adı konulmamış bir heyecan diyelim biz buna …
2012 yılında vizyona giren İlk Jack Reacher güzellemesinden bu yana senede sadece 1 yapım rejimine giren Cruise için bir bakıma Spielberg’ün War of the World  ( Dünyalar Savaşı ) filmine benzer bir tepki uyandırdı hassas bünyelerimizde .
Fakat meselenin bundan ibaret olmadığını ve bütün bu büyük çaplı prodüksiyon curcunasının Dark Universe için atılan ilk adım olduğunu öğrendiğimizde heyecan katsayımız biraz daha arttı !
Peki nedir bu Dark Universe ?
Tıpkı DC ve Marvel sinematik evrenleri gibi perdeye taşınacak oldukça geniş çaplı bir popüler canavarlar projesi …
Geçtiğimiz haftalarda DU bünyesinde yer alacak kare ası kıvamındaki ünlülerin fotolarının da basına servislenmesiyle birlikte Dark Universe projesinin kapsamı da belli olmaya başladı .
Eh ilk temas da Russell Crowe’un ete kemiğe büründürdüğü Dr .
Henry Jekyll ve bu zamana kadar perdede gördüğümüz en “çekici” mumyaya hayat veren Sofia Boutella ile sağlandı .
Projede yer alması kesinleşen diğer ağır bombalar ise Frankenstein’ın Canavarı suretinde , Salazar karakterinden idmanlı Javier Bardem ve Johnny Depp’in boyut katacağı Görünmez Adam …
Aslında bu projenin demo versiyonu 19 tarihli ilk Mumya filminin kamera arkasına geçen Stephen Sommers’ın Van Helsing filmiyle kısmen hayata geçmişti .
Her ne kadar kağıt üzerinde planlandığı gibi uzun soluklu bir seriye evirilemese de , dönem koşulları içerisinde cesurca bir adım olduğu bile söylenebilirdi .
Yani Sommers’ın idmanlı olduğunun altını çizmekte fayda var fakat ilk filmde Dracula , Kurt Adam , Mr .
Hyde ve Frankenstein’ın Canavarı gibisinden korku süper starlarını elden geçiren film ; ne yazık ki perdedeki bir sonraki halkayı görmeyi başaramadı !
Karl Freud’un yönetmenliğini üstlendiği ve Boris Karloff’un perdeye taşıdığı ilk Mumya filminden bu zamana tam 85 yıl geçmiş .
Bayrağı kimi zaman Christopher Lee , kimi zaman Lon Chaney gibi efsaneler devralmış olsalar da ; Mumya kültü o zamandan bu yana vampir , zombi , kurtadam kültleriyle ya da Frankenstein gibi bir korku figürüyle aşık atamadı fakat zaman zaman niteliği tartışmalı da olsa eğlence sineması örnekleriyle sinema salonlarını şöyle bir yokladı .
Stephen Sommers , daha sonra bir üçleme haline gelecek olan milenyum serisinde , öykünün kökenlerine geri dönerek , zaman içinde isimsizleşen Mumya’yı yeniden Imhotep ile özdeşleştirdi .
Diğer taraftan , unutulmaya ve ev sinemasının çöp sepetinde tüketilmeyi beklemeye yüz tutan kültün üzerindeki tozu da şöyle bir üfledi !
Tabi sonrasında gelen devam halkaları ile seri hızlı bir şekilde irtifa kaybetti .
Peki yakın tarihsel geçmişinin tam anlamıyla “başarılı” olduğunu söyleyemeyeceğimiz bir seriyi diriltme konusundaki yüreklilik nereden geliyor dersiniz ?
Öncelikle Tom Cruise’un şahsi beklentilerinin , Dark Universe serisinin bu ilk halkasının hayat sigortası niteliği taşıdığını söyleyebiliriz .
Elbette karşımıza dikilmiş olan ürün , aksiyon beklentilerini garantileyecek , en kötü ihtimalle standartın altına sürüklenmesini engelleyecek .
Peki ya sonra ?
Mumya filmi , uzun soluklu bir multi prodüksiyonlar silsilesinin ilk adımı olabilecek vasıflara sahip mi ?
Universal’ın yapmak istediği şey , aslında kabaca Sommers’ın tam 13 sene önce yaptığının daha garanti hali diyebiliriz .
Bu bakımdan hem vampir hem de zombi kültüyle kısmen sarılıp sarmalanan bir Mumya uyarlaması , hiç değilse ateşe atılacak olan ilk canavar figürünün kalibresi açısından en risksiz seçim .
Adet olduğu üzere kadın karakterlerin gücünden faydalanan , ufak revizyonlar dışında orijin öyküsünün noktasına virgülüne pek fazla dokunmayan , yoldan sapmayı göze almayan bir ilk yarı ile tamamen Dark Universe ligine zemin hazırlayan ikinci yarıdan oluşuyor .
Malum daha ilk turda yapımcılardan cesur bir hamle beklemek oldukça zor .
Kingsman : Gizli Servis filmiyle yıldızı parlayan Sofia Boutella ile tazelenen mumya imajının , filme ; tam olarak adını koyamadığımız bir şeyler kattığını inkar edemeyiz .
Tom Cruise gibisinden “aksiyondan haz alan” bir deli fişeğin de filmin ritmini arttırdığı ortada fakat bütün bunların dışında beklenildiği üzere cesur bir hamle ne yazık ki yok !
Hatta bir adım daha ileri gidecek olursak Mumya’yı başlı başına değerlendirmenin çok da gerekli olmadığını bile iddia edebilir ve diyebiliriz ki ; bu film Dark Universe’in giriş kapısından ziyade pahalı bir branding toplantısı işlevi görüyor dersek abartmış olmayız hani !
Diğer taraftan Russell Crowe’un beklenmedik bir keyifle hayat verdiği Dr .
Jekyll ve onun “canavarsavar” ekibinin öyküsünün nereye varacağı belli olsa da akıbeti şimdilik merak konusu .
Aslında Sommers’ın Victor Van Helsing’in eline crossbow tutuşturmasına benzer bir imaj aktarımı söz konusu burada .
Nihayetinde önümüzdeki yıllarda perdeyi sallayacak olan canavarlar kapışması düşünülürse Mumya , bütçesine ve kopardığı patırtıya rağmen içerik açısından naif sayılabilecek bir ilk adım bile diyebiliriz .
Filmin herkesi tatmin etmeyeceği ortada olsa da ; toparlayacağı parsaya endeksli olarak semirecek olan sinematik evren bizleri heyecanlandırmadı diyemeyiz .
Salt bu haliyle ise Tom Cruise’un bir başka Ray Ferrier varyasyonuna hayat verdiği , dünyanın gelmiş geçmiş en güzel mumyasına ev sahipliği yapan ve aksiyon katsayısı açısından da yüzleri düşürmeyecek bir Mumya varyasyonu duruyor karşımızda !
