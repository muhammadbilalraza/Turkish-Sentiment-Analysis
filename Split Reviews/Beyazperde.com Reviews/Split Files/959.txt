Herakles , yani Roma mitolojisinde bilinen adıyla Herkül , başarmış olduğu 12 efsanevi iş sayesinde ; insanüstü gücün sembolü haline gelmiştir .  Bugün , göstermiş olduğu kahramanlıklarla ve dahil edildiği öykülerle pek çok sanat eserine konu olan Herkül ; yönetmen Renny Harlin’in ellerinde , insani zaaflara sahip olan ve mitolojik çıkıntıları neredeyse tamamen törpülenmiş bir şekilde yeniden hayat buluyor !
Özellikle Nolan’ın Batman’e ,   Martin Campbell’ın da James Bond serisine yaptığı dokunuşlar sonrasında ; sinema dünyasının yükselen trendlerinden biri haline gelen karakter revizasyonlarından bir başkasıyla karşı karşıyayız .
Elbette Harlin’in , bir mitolojik karakteri bu şekilde ehlileştirme hamlesinin , öncül örnekleri kadar başarılı olup olmadığı da tartışmaya açık !
Yönetmen Harlin ve Conan’ın Jason Momoa suretinde yeniden beyazperdeye taşındığı remake ile birlikte epik senaryo karalama konusunda idmanlı sayılan senarist Sean Hood’un başı çektiği ekip ; Herkül’ün efsanevi başarılarının ayak izlerini birebir takip etmek yerine , merkeze bir aşk üçgeninin yerleştirildiği epik bir yolculuk öyküsüyle izleyicinin karşısına çıkıyor .
Kalabalık bir ekip tarafından yeniden makyajlanan öykü , Atina topraklarında zaferden zafere koşan Kral Amphitryon’un karısı Alcmene’ye bir geceliğine sahip olarak , ona krallığın yıkımını bahşeden çocuğu doğurtan Zeus’un oğlu Herkül’ün , yıllar sonra Hebe’e aşık olması ve üvey kardeşi Iphikles ile , bu aşk uğruna giriştiği çetin mücadeleyle harekete başlıyor .
Hemen hemen bütün mitolojik karakterleri yeniden revize eden yapım ekibi , Yine Zeus ve Hera’nın kızı olan Yunan mitolojisinde gençlik tanrıçası olarak adı geçen Hebe’yi , Girit Prensesi olarak karşımıza dikiyor .
Frank Miller’ın grafik romanından beyazperdeye uyarlanan 300 Spartalı’nın ardından , hızlı bir biçimde furyaya dönüşmeye başlayan ‘kılıç ve sandalet’ konseptinin bugünkü durumu en kestirme biçimde özetleyen bir epik film denemesi Herkül Efsanesi !
Kahramanın yolculuğu , fedakarlığı , köleliği ve nihayetinde adının geçtiği kehaneti gerçekleştirmesi gibisinden anahtar notalara kronolojik bir nizamla basan film , türün rotasını adım adım takip ederken ; perdede yeni bir deneyim yaşamak isteyen izleyicileriyse tamamen ıskalıyor !
Harlin , son yıllarda popüler sinema arenasında karşımıza çıkan epik tandanslı maceraların açtığı izlere uyum göstermeye çalışırken , sıklıkla ters basarak tökezlemiş gibi gözüküyor .
Dolayısıyla kahramanın yolculuğunun yol ayrımları arasında , ezberine güvenerek düze çıkmayı başaran seyircinin ; 3D müessesesinin bilindik numaralarına teslim edildiği bir görsellik dışında çok da iddialı bir teknik şölenle ödüllendirilmediğinin de altını çizmek lazım .
Daha önce beyazperdeye Arnold Schwarzenegger , Reg Park , Des Mangan ile arz - ı endam buyuran ve Sam Raimi’nin alametifarikası televizyon dizisinde Kevin Sorbo suretinde karşımıza dikilen Herkül ; bu sefer Kellan Lutz’un bedeninde hayat buluyor !
Lutz her ne kadar fiziken işi kotarmış gibi görünse de , kolektif hafızalarımızda uzun süre yer etmekten oldukça uzak bir Herkül portresi çiziyor .
Son yıllarda ağırlıklı olarak aksiyon projelerinde görmeye alıştığımız Scott Adkins’in Kral Amphitryon çeşitlemesiyse , her ne kadar altı fazla doldurulmamış olsa da , aktörün fiziki becerilerinden nasiplenmeyi ihmal etmeyecek şekilde makyajlanmış .
Elbette , popüler sinemanın mitolojiyle imtihanı uzunca bir müddet sona ermeyecek , bu konuda muhtemelen hemfikiriz .
Brett Ratner’ın yönetmenliğini üstlendiği bir başka Hercules projesinin de kapımızda beklediği düşünülürse ; beyazperde yakın tarihte nice mitolojik boğuşmaya gebe kalacak diyebiliriz .
Yaz aylarında izleyiciyle buluşması planlanan bir diğer Hercules projesinde , mitolojik kahramanın suretinde göreceğimiz isim ise Dwayne Johnson olacak !
Yeni Hercules çeşitlemesinin perdeyi ne kadar dolduracağı şimdiden merak konusu olsa da , popüler sinemadaki bazı eğilimlerin çeşni değişimine ihtiyacı olduğu kesin !
Yoksa fabrikasyonun , fabrikasyonunun fabrikasyonu arasında eşelenirken gereğinden fazla yorulmaya devam edeceğiz .
Fatih Yürür
