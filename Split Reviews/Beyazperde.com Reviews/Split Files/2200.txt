Çetrefilli aşk üçgeninin birer bacağını paylaşan bir kadın ve iki erkeğin çevresinde kurulu öyküler , aşk  ve romantizm türünün en sevdiği kalıplardan biri olagelmiştir .
Bu hafta vizyona giren , tek yerli yapım olan Göl Zamanı neredeyse insanlık tarihi kadar eski olan bu hikayeyi bir dönem filmi fonuyla ele alıyor .
Yeni kurulan , genç Cumhuriyet Türkiyesini kendisine arka plan olarak seçen öykü , tıbbiyeden yeni mezun iki yakın dostun , Ahmet ve Refik’in Anadolu topraklarında çıktıları bir keşif gezisi ile başlıyor .
Ama yolda karşılaştıkları Haşim Bey , iki kafadarın seyahatinin yönünü değiştiren ilk unsur oluyor .
Haşim Bey’in kibar konaklama davetini kırmayan Ahmet ve Refik , geceyi bu eski İttihatçı’nın evinde geçirirken , yaşamlarını tümden değiştirecek bir karar verdiklerini de henüz fark etmiyorlar .
Haşim Bey’in pek de ortalarda görünmeyen gizemli kızı Elif , günün sonunda her iki genç adamı da kendisine hayran bırakmayı başarıyor .
Bu arada evin kahyası Bayram Efendi’nin kızı Şahika da konağa misafir gelen bu genç adamlardan , özelikle Ahmet’ten gözünü alamıyor …
Hikâyenin gerisi yıllarca saklı kalan duygular , gizlenen gerçekler , pişmanlıklar , biriktirilen hınçlar ve öfkeler girdabında ilerliyor .
Aynı kadını seven iki adam , biri karşılık bulamadığı , diğeri hislerinden ve ne istediğinden hiçbir zaman emin olamadığı için sevgilerini yaşayamadan ömürlerini tüketiyorlar .
Bu noktada filmin diğerlerine nazaran daha derinlikli çizilmiş yegane karakteri olan Refik’e ve onu canlandıran Emre Canpolat’a daha çok iş düşüyor .
Zira Ahmet ( Cemil Büyükdögerli ) hayatını bir aile sahibi olarak iyi - kötü idame ettiriyor .
Tutkusuz ama huzurlu bir mutluluk …
Refik ise en büyük tutkusu edebiyat için doktorluğu bıraktığı halde ticaret hayatına atılıp , büyük ideallerinin altını bomboş bırakıyor .
Dahası sırf ‘öyle gerektirdiğinden’ , evlenmiş olmak için evlenen , iki çocuk babası ama ailesine , hayatına oldukça uzak bir adam olup çıkıyor .
Filmin öyküsü finale doğru evrildikçe ‘sevgisiz ve tutkusuz geçen bir ömürden geriye ne kalır ? ’ sorusunu soran bir ruh haline bürünüyor Refik .
İç hesaplaşmasını ise diyaloglardan ziyade , mimik ve jestlerle veren bir oyunculuk sergiliyor BKM Mutfak ve tiyatro kökenli oyuncu Canpolat .
Muhtemelen senaryo öyle gerektirdiği için .   Televizyon için çeşitli programların yapımcılığı , dizi senaristliği ve yönetmenliğini üstlenmiş olan Cafer Özgül’ün ilk uzun metrajlı sinema filminde bu geçmişin izlerini görmek mümkün .
Göl Zamanı filminin özellikle görsel açıdan etkileyici ve güçlü bir film olduğunu belirtmek gerek .
Filme adını veren göl kadraja sınırlı biçimde girse de , bir dönem filmi olarak , birkaç set dekoru haricinde , görselliği keyif veren bir seyirlik .
Fakat aynı övgüyü oyuncu yönetimindeki tutarlılık açısından söylemek biraz zor .
Oyunculuklarda Haşim Bey’i canlandıran Mehmet Atay gerçekten bir İttihak ve Terraki kartpostalından fırlamış gibi görünürken , genelde çok başarılı bulduğum Didem Balçın Şahika rolünde abartıya kaçan bir duygusuzluk sergiliyor .
Evet , Şahika’nın yaşadığı acılardan öfkeli olması çok doğal ama bu yansıtma hali gerçekçi değil .   Gene ağırlıkla televizyon ekranlarından tanıdığımız Cemil Büyükdögerli de Ahmet rolünde elinden gelen performansı gösteriyor ; filmin belki de Kahya Bayram’dan ( Hakan Salınmış ) sonra en inandırıcı karakteri kendisi .
Nihayetinde karşımızda görselliği ön plana çıkartarak üçlü bir aşk hikayesini ele alan yerli bir film var .
Diyaloglarına biraz daha yoğunlaşılsa akıcılığı daha rahat olabilirdi ; belki bir sonraki filme …
