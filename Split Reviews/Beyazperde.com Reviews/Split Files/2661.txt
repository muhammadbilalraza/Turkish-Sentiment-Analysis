İlk kez geçtiğimiz yıl Sundance Film Festivali'nde gösterilen ve oradan Oscar'a dek uzanan bir başarılar zincirine imza atan Gerçeğin Parçaları ( Winter's Bone ) , son dönemin başarılı kadın sinemacılarından Debra Granik'in ikinci uzun metrajlı filmi .
Babası ortadan kaybolan ve annesi de hasta olduğu için iki küçük kardeşine tek başına bakmak zorunda kalan genç bir kızın , Ree'nin öyküsünü anlatıyor bağımsız yapım .
Yaşadıkları evi kaybetmemek için babasını bulması ya da en azından öldüğünü kanunlar karşısında ispat etmesi gerekiyor Ree'nin .
Amerika'nın kırsal iç kesimlerinde geçen , karanlık bir öykü bu .
İlk bakışta Donmuş Irmak ( Frozen River ) adlı birkaç yıl öncesinin Oscar'a aday gösterilmiş bir diğer bağımsız yapımını çağrıştırıyor aslında Gerçeğin Parçaları .
Ancak iki filmin görsel üslubu ve tür tercihleri arasında çok belirgin farklar var .
Granik'in filmi , sadece yoksullukla mücadele eden bir ailenin veya erken olgunlaşmak zorunda kalmış bir genç kadının polisiye entrikayla süslenmiş öyküsü değil .
Amerikan gotik geleneği içinde değerlendirilen ; ekonomik ve sosyal değerlendirmeleri kadar mitolojik referansları de bulunan bir film .
Özellikle başarılı görüntü ve ses çalışmalarıyla yaratılan " noir " estetiği de bütün bunların cilası .
Şahsi görüşüm , temiz işçiliğine rağmen , yönetmenin denediği bu mayanın tam olarak tutmadığı .
Hatta filmin senaryosunda tutarsızlıklar bulunduğu .
Benim gibi düşünenler kadar , bu filme saf bir bağımsız Amerikan sineması zaferi olarak bakanlar da var , biliyorum .
En İyi Film dahil dört dalda Oscar adaylığı da bunun kanıtı .
Ancak günümüz Amerika'sının ekonomik portresini çıkarmaya bir katkı olmanın ötesinde , aslında içi pek dolu değil izlediğimiz filmin .
Atmosfere ve biçime daha çok kafa yorulmuş sanki .
Şu haliyle gözüpek bir genç kızın karanlık macerasından ibaret .
Ama işte o genç kızı canlandıran Jennifer Lawrence'ın performansı , her türlü övgüyü hak ediyor .
Geçtiğimiz senelerde Guillermo Arriaga'nın Aşk Ateşi ( The Burning Plain ) filmiyle ilk kez fark edilen , bu filmin çekimleri sırasındaysa henüz 18 yaşında olan genç aktris , ekonomik ve etkili bir oyun çıkarıyor .
Hele babasını " bulduğu " o dehşetengiz sahneyi filmin en güçlü noktasına çeviren , özellikle onun Oscar'a da aday gösterilen performansı .
Tabii bir diğer Oscar adayı John Hawkes'un soğukkanlılığını ve Dale Dickey'nin sahici ürkütücülüğünü de unutmamak lazım .
Neticede son dönem Amerikan bağımsız sinemasının öne çıkan işlerinden biri Gerçeğin Parçaları .
Bu onu dört dörtlük yapmıyor .
Ağır temposu da herkese göre değil muhakkak .
Ama şu günlerde vizyonda popüler sinema dışında bir tercih ararsanız , izlenmeye değer .
En azından geleceğin büyük bir yıldızı olacak Jennifer Lawrence ile tanışırsınız .
Twitter : aliercivan
