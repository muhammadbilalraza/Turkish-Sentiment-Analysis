Ryan Gosling bir film yapacağını söylediğinde son yıllarda birlikte çalıştığı ve son derece iyi anlaştığı , kendine has yönetmen Nicolas Winding Refn’den etkilendiğini tahmin etmek zor değildi .
Biçimi öne çıkaran , içeriği gölgede bırakan , yapıbozumcu , girift filmlerin yönetmeni Refn , ustalık döneminde birlikte çalıştığı Gosling’i muhtemelen birçok yönden etkilemişti .
Gosling de asıl ilgi duyguğu alana , yönetmenliğe odaklanıp hem esinlenmelerini hem de yeteneklerini sergileyebileceği bir alan arıyordu kendine .
Nihayetinde tahminler tuttu ve ortaya her şeyden evvel ‘ilginç’ bir film olarak etiketlenmesi elzem olan Kayıp Nehir çıktı .
Kayıp Nehir , yalnız bir annenin hayatını idame etme mücadelesi etrafında dolanan bir atmosfer filmi .
Bir yandan emlak krizini yaşayan Amerika’nın bir kabusa sürüklediği insanların öyküsünü anlatıyor diğer yandan daha mikro ölçekte şiddete , suça yönelen , yönelmek zorunda kalan sıradan gençlerin çıkışsızlığını gösteriyor .
Ancak Gosling’in asıl derdi daha önce benzerlerine defalarca izlediğimiz bu melodramik hikayeyi konvansiyonel kılıfının tamamen dışına alarak anlatmak .
Bir melodramı , içeriğine çok az dokunarak bir tür anti - melodrama dönüştürmek ve bir tür kabus atmosferi yaratmak .
Sonda söyleyeceğimizi başta söyleyelim ki Kayıp Nehir iyi bir film değil .
Filmin anlattığı hikaye mevzubahis iddialı ve gösterişli biçimi kaldırabilen türden değil .
Metnin akılda kalıcı hiçbir tarafı yok .
Gosling’in yönetmenlik alanındaki nefesi de filmin gösterişinin tutarlığını sağlamaya yetmiyor .
Gosling , çok kısa anlamları çok uzun cümlelerle , büyük sahnelerle ifade etmeye kalktıkça film hasar görüyor .
Kayıp Nehir’in görsel tonu da - en azından - ‘zannettiği kadar’ çarpıcı değil .
Ezcümle , filmin kurgusundan ve temposundan başlayarak neredeyse her tarafına sinmiş olan büyük sıkıntıları var .
Gelgelelim bunca kusuruna rağmen Kayıp Nehir’i hemen çöpe atmak içimize sinmiyor .
Peki neden ?
Öncelikle Kayıp Nehir bir ilk film .
Ancak bunun ötesinde bir ilk filme göre oldukça büyük bir yürek ve cesaret taşıyor .
Elbette bunda Gosling’in halihazırda kredisi çok yüksek bir oyuncu olmasının da etkisi büyük .
Ancak yine de filmleri kapalı gişe oynayan bir oyuncunun ilk yönetmenlik denemesinde sıra dışı bir görselliğe , Avrupai tarzda bir arthouse dokuya yönelmesi takdire şayan .
Dahası , Gosling , Kayıp Nehir’de sadece Nicolas Winding Refn’e öykünmüyor .
Filmin içerisinde Argento’dan Lynch’e , Bunuel’den Fellini’ye varan bir skalada izler bulmak mümkün .
Filmin Gosling’in kimlerin izinden gittiğine ve bundan sonra nasıl işler ortaya çıkabileceğine dair ipuçları barındırması da ziyadesiyle ilgi çekici elbette .
Yani , Kayıp Nehir’in tüm vasatlığına rağmen yönetmen Gosling’e dair umut veren bir tarafı var .
Bir ilk film olduğu için bu tarafına da bir göz atmakta fayda görüyoruz açıkçası .
Kayıp Nehir , eksileri artılarına baskın gelen , iyi çekilmiş sahneleri bütününde kaybolan bir film .
Ancak dediğimiz gibi , filmi izlerken o sahneleri bulup keşfetmek , atmosferine bir şans vermek ve hiç değilse pek iyi müzik çalışmasına ve ses tasarımına konsantre olmak keyif verici .
Gosling’in yapmak istediği film tam anlamıyla bu değildi belli ki .
İşin bu tarafı filmin ilk yarım saatini izlerken hemen belli oluyor .
Ancak Kayıp Nehir , Gosling’in önünde bir yol açan ve tüm toyluklarına rağmen sonrası için kimi açılardan umut veren bir ilk film .
