TMSF'nin filmsel dünyadaki karşılığı olarak tasarlanmış BIKUF , hortumlanmış bir bankaya el koyar .
Bu bankaya borcu olan bir eğlence tesisini kâra geçirerek kamuoyu önündeki imajlarını düzeltmeye karar veren kurum , bir memurunu bu işe atar .
Hepinizin bildiği gibi , " kârhane " ye dönüştürmek istedikleri bu eğlence tesisi aslında bir " kerhane " dir. Bunun da herhalde iyi bir komedi malzemesi olacağı düşünülmektedir .
Tabii her şeyden komedi çıkarmak mümkündür .
Hele böyle bir malzemeden oldukça kolay olmalıdır .
Ama kendinden geçen şakşakçı gala seyircisinin tuhaf denecek ölçüde coşkulu tepkilerine rağmen , bu film bir iki espri dışında benim ve çevremdekilerin yüz kasları üzerinde hiçbir reaksiyona sebep olamadı .
Bir komedi filminin , bir hicvin , komik olamaması da herhalde en büyük hayal kırıklığı .
Sanırım bunun en önemli sebebi , filmin klişeden fazlasını üretemiyor olması .
Biraz belden aşağı , biraz da gözyaşlarına oynuyor .
Siyasi olarak beylik nutuklardan fazlasını dile getirmiyor .
Bütün bunları zaten çok ağır dramatik boşluklar yüzünden birçok vurgusunu kaçıran bir senaryoyla yapıyor .
Metin Akpınar'ın abartılı ve yapay eşcinsel karikatürü ise iyice antipatik kaçıyor .
Filmin seyirciyi en çok keyiflendirecek kısmı herhalde Zekeriya Beyaz'ın konuşması .
Ama bu da filmden ziyade , Beyaz'ın gerçek hayattaki personası sayesinde yakalanan bir etki .
Filmin kapanışında , tüm karakterlerin gelecekte neler yaptıkları hakkında bilgiler alırken şunu da fark ediyoruz : Ardı ardına sıralanan bu karakterlerin birçoğuna ne olduğu bizim hiç umurumuzda değil ki !
Zaten her biri çeşitli klişelerin üzerine kurulmuş olduklarından , başlarına ne geleceğini bize film söylemese de biliyoruz .
Kaldı ki bu yine de umursadığımız anlamına gelmiyor .
Çünkü , dediğim gibi , her biri birer klişe , yaşayan karakterler değil .
Kapanıştaki notlarla ilgili , filmin temel sorununu özetleyen bir örnek de Metin Akpınar'ın karakteriyle ilgili : Bu karakterin deniz kabuklarıyla filmde vurgulanmış çok dramatik , simgesel bir bağı vardı da biz mi yakalayamadık ?
Kağıt üstünde belki de var olan ama nihai filmden çıkmayan çeşitli anlamlar varsa , bir yönetmen bunun seyirciye geçmediğini montaj aşamasında fark edip , bu havada asılı kalmış detayları temizlemeyi de bilmelidir .
Ama sürekli kararma - açılmalarla ilerleyen ( bu arada , tamamen teknik açıdan , bizim filmlerimiz neden kararmayı bir türlü beceremezler ? ) , her tarafı sarkan ve başarılı sanat yönetimi dışında görsel açıdan hiçbir kayda değer sinemasal başarı gösteremeyen bir filmin yönetmeninden daha fazlasını da beklememeli belki .
Filmin en can sıkıcı kısmını ise sona sakladım .
Bir noktada , işletmeyi ayağa kaldırmak amacıyla sermaye artışına karar veren Ankara'nın memuru ile kerhanenin işletmecisi ( filmi yapanlar tarafından varsayıldığı belli ama perdede aslında sürecini görmediğimiz bir dostluk kuruluyor aralarında ) , yabancı sermaye arayışı içinde İstanbul'a gelirler .
Bu montaj sekansında , İstanbul'un çeşitli semtlerinde buldukları yabancı uyruklu veya turist kadınlara teklif götürürler .
Her biri de kerhane sahibinin tatlı diliyle getirdiği " fahişelik " teklifini büyük bir zevkle kabul ediverir .
Başta da belirttiğim gibi , ikiyüzlü olması anlaşılabilir olan gala seyircisi buna da pekâla güldü .
Kendi adıma benim ise kanım çekildi ; tüylerim diken diken , yüzüm ise öfkeden al al oldu .
Bu filmi yazan , yöneten ve bir şekilde gerçekleştirilmesi üzerinde söz sahibi bulunan kişiler , yalnız ve / veya yabancı uyruklu tüm kadınları alenen potansiyel " fahişe " olarak tanımlama densizliğini nasıl gösterebiliyorlar ?
Düpedüz ahlâksız ve haddini aşan bir tavır bu .
Ve uyduruk bir komedi filmi denemesi deyip geçebileceğim Döngel Kârhanesi'ni kötü niyetli bir iş olarak zihnime öfkeyle kazımamın da temel sebebi .
Eğer niyeti gerçekten kötü değilse , yaratıcıları fazlasıyla şuursuz demektir - ki hangisi daha kötü bilemiyorum .
Karşımızda , zannettiği gibi sıcak ve keyifli falan olmayan ; güldürmeyi başaramayan , dramatik yapısı da kevgir misali bir film var .
Sanat yönetimi ve kostüm çalışması , bir de Şenay Gürler'in güzelliğini başarıyla kullanması dışında hiçbir meziyeti yok .
Teknik açıdan da oldukça vasat .
İşin içine bir - iki basit görsel efekt girince planların basbayağı flu olması , " Hakkıyla yapamayacağınız işlere neden kalkışıyorsunuz ? " sorusunu da akla getiriyor .
Aynı şey , göle düşme sahnesinde araya giren sakil dijital çekimler ve sualtı kamerası için de geçerli mesela .
Filmin kendisinin de ötesindeki sorun ise şudur : Seyircimiz ardı ardına kötü Türk filmlerine maruz kalmakta ve sinemamızdan yavaş yavaş uzaklaşmaktadır .
Bu gidişat devam ederse , yeni bir kopuş kapıdadır .
Önemli olan çok film üretmek değil , nitelikli ve eksiksiz gediksiz popüler sinema ürünleri ortaya çıkarabilmektedir .
Piyasada isim edinmiş kişilerin birçoğunun bu potansiyeli taşımadığı açıktır .
Bazı köşe başlarının , sadece doğru insanları tanıyan , kendini iyi satan , televizyon veya reklamda isim yapmış kişilerin elinden alınıp , sinema bilen insanlara bırakılmasının vakti gelmiş de geçmektedir .
Bütün bu söylediklerimi , bu hafta vizyona giren bir diğer Türk filmi Maskeli Beşler için de pekâla geçerli sayabilirsiniz .
Bu arada , Döngel Kârhanesi ile ilgili içimi acıtan en önemli şey de Aylin Aslım ve Tayfası'nın güzelim şarkısı Olduğun Gibi'nin mundar edilmesi olmuştur .
Kişisel bir not olarak ekleyeyim .
