Jean - Marc Vallée tarafından yönetilen geçtiğimiz yılın en başarılı Kanada filmi Çılgın ( C. R. A. Z. Y. ) , İngilizcede " coming - of - age drama " olarak tabir edilen , çocukluktan yetişkinliğe geçiş sürecinin anlatıldığı bir film en basit haliyle .
Bir Noel günü dünyaya gelen ve Hz .
İsa ile doğum gününden daha fazlasını paylaştığı , seçilmiş bir insan olduğuna dair başta annesinin yoğun inanışıyla büyüyen Zach adlı bir gencin öyküsü .
Ailenin dördüncü oğlu olan Zach ; serseri , akıllı ve sportmen rolleri ağabeyleri tarafından zaten üstlenilmiş olarak dünyaya gelir .
Belki doğum sırasında neredeyse ölüyor olmasının da etkisiyle , anne ve babası onun üzerine daha bir başka düşerler .
Her oğlan çocuğu gibi , babasının sevgisi ve takdiri onun için de çok önemlidir .
Fakat her baba gibi , Zach'in babası da oğlunu olduğu gibi sevmeye razı değildir .
Karakterin kendisi bile henüz farkında değilken ya da kabullenmezken , ailesi gibi biz de onun eşcinsel kimliğinin işaretlerini alırız .
Zach'in Noellerden hoşlanmamasının asıl sebebi basitçe doğum gününün arada kaynaması veya istediği hediyeleri alamaması değil ; tam da bunların simgelediği , ataerkil kurumların kendisine dayattığı her şeyin doğum gününde cisimleşmesidir .
Filmin ilk kısmını oluşturan çocukluk sahnelerinin bitişi ve Zach'in gençliğine geçişimiz de , onun bir " erkek " olmak üzere gönderildiği askeri kampta yediği dayak ve boynundaki hacın düşüp kaybolması sahnesiyle gerçekleşir .
Zach artık inancını kaybetmiştir .
Fakat yine de cinselliğiyle hemen barışamayacak ve ailesinin istediği gibi bir oğul olmak için çabalamaya devam edecektir .
Kanada sinemasının estetik yetkinliğinin doğal bir uzantısı olarak , Çılgın son derece şık bir film .
Teknik olarak etkileyici ve biçimini içeriğiyle örtüştürmeyi başarıyor .
Senaryosu da son derece başarıyla kurulduğu ve hareket içermeyen tek bir fazla sahne bulunmadığı için , kendinizi kaptırarak başından sonuna rahatlıkla izliyorsunuz .
Bu yüzden , incelikli ve marjinal bir dönem filmi olduğu kadar , herkesin keyifle izleyebileceği bir popüler sinema örneği olmayı da başarıyor .
Tematik benzeri Velvet Goldmine kadar uçlara da gitmiyor .
Tek tek tüm oyuncuların başarısı , biraz da onlardan gündelik detaylar yakalamayı başaran yönetmenden kaynaklanıyor .
Özellikle yönetmenin gerçek hayattaki oğlu Emile Vallée , Zach'ın çocukluğu rolünde seyirciye kendisini çok sevdiriyor .
Aslında oğlundan bile daha eşcinsel beğenileri olan baba rolünde ise , Michel Coté döktürüyor .
1960'lar ve 1970'leri iyi yansıtan müzik seçimleriyle kulaklara ; titiz görsel tasarımıyla gözlere ; duyarlı öyküsüyle yüreklere hitap eden Çılgın , son dönemde izlediğimiz ayakları yere en sıkı basan aile filmi belki de .
Dolayısıyla , herkese rahatlıkla tavsiye edilir .
