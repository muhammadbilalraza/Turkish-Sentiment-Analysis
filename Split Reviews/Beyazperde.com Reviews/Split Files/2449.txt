Ülkemizde Gizemli Parçalar ismi ile vizyona giren The Forgotten , 8 yaşındaki oğlunun bir uçak kazası sonucu ölümünün etkisinden kurtulamamış bir kadın olan Telly Paretta'nın hikayesini anlatıyor .
Julianne Moore tarafından canlandırılan Telly , her gün oğlunun fotoğraflarına bakmakta , onun görüntülerini içeren video kasetleri tekrar tekrar izlemektedir .
Ancak bir gün oğluna ait tüm fotoğraflar ortadan kaybolur , küçük çocuk aile resimlerinden siliniverir ve video kasetlerde artık hiçbir görüntü sinyali yoktur .
Hatta kocası ve terapisti , Sam adlı çocuğun hiçbir zaman varolmadığını , Telly'nin asla bir çocuk sahibi olmadığını , bu yüzden tedavi görmekte olduğunu ; bütün o fotoğraf albümleri ve video kasetlerde asla herhangi bir görsel kayıt bulunmadığını , yıllar boyunca kendi kafasında kurduğu bu imgelerden kurtulmasının bir gelişme bile olduğunu söylerler .
Fakat Telly bu anılara sahiptir ve hafızasında yer alan birini 9 yıl boyunca hayal etmiş olmasının mümkün olmadığına inanmaktadır .
Dolayısıyla , işin içyüzünü öğrenmeye kararlıdır .
Oğlu Sam'in aynı kazada ölmüş yakın bir arkadaşının babası , kendisine inanan ve yardım eden tek kişidir .
Gizemli Parçalar , anne - çocuk ilişkisi ve hafıza üzerine bir film olma çabasında .
Ama şimdi , nereden başlasam bilemiyorum .
Her şeyden önce , bahsi geçen uçak kazasında 6 çocuk ölmüşken , Telly sadece birinin babasından yardım umuyor .
İkisinin de aklına , bırakın diğer çocukların ailelerini , adamın ayrılmış olduğu kendi eşine ulaşmak bile gelmiyor .
Hele ki film daha ziyade anneler ile çocukları arasındaki bağa yoğunlaşırken .
Olay örgüsündeki inanılmaz boşluklar bir yana , film belli bir noktadan sonra esrarını ortaya koyduğunda da durumu kurtaramıyor .
Boyundan büyük işlere kalkışmış olmasına rağmen , girdiği hiçbir alanın yeteri kadar üzerine gitmiyor .
Her şeyin bir çözüme ulaştığı tipik bir klasik sinema izleğini takip etmesine rağmen , aslında hiçbir şey de doğru dürüst açıklanmıyor izleyiciye film boyunca .
Biraz ondan biraz bundan , sadece ilginç bir seyirlik ortaya çıkarmaya çalışılırken ; bir gizi çözmeye çalışan iki ortalama insanın hikayesinin pek bir sürükleyiciliği de olmadığından , film belirli aralıklarla gereğinden uzun ve lüzumsuz kaçma - kovalama sahneleriyle ortalama izleyiciyi kaybetmemek için çaresizce yırtınıyor .
Öyle ki artık durduk yere kahramanlarımızı kovalamaya başlayan bu ne idüğü belirsiz tiplerden bıkıyorsunuz .
Sonuçta ortada bir tezgah var , hiçbir şey göründüğü gibi değil , gizli bir deney söz konusu vs. vs. .
Fakat ne bu tezgah ne onu düzenleyenler ne de devlet kurumlarıyla ilişkileri hakkında tatmin edici bir bilgi alamayışımız bir yana ; Telly'ye inanan kadın polis dedektifinin de sorduğu gibi , böyle bir tezgahın amacının ne olacağını anlamak da mümkün olmuyor .
Bir annenin çocuğuyla ilgili hafızalarının silinmesi kime ne öğretebilecek bir deney olabilir ?
Veya o annelerden birinin çocuğunu hatırlamaktan vazgeçmemesi ?
İşin yüzeydeki en saçma tarafı ise , bir kadının çocuğuyla ilgili anılarını silmek istiyorsanız , neden o çocuğun fotoğraflarını ve video kayıtlarını da ortadan kaldırmazsınız ?
Her gün birlikte çekilmiş görüntülerine bakan bir kadının o çocuğu unutmamasına ne diye şaşırırsınız ?
Burada sorun şu ki , isteyen bütün bu sorulara makul bir cevabı da film içinde sunabilir .
Ya da en azından bu soruları sormamanızı sağlayabilir .
Gizemli Parçalar her ikisini de yapamıyor .
İşlevsiz karakterleri ve cevaplanmayan soruları ile nereden tutsanız elinizde kalan , X - Files benzeri bir alanda söz konusu dizinin en başarısız bölümünün bile yakınından geçemeyecek bir sabuklamaya dönüşüyor .
İlgi çekici fragmanlara kanıp bir kez bilet parasını veren seyirciyi daha sonrasında memnun etmeyi umursamayan , sadece gişede tatmin edici bir rakama ulaşmakla ilgilenen bir grup alçak Hollywood şahsiyetinin son numarası sadece karşımızdaki .
En iyisi hafızalarımızdan silip bir daha da aklımıza getirmemek .
