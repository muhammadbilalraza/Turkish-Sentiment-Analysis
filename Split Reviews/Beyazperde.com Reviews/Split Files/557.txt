Sinema tarihinin en iyi bilim kurgu filmlerinden biri olarak kabul edilen Maymunlar Cehennemi ( Planet of the Apes ) , 1968 yılında Franklin J. Schaffner tarafından çekilmişti .
Fransız yazar Pierre Boulle'nin 1963'te yazmış olduğu kitaba dayanarak çekilen film , o yıla göre marjinal kabul edilebilecek bir makyaj - effekt - kurgu - senaryo harikasıydı .
70'li yılların başında ise farklı yönetmenler tarafından altı adet devam filmi çekildi fakat hiçbiri ilki kadar ses getirmedi .
2001 yılında ünlü yönetmen Tim Burton , bir " remake " ( yeniden çevrim ) olarak çekti aynı senaryonun filmini , fakat " Tim Burton " isminden ve kültleşmiş bir yapımın yenisi olduğundan ekmek yediyse de , yapımların arasında en başarısızı olarak konuşuldu .
Madem eski filmleri de anarak başladık söze , Maymunlar Cehennemi : Başlangıç ( Rise of the Planet of the Apes ) ' ın göndermelerinin en çok dördüncü film olan Maymunlar Cehenneminde İsyan ( Conquest of the Planet of the Apes ) ( 1972 ) ' a olduğunu da söyleyelim . 
Fakat yönetmeninin bir yeniden çevrim olmadığının , orijinal bir yapım olduğunun altını çizdiği bir film Maymunlar Cehennemi : Başlangıç .
Bildik bir hikayenin yeniden yapılandırılması diyebiliriz sanırım .
Hikaye günümüzde geçiyor .
Film , San Francisco'da genetik mühendislerinin zeka gelişmesi ve beyin üzerine olan deneyleri maymunlar üzerinde yapmaları sonucunda maymunların adeta insanlaşmaları ve bu yeni zeki ve duyarlı maymunların , düşmanlarını insan olarak belleyip onlara açtıkları savaşı konu ediyor kısaca .
Kısaca dedim , çünkü filmin konu ettiği çok fazla şey var . 
Her şeyden önce şunun da altını çizmekte fayda var , karanlık bir bilim kurgu ile karşı karşıyayız .
Şiddet unsurları içeren sahnelere sahip bu yapım .
Filmin aslında bazı bilim kurgularla ortak diyebileceğimiz bir başka konusu ise , kendine aşırı güveni yüzünden maksadını aşan işler yapan bir bilim adamının hatalarının ne gibi sonuçlara yol açabileceği üzerine .
Çünkü başarılı bir bilim adamı olan ve aslında babasının Alzheimer hastalığına da çare aramakta olan Will'in aynı zamanda maymun Sezar'a karşı duyduğu babalık duygusuna yenilmesi , filmin temel noktalarından birini oluşturuyor .
Filmi bilim kurgusal açıdan ya da " maymun - insan , dünyaya hakim olmak " gibi başlıklardan değil de sadece karakter yapıları açısından okursak , aslında baskıcı aile – korunarak büyümüş bir çocuğun gerçek dünyanın zorluklarıyla karşılaştığındaki şok ve zorlanmalar gibi bir tablo da çıkıyor karşımıza .
Ve galiba bu filmi diğer Maymunlar Cehennemi'nden ayıran en büyük özellik de bu .
Yani aslında orijinal filmden bu yana çekilmiş tüm filmlerde , elbette kitap kaynaklı olarak , bilim kurgunun arkasına saklanmış büyük dersler var .
Hepsinin ortak özelliği , aslında içi dolu , bir şeyler söyleyen filmler olması .
Sadece bilim kurgunun çekiciliğine ve teknik gelişmelerin arkasına saklanmayan filmler olması .
Rise of the Planet of the Apes'de ise bu , çok daha kör gözüm parmağına şeklinde ortada .
Aslında bu da filmin ya eleştirilecek ve benimsenmeyecek ya da bağıra basılacak yanı .
Çünkü film , görsel efektleri , makyaj hilelerini ve teknik detayları bir yana koymamıza ve filmi duygusal , derin ve dramatik okumamıza çok fazla açık . 
Efektler , makyajlar , teknik gelişimler demişken , bu yeni filmde Weta Digital prodüksiyon firmasıyla çalışılmış ve CGI ( bilgisayar ile yaratılmış imge ) teknolojisi kullanılmış .
Bana sorarsanız , Tim Burton'ın filminde , asla inandırıcı görünmeyen yarı maymun / yarı insan tiplemelerindense , gözleri ve bakışları dışında her şekilde maymun olan bu " ape " ler çok daha fazla inandırıcı .
Gözlerin inandırıcı olmadığı konuşuluyor forumlarda fakat ben buna katılmıyorum çünkü gözler de maymun gözü gibi görünseydi , bu filmin ana konusunun bir anlamı kalmazdı diye düşünüyorum .
Maruz kaldıkları kimyevi maddelerden dolayı insan duyarlılığına ve zekasına sahip gözler , ama toplamda bakıldığında tam anlamıyla bir maymun : işte ben buna inanırım ! 
Yönetmen filmin sonunu , devamı gelebilecek şekilde bitirmiş .
Röportajlarda ise bunu başka yönetmenler için yaptığını , kendi getirdiği noktadan başkalarının devam edeceğini hayal ettiğini söylüyor . 
Sonuç olarak , eski filmlerden dolayı bir takım beklentilerle gidecek olan her Maymunlar Cehennemi hayranını mutlu edebilecek bir film olmasa da , kendine has bakış açısı , teknik farklılıkları ve başarılı oyunculukları ile kaçırılmaması gereken bir yapım .
