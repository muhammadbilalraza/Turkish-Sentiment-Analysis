Ünlü ve hayranlar ordusu tarafından çevrili olsanız da , aktörlüğün damarlarınızdan aktığını duyumsuyorsanız , popülerliğinizin bir illüzyon olduğunu da biliyorsunuzdur .
Bir gün , gerçekte ne denli değerli olduğunuzu ispata giriştiğinizde ise , acımasızlık çevrenizi sarmış olabilir .
Riggan , sinemada süper kahramanı oynadığı " Birdman " serisiyle yirmi yıl önce ünlü olsa da , şimdi Broadway'de sahneye koyduğu ve rol aldığı oyunla yeniden gerçeğe dönmek , kabul görmek istemektedir .
Ön gösterimlerden önceki son provalarda bizler de onun dünyasına dahil oluruz ( tesadüf bu ya , beyazperdede son kez Batman'i canlandırmasının üzerinden 22 yıl geçen Michael Keaton oynuyor ) .
Birdman'in hikayesinin omurgası bu !
Kariyerinde bir atak yapmak isteyen aktörün sahne arkasını röntgenliyoruz .
Bir yandan para kaynaklarını zorlarken , diğer yandan da özel ve iş hayatına girmiş olağan dışı insanlarla baş etmek zorunda , asıl önemlisi de süper kahraman karakteri , bir alter egosu / iç sesi olarak sürekli karşısına çıkmaktadır : Riggan'ı rahatsız ederek istediği , bu prestij kazanma girişiminin beyhude bir çaba olduğunu kabul etmesi ve onun Birdman karakterine geri dönmesidir .
Ve karşımızda , egosuyla savaşan aktörün soyunma odasında başladığımız ve uzun plan sekanslarla , zaman - mekanda kesintiye uğramadığımız duygusuyla tamamladığımız bir film var .
O denli usta işi ve gösterişli bir yönetmenlikle karşı karşıyayız ki , acı ile mizahın ve gerçeklikle yanılsamanın arasındaki bir çizgide , bazen duvarlara çarparak ilerliyoruz .
Kulis odalarına , koridorlara , sahneye , salona , yakınlarda bir bara , kalabalık , ışıltılı , gürültülü caddeye ( Times Meydanı ) , arka sokağa uğruyoruz .
Sanki bir REM uykusundayız .
2014'te bir diğer yurttaşı Alfonso Cuarón'un " Yerçekimi " ndeki ( Gravity ) çalışmasıyla ve bu yıl da ikinci kez " Birdman " ile Oscar kazanan görüntü yönetmeni Emmanuel Lubezki , kamerayı , ruhumuza rehberlik eden bir soyut varlık gibi kullanmış .
Bu kesintisizlikte , karakterler de iç dünyalarını ziyaret etmemize olanak veriyorlar .
Tümü , şimdi , şu an tanıdığımız halde , sanki uzun yılların birikiminden çıkagelmişler gibi .
Kadroya yeni dahil olan , ' metod ' aktörü ( Edward Norton ) ve bu ukala adamın sevgilisi olan duyarlı oyuncu ( Naomi Watts ) ; Riggan'ın eski eşi ( Amy Ryan ) , kızı ( Emma Stone ) , genç rol arkadaşı - sevgilisi ( Andrea Riseborough ) ; yöneticisi - arkadaşı ( Zach Galifianakis ) ile kibirli kadın eleştirmen ( Lindsay Duncan ) .
Duygusal yalpalamalarla oyunu yetiştirmeye çalışan aktör , Birman'le çatışırken , sinirlenip öfkelenirken , gardını düşürürken , hüzünlenirken ve çökmenin eşiğine ilerlerken , bu genelde çatışmacı karakterlerle müthiş elektriklenmeler yaşıyor .
Seyirci , sinemanın görsel kabiliyetlerinden üst seviyede zevk alırken , aynı anda sahne sanatlarının canlı performanslarındaki güçlü heyecanın ritmini yakalıyor .
Bu , sahnelenen oyunda daha da belirginleşiyor .
Riggan , ABD edebiyatının en dram yüklü yazarlarından ,   boynuzlarından tutup mücadele ettiği hayatının acılarıyla kısa öykü dalına baş yapıtlar armağan etmiş Raymond Carver'ın ( 1938-1988 ) , 1981'de yayımlanan " What We Talk About When We Talk About Love "
( Türkçe'ye " Aşk Konuştuğumuzda Ne Konuşuruz " olarak çevrildi ) adlı eserini uyarlamaktadır .
Oyunun içinde dolaşırken de , hem aktörün , hem de filmin öyküsünün bu eserin hassas anlarına temas ettiğini hissediyoruz .
Biraz aktarmaya çalıştığım " Birdman "
( Birdman veya Cahilliğin Umulmayan Erdemi ) , tam olarak , katmanları olan , fakat bu katmanların seyir zevkinizi bozmadığı ve bittiğinde bütünüyle tatmin olduğunuz yüksek düzeyde bir film .
" Paramparça Aşklar Köpekler "
( Amores Perros ) , " 21 Gram "
( 21 Grams ) ve " Babil "
( Babel ) adlı , kesiştikleri noktada birbirlerinin yazgılarını değiştiren karakterlerin hikayelerini anlattığı , bazılarınca " Ölüm Üçlemesi " olarak tanımlanan filmlerin yönetmeni , Meksikalı Alejandro González Iñárritu damgasını vurmuş ( yönetmen , yapım ve senaryo ortağı olarak 3 Oscar kazandı ) .
Önemli bir farkla da , ilk üç uzun metrajlı filminde kullandığı , zamanda ileri - geri hareket eden kurgu stilinin aksine , kesintisiz bir tekniğe baş vurmuş .
Aslında bu filmin sinyallerini , bir önceki dramı " Biutiful " da vermişti .
6,932 milyar kişiden bir adamın şu berbat dünyadaki son günlerinde , Javier Bardem'in , seyirciye aktardıklarından daha fazla , kendi kariyeriyle ilgili yaşadığı , ‘karakterin gerçekliği’ noktasındaki tuhaf deneyimi , bir yerde Riggan'ın kendini kanıtlama çabasıyla kesişiyor .
Bardem'in başardığını , Riggan tiyatroda başarmaya çalışıyor .
Tuhaf gelmesin , " Birdman " gibi müthiş bir filmi seyrederken bir yığın bağlantıyı da sizlerin kuracağına eminim .
Hani bazen tek sığınağımız düş gücümüz olur ya .
