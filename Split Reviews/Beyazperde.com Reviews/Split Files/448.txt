Ron Howard , kariyeri boyunca Da Vinci Şifresi , Melekler ve Şeytanlar ve Fidye gibi gişede yapımcıların yüzünü güldüren filmlere imza attığı gibi Akıl Oyunları , Cinderella Man ve Apollo 13 gibi Oscar sahibi yapımlarla da adından söz ettirmiş bir yönetmen / yapımcı .
Başarısının altında yatan sır ise Howard’ın Hollywood’un ‘tutan film’ formülünü , türü ne olursa olsun hemen hemen her filminde başarıyla uygulayabilmesi .
Bu hafta gösterime giren Denizin Ortasında da Ron Howard’ın sahneye koymakta ustalaştığı aynı formülü yeniden beyazperdeye taşıdığı , özellikle görsel anlamda izleyenleri hayal kırıklığına uğratmayan bir çalışma .
1820 yılında balina avlamak amacıyla denize açılan Essex isimli geminin başından geçen deniz felaketini konu alan Denizin Ortasında , Nathanial Phillbrick’in araştırma kitabından sinemaya uyarlanıyor .
Essex’in başından geçen olayların Amerikan edebiyatının temel taşlarından Herman Melville imzalı Moby Dick’e ilham verdiğinin bilgisi ise filmde Phillbrick’in araştırmasının Moby Dick’in kurgusuyla iç içe geçmesine neden oluyor .
Yaşananları zamanında Essex’te miço olarak çalışan Thomas Nickerson’ın gözünden anlatan Denizin Ortasında , geminin kaptanı George Pollard ile usta balina avcısı Owen Chase’in sınıf ve ego çatışmasını merkezine taşıyor .
Ron Howard’ın 1992 yılında imza attığı Uzak Ufuklar filmini hatırlatan bir Amerika portresi çizerek açılan film , 19. yüzyıl Amerikası’nın dinamik , ‘endüstriyel’ ve sınıf çatışmalarıyla bezeli atmosferini ayrıntılı bir biçimde kurguluyor .
Özellikle sokak aydınlatmalarında kullanılan balina yağının , ciddi bir ihtiyaca ve devasa bir endüstriye dönüştüğünü vurgulayan  Denizin Ortasında , balina avcılığının dönemin riskli mesleklerinden biri olduğunun da altını çiziyor .
Böylelikle film , anlatacağı hikayenin tarihsel ve bağlamsal altyapısını başarıyla aktarıyor .
Bu altyapı sayesinde düşük dozda bir kapitalizm eleştirisi de kurgulayan film , zaman zaman günümüze gönderme yapmayı da ihmal etmiyor .
Öte yandan , filmin esas zenginliğini oluşturan bu eleştirel ton işin içine aksiyon girdiği noktada yavaş yavaş etkisini yitirmeye başlıyor .
Aslına bakarsanız , Denizin Ortasında’da Essex’in başına gelen deniz felaketi akıcı ve bir o kadar da sürükleyici bir dille izleyenlere aktarılıyor .
Aksiyon sahnelerine hakim olan neredeyse kusursuz kamera hareketleri ve kamera açıları filmin göz kamaştıran görsel efektleriyle birleştiğinde seyredenlere sahiden de ‘denizin ortasında’ olduklarını hissettirebilecek kuvvette bir etki yaratıyorlar .
Ancak aksiyon sahneleriyle birlikte karakterlerin iç ve dış çatışmalarının hikayeye yeterince nüfuz edemeyişi , oyunculuk performanslarının sıradanlaşması ve balinanın bir metafor olarak gerektiğince etkin düzeyde kullanılamaması gibi sebepler Denizin Ortasında’nın öyküsünün yüzeyselleşmesine neden oluyorlar .
Her şeye rağmen Denizin Ortasında , sadece görsel efektlerinin izleyenler üzerinde yarattığı ‘sahicilik’ hissi için bile izlenmeye değer bir film .
Belki yeni nesil sinemaseverler için o kadar da şaşırtıcı olmayan , hatta olağan bulunan kimi sahnelerin zamanında James Cameron’ın Titanik’ini şaşkınlıkla seyretmiş başka bir kuşak için son derece değerli olduğunu iddia etmemiz mümkün .
Dolayısıyla , Denizin Ortasında öyküsel düzeyde izleyenlere herhangi bir yenilik vaat etmese de sinemanın görsel anlamda Jaws’tan Titanik’e , Titanik’tense bugüne nasıl evrildiğini düşünmek için harika bir malzeme sunuyor .
