Mavi Yasemin peyzajda kullanılan gösterişli bir çiçek olmasına rağmen kokusuzdur .
Zenginlik içinde paraya , mücevherlere , kürklere , pahalı zevklere , gösterişe , kibre boğulmuş kadınlar da alımlıdır ; ancak sokaklardaki ve alt sınıf evlerdeki hayatlardan tamamıyla kopuk oldukları için ruhsal temas kurmanız zordur .
İnsani kokmazlar .
Acaba , arada sokakta ya da parkın bir bankında gördüğünüz rüküş kıyafetli / makyajlı , kendi kendine konuşan o yaşlı kadın da bir zamanlar bir mavi yasemin miydi ?
7 film ile bir Oscar ödüllü Avrupa turuna , ülkesinde çektiği ve karakteri Boris ( Larry David ) aracılığıyla dünya ahvaline dair içini döktüğü " Kim Kiminle Nerede ? " ( Whatever Works ) ile ara veren Woody Allen , tekrar ABD topraklarına dönmüş .
Ve besbelli ki , bıraktığı yerden , Manhattan entelijansiyasının bunalımlarından devam edemeyeceği için , müthiş enerjik bir yönetmen tarafından çekildiği izlenimi veren " Blue Jasmine / Mavi Yasemin " le seyirciyi şaşırtmayı seçmiş .
Mizahla dramı iç içe geçirdiği filminin öyküsünü iki ana damardan besliyor .
Birincisi , gelir dağılımı adaletsizliğini hiç bir dönemde olmadığı kadar derinleştiren kapitalist yozlaşmanın açıklarından yararlanarak türeyen modern görünümlü hırsızların görgüsüz yaşam tarzlarına keskin bir bakış .
İkincisi de , hangi sınıftan olursa olsun kadınlarla erkekler arasındaki sorunsal ilişkilerin ve ahlaksal ikiyüzlülüğün etkileri .
Merkezde bir sosyete kadını var .
Çok zengin bir sahtekâr olan Hal ( Alec Baldwin ) ile evliyken , her şekilde parçalanarak , parasız , yuvasız , kocasız kalan ve kendi gibi evlatlık olan , alt sınıftan kız kardeşi Ginger'ın ( Sally Hawkins ) San Francisco'daki evine sığınan Jasmine ( Cate Blanchett ) !
O şimdi , başka bir gezegene düşmüş gibidir .
Üstelik iki çocuklu Ginger'in eski kocası Augie'nin ( Andrew Dice Clay ) paraları da Hal tarafından batırılmıştır !
Allen , baş ağrıları , kendi kendine konuşmalar ve sinir krizleri ortasında gerçeklerin ortasına düşen Jasmine'le , gün geçtikçe törpülenen ve çıkışsızlığa doğru sürüklenen insanlığımızın kırılganlığına dair karanlık bir tablo sunuyor .
İnsafsızca tüketen Jasmine'in duvara toslaması gibi , aslında , kendi kendini içeriden de yiyip bitiren bir mekanizma .
Kadın ve erkek zaaflarının , kıskançlık , intikam , yok etme dürtüleriyle , kendi güvenlikli kalelerini yıktığı bir çıldırma hali bu .
Film ilerledikçe karakter sayısını çoğaltan ve çeşitlendiren Allen , bir insanın trajik çöküş öyküsünü anlatırken hayatın nabız atışlarını da tutuyor , gerçeklikten ayrılmıyor .
Çıkarcılığın acımasızlığını , vicdanın kanamasını , ortaya mutlaka çıkma özelliği olan yalanların intikamını , öyküsünün kıvrımlarına yerleştiriyor .
Hikâyesine , yaşamın sürprizleri ve tabii ki aşkla soluk aldırıyor .
Yaklaşık son otuz yıldır , her yıl en az bir film çeken bu inanılmaz entelektüelin , 78 yaşında , belki de hayatındaki en taze , en genç dimağa sahip olduğu dönemi yaşadığını iddia edebiliriz .
Yazmak bile yersiz : Her oyuncu , onun yönetiminde çok iyi .
Cate Blanchett ise , bir Woody Allen filminde , belki de ilk kez , Allen'ın varlığından rol çalıyor .
" Blue Jasmine " adı ona yapışacak denli kalıcı bir performansla , ince ayrımlı bir oyunculuk dersi veriyor .
Sanırım Blanchett'le , hiç ama hiç bu kadar yakınlaşmamıştık .
Ayrıca sinefillere , Allen'ın alâmetifarikası olan jazz ziyafeti ve karakterleri hiç bir filminde değişmeyen siyah fon üzerindeki beyaz tanıtım yazılarını anımsatalım .
