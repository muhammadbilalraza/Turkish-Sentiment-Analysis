William Shakespeare ismi , bana hep tutuculuğu çağrıştırıyor son zamanlarda .
Bu hissiyat tabi ki yazarın ne eserlerinde anlattığı mitik hikayelerden , ne şahane kullandığı ana dilinden , ne de edebiyat dünyasına kazandırdığı ölümsüz karakterlerden kaynaklanıyor .
Shakespeare ismi dönemi için ne kadar devrimci bir anlam ifade ediyorsa da , günümüzde de zaman zaman kendi dilinin , kendi döneminin ve dünyasının içine hapsediliyor bana göre .
Yorumlanamaz , dokunulamaz , değiştirilemez kelimeleri ile beraber kazınıyor zihinlerimize .
Ya da en azından benim kendi zihnime .
Çünkü özellikle oyunlarının sinema versiyonlarında her kim çıkar da hikayeyi kendine has bir biçimle yansıtırsa , ilk başta büyük tepki topluyor .
Günümüzden 400 yıl kadar önce söylenen ve hala geçerliliğini koruyan Shakespeare'in sözlerini yakın gelecekte yaşananların ışığında daralıp , genişleten kişi daha sonra takdir edilse dahi önceleri yadırganmaktan paçasını kurtaramıyor .
Bu yadırgama hallerinde , zaten senelerdir okunan , tiyatrolarda defalarca oynanan eserler , birebir beyazperdeye uyarlandığında nasıl bir tat verir ki diye soruyorum kendi kendime .
Tiyatro oyunları , sabit bir koltukta oturularak , hep aynı görme açısından izlenirken sinema bambaşka bir seyretme deneyimi sunuyor bizlere .
Aynı sahnenin 360 derece etrafında dolaşma ve onu başka başka bakış açılarından izleme imkanı tanıyor .
Ve bu biçimsel özelliğini kullanarak Shakespeare'in eserlerine yepyeni yorumlar katabiliyor kanımca . n yıllarda ciddi bir beyazperde uyarlamasına rastlamadığımız Venedik Taciri , iyi bilinen bir Shakespeare komedisi .
Karşısına çıkan engelleri bir bir aşarak sevdiği kadınla evlenmeyi umut eden Bassanio'nun hikayesi , gerek evlenme ritüelini konu edinişi , gerek mutlu sona erişiyle , yazıldığı dönemde bir Shakespeare komedisinde bulunması gereken en belirgin özelliklere sahip .
Yüzyıllar sonra bakıldığında ise , oyunda gözümüze çarpan en bariz nokta ; Bassanio'nun karşısına çıkan Yahudi Shylock engelinin tasvir edilişiyle ırk ayrımcılığının açık bir örneğine dönüştüğü ve bu haliyle bir komedi öğesinden çok rahatsız edici bir drama unsuru olduğu .
Michael Radford yönetmenliğindeki Venedik Taciri de , hikayenin bu özelliğinin altını şiddetle çizerek , eseri neşeli bir komediden , küçük esprilerle süslenmiş kuvvetli bir trajediye çeviren bir film .
Sinemanın bütün biçimsel olanaklarını kullanarak , hikayenin gidişatındaki belirli bir noktayı daha yüzeye çıkaran ve yakın geçmişimize ışık tutan bir yapısı var .
Böylelikle yukarıda bahsettiğimiz tutucu yaklaşımdan da uzaklaşan film , Shakespeare'in dizelerine ve dönemine birebir sadık kalınarak da güncel göndermeler yapılabileceğinin başarılı örneklerinden .
Bir soykırım hikayesi gibi başlayan Venedik Taciri , ilerleyen dakikalarda her ne kadar Bassanio'nun başından geçenleri konu ediniyor gibi görünse de aslında soykırım fikrinden uzaklaşmıyor .
Çünkü en başında vurgulanan bu olay öylesine büyük ki gözümüzün önünde başka başka hadiseler yaşansa da aklımız bir yanıyla hep sinema dilinde söylenen o büyük cümlede kalıyor .
Zaten vurgulamak istediği konunun ciddiyetinin farkında olan yönetmen Michael Radford da , bu soykırım fikrinden fazlaca uzaklaşmıyor .
Bizleri başka karakterlerin hayatlarına konuk etse de arayı fazla açmadan dönüp dolaşıp Shylock'un başından geçenlere odaklanıyor .
Filmde en fazla konuşan , yeri geldiğinde bütün karakterlerinin sözlerini neredeyse ağızlarına tıkan Shylock bir anda baş karakter halini alıyor .
Bu karakterin böylesine fazla altının çizilmesini sağlayan , filmin orijinalinden farklı bir bakış açısıyla izleyenlere sunulmasına neden olan en önemli öğe ise kesinlikle karakteri canlandıran Al Pacino'nun varlığı .
Yaşının ağırlığı , olgunluğu yüz çizgilerine yansıyan , bütün ihtişamıyla karaktere kendini tamamen veren Al Pacino , karşımızda bir aktör olarak durduğunu hepten unutturuyor .
" Kötü adam " olarak kodlanan Shylock karakteri intikam tutkusuyla yanıp tutuşsa , etrafındakilere kötülük saçmak istese dahi haklı bulunuyor .
Ve seyreden ne hissetmesi gerektiğini bilemiyor .
Sadece garip bir heyecana kapılıyor .
Koltuğunda rahat edemez oluyor .
Jeremy Irons ve Joseph Fiennes da başarılı performanslarıyla Al Pacino'ya eşlik etseler de , seyredeni böylesi bir duygusal dengesizliğe sürükleyen esas kişi Al Pacino'nun ta kendisi oluyor .
Film için , özünde her ne kadar bir soykırım hikayesi desek de , aslında tarafsızlığını da pek fazla kaybetmeyen bir kurulumu var .
Her karaktere kendini savunma şansı tanıyor , herkesin yaptığı hareketlere geçerli bir neden buluyor Venedik Taciri .
Farklı yaşam tarzlarına , farklı inançlara sahip bu karakterleri bir noktada toparlanabilmesi , din kurumunun tekinsizliğini bütün çıplaklığı ile ortaya serebiliyor olmasına bağlanıyor .
Ölümüne neden olma pahasına düşmanının vücudundan bir et parçası koparmaya heveslenen bir Yahudi'nin bu isteğine karşı çıkamayan Hıristiyan yasaları , olağanüstü güzel bir sahnede olabildiğine tedirgin edici bir sunumla karşı karşıya getiriliyor .
Rönesans tablolarını hatırlatan sahne düzenleri , çarpıcı renkleriyle bilindik bir hikayeyi , kendine has yorumlarla son derece ilginç bir hale getiren Venedik Taciri zevkle izlenebilecek bir yapım .
