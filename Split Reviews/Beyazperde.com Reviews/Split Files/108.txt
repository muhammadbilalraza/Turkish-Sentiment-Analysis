Kaderimizde uzun zamandır marjinal kulvarda kalmış bir yönetmenin popülerite kazanmasına şahit olmakta varmış .
Zeki Demirkubuz sineması dedirtecek kadar , sinemasında kendine ait bir dünya oluşturmayı başarmış yönetmenin yeni filmi gişe yapacak hissi veriyor .
Herkes yeni filmi Kader’i merak ediyor , Kader’i konuşuyor .
O artık popüler bir yönetmen .
Tutarlı bir şekilde bir filmden diğerine taşıdığı sinema dilini , film yapma şeklini , karakterleri ve mekanları nasıl kullandığını onun hakkında yazılmış sayısız makalede bulabilirsiniz .
Demirkubuz’un filmlerindeki kapılar , Demirkubuz ve zaman , Demirkubuz’un kadın karakterleri gibi .
Filmlerinin okunma açısından oldukça zengin bir cevher olduğu doğru .
Bu açıdan Türk Sineması’na yeni bir kapı açtı sanki .
Son filmi Kader’de olduğu gibi .
Ama bu filmde nedense böyle zenginliğin tadına varmak zor , garip bir eğretilik hissettiriyor , göze batma hali gibi ve sonrasında bıraktığı bir boşluk hissi , bir tür samimiyetsizlik .
Bana kalırsa bu hissin arkasında kendi vardığı yargılara , ya da insanlık , aşk , kader gibi temalarda kendi vizyonuna fazla güvenmeye başlamış bir sanatçının varlığı var .
Masumiyet’inkendine özgü masum havası bu filmde yitirilmiş sanki , daha stilize edilmiş bir filmle karşıyayız .
Her sahnesinde yönetmenin müdahelesinin izleri görülüyor ; Masumiyet’te ise sanki malzemesine dışarıdan bakan birisi gibiydi .
Hatta bu müdahelenin filme taşmış olduğunun komik bir ispatını , filmin bir karesinde Zeki Demirkubuz’un bizzat kendisinin iki karakter arasında çıkan kavgaya müdahele etmesinde ve Bekir’e çıkışmasında , hatta tokat atmasında görebiliriz .
Kendi filmine de mi aynı şeyi yapıyor acaba diye düşünmeden edemedim .
Oyuncularda ( özellikle Bekir ve Uğur karakterlerinde ) da bu hissediliyor , onlarda sanki yönetmenin ruh hali içinde Masumiyet’in oyunculuklarında gördüğümüz masumiyete sahip değiller .
Kendi kendilerinden , oynadıkları rolün yüceliğinden , ya da parçası oldukları senaryonun yüceliğinden oldukça etkilenmiş oldukları hissediliyor .
Fazla bir oyunculuk var sanki , fazla bir kendilerini anlatma hali .
Fazla bir ' ben bu karakterim ' diyen bir hal .
Bu filmi izledikten sonra Bekir ve Uğur’u nasıl hatırlıyorum diye kendinize sorduğunuzda algılayabileceğiniz bir durum bu , seyrederken hikayenin yoğunluğu içinde farkına varamadığınız .
Masumiyet filminin dozu arttırılmış bir hali var karşımızda .
Belki de Zeki Demirkubuz gençliğin dozu arttırılmış halinde bu karakterlerin geçmiş zaman hikayesini vermek ve anlatmak istediğinin dozunu arttırmak isterken , yanlışlıkla anlatma halinin dozunu arttırdı .
Karakterlerin yaptıklarının aşırılık durumundan , karşılıksız aşkın en keskin halinden bahsetmiyorum , yapılış şeklinin aşırılığından .
Bazı duygular bir tek kez verilmişken , tekrar tekrar veriliyordu , hiç gerek olmadan .
Çünkü hissediyorduk bir kez anlatıldığında .
Diyaloglarda tekrar tekrar söylenen şeyler vardı , sanki anlamamışız gibi , bunu anlamalısınız der gibi .
Ama Masumiyet filminde tek bir bakış yeterliydi hikayenin bize herşeyi söylemesi için , bazen bir bakışa bile gerek yoktu .
Bir yürüyüş bile yeterliydi , karakteri anlamamız için .
Kelimelere bile fazla ihtiyaç yoktu .
Bu geri adıma rağmen , Demirkubuz’un Kader’inde de anlattığı dünyadan ve karakterlerden etkilenmemek elde değil .
Tuhaf bir ikilemin büyüsü her filminde olduğu gibi bu filmde de var .
Herşeylerini kaybetmiş olmalarına ve oradan oraya dolaşan leyla ya da mecnunlar gibi olmalarına rağmen , inanılmaz canlılar .
Hepimizden daha özgürler ve dolayısı ile gerçekten yaşıyorlar .
Masumiyetleri de buradan geliyor .
Herhangi bir yaptırımla kendilerini engellemiyorlar , sıfır noktasının tadını çıkarıyorlar .
Ancak aşkın özgürleştirici ruhunda yaşanabilir gibi gözüken bu özgürlük hali , bence bizi Demirkubuz’un filmlerine çeken en büyük etken .
Kader filminde de bu özgürlüğün en doruk halini görüyoruz .
Bu dünyaya kapılmamak ve insanlığın bu halini izleme arzusundan vazgeçmek imkansız .
İsterse on Masumiyet , ya da on Kader filmi çeksin , biz yine izleriz .
