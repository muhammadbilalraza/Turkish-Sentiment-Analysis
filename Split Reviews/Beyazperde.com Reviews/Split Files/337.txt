Son yıllarda sayıları giderek çoğalan düğün temalı filmler , Amerikan film endüstrisinde resmen apayrı bir kategori oluşturmak üzereler .
" Felekten Bir Gece ( The Hangover ) " serisi ve " Nedimeler ( Bridesmaids ) " gibi filmlerle ön plana çıkan romantik komedinin bu alt türünün , zaman içinde kendi formülünü ve konvansiyonlarını yarattığını bile söyleyebiliriz . 
Yakın bir arkadaşın düğününden kısa bir süre önce açılan düğün temalı filmlerde öncelikle , düğünde nedimelik ya da sağdıçlık görevini üstlenecek bekar kadın veya erkeklerin evde kalmışlığına kısa bir vurgu yapılıyor .
Gönül ilişkilerinde mutluluğu bir türlü bulamayan bu karakterler , evlilik anını ulaşılması gereken nihai sonuç olarak sunan romantik komedi türünün bir alameti farikası olarak filmin baş karakterleri konumuna yerleşiyorlar .
Filmlerin gelişme bölümüne gelindiğinde - ki bu çoğunlukla düğünden bir gece önceye denk düşüyor - bekar karakterlerin haylazlıklarından doğan türlü aksilikler evlilik anına dek izleyenleri bir yandan güldürüp , bir yandan da diken üstünde oturtuyor .
Her şeyin sonuca bağlandığı düğün töreni ise tüm olayların çözüme kavuştuğu dakika olmakla kalmayıp , gönül ilişkileri yolunda gitmeyen bekarların da kendilerine birer eş adayı bulduklarının kanıtı olarak izleyenlere sunuluyor . 
Leslye Headland'in kendi imzasını taşıyan tiyatro oyunundan beyazperdeye taşıdığı " Bekarlığa Veda ( Bachelorette ) , " ilk dakikalarında yukarıda detaylandırdığımız formüle alternatif bir anlatım tutturacakmış gibi bir izlenim yaratıyor .
Uyuşturucu kullanan , cinselliğini özgürce yaşamaktan çekinmeyen ya da yaptığı en ufak iyiliği bile insanların gözüne sokmaktan kendisini alıkoyamayan yer yer ‘itici ' karakter tiplemeleriyle film , romantik komedi türünün muhafazakar kalıplarını zorlayacağını hissettiriyor .
Bununla birlikte gerçekleşecek düğünün etine dolgun baş kahramanı Becky'nin , nedimelerinin de özellikle vurguladıkları üzere Dale gibi beyaz atlı bir prensle evlenmesi , romantik komedi konvensiyonlarına başlı başına aykırı bir durum aslında . 
Bekarlığa Veda , gelişme bölümüne kadar bu aykırı ses tonunu korumayı başarıyor .
Ancak düğün gecesine gelindiği anda ne yazık ki film , " Felekten Bir Gece " ve " Nedimeler " karışımı bir yöne saparak öznelliğini kaybediyor .
Bu noktadan sonra hikayenin odağını Regan , Gena ve Katie'nin hayatlarından çok düğünü ‘mahvedebilecek ' aksiliklere çevirmesi tüm gidişatın alışıldık bir koşuşturmaya dönüşmesine neden oluyor .
Film , bütün bu endişeli koşuşturma örgüsü içerisinde bu üç sıra dışı kadının başlarından geçenleri ve duygusal vaziyetlerini de gözler önüne sermeye çalışıyor elinden geldiğince .
Fakat bu çabaları karakterleri derinleştirmek ve sahici birer insana dönüştürmek yerine yüzeysel birer " Sex and the City ( Sex and the City - The Movie ) " kadınına çevirmekten öteye de gidemiyor ne yazık ki . 
Oysa yönetmen Leslye Headland'in elinde hem düğün filmi kategorisinin içinden konuşup , hem de bu kategoriye alternatif bir ses oluşturacak yeterli malzeme mevcut .
Headland'in en büyük şansı ise Kirsten Dunst , Rebel Wilson ve Lizzy Caplan gibi üç yetenekli oyuncuyu bir araya getirmiş olması .
Katie rolünde harikalar yaratan Isla Fisher başta olmak üzere her üç oyuncu da canlandırdıkları karakterleri bir nebze daha derinleştirip , sahicileştirmek için filmin yönetmenine bulunmaz fırsatlar sunuyorlar .
Ne var ki " Bekarlığa Veda , bu fırsatı asgari düzeyde değerlendirmekle kalıyor sadece . Öte yandan , bütün bu eleştirileri yaparken filmin özellikle gelişme süreciyle birlikte "
Felekten Bir Gece " ve "
Nedimeler " ile aynı yöne sapmasında yapımcıların parmağının olduğunu da düşünmemek elde değil aslında . Ben her ne kadar kişisel olarak filme Woody Allen'ın Maç Sayısı ( Match Point ) ya da Cassandra'nın Rüyası ( Cassandra's Dream ) ' nda yaptığına benzer şok edici bir son yakıştırsam da Hollywood'un gösterim ve reyting kriterlerinin bir eserin gelişim sürecinde ne kadar etkili olduğunu es geçmemek gerek belki de . Dolayısıyla "
Bekarlığa Veda , " elinden gelenin en iyisini ortaya koymaya çalışan ancak yer yer ana akımdan uzaklaşmamak adına elindeki malzemeyi yeterince kullanamayan bir çalışma . Yine de filmin tüm bu aksaklıklara rağmen başından sonuna dek sıkılmadan izlenebilecek keyifli bir sinema deneyimi vaat ettiğini de eklemekte fayda var . Uzun lafın kısası "
Bekarlığa Veda , " üzerinde fazla düşünmeden izlenip , eğlenceli vakit geçirmek için ideal bir film ; ancak eğer hikayenin en başında benim gibi alışıldıktan fazlasını beklemeye başlarsanız düş kırıklığına uğramanız kaçınılmaz .
