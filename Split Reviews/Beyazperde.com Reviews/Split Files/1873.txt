Philip K. Dick’in , bilim kurgu edebiyatının gözdelerinden olan edebi mirasını sinemaya aktarma çabaları şüphesiz heyecan verici .
Ve fakat Blade Runner ve değeri zaman içinde daha iyi anlaşılan Total Recall gibi ilk denemeleri dışarıda bırakırsak , özellikle son dönemde uyarlama girişimlerinin can sıkıcı bir hal almaya başladığına şüphe yok .
Steven Spielberg , yazardan uyarladığı Azınlık Raporu ile yazara özgü temaları kendi sinemasına taşımış ve en azından Hollywood kuralları içinde eli yüzü düzgün bir film çıkarmayı becermişti .
Fakat Hesaplaşma , son derece dikkat çekici öyküsüne rağmen , senaryosundaki sorunlar nedeniyle , iyi başlayan ama yönetmenine rağmen ortalamanın biraz üzerinde bir aksiyon gösterisiyle devam eden sıradan bir bilim kurguya dönüşüyor .
Üstelik , Azınlık Raporu ile olan dikkat çekici benzerlikleri , aynı kaynaktan beslendiği bilinmesine rağmen kesinlikle özgünlüğüne zarar veriyor .
Dick’in son dönemdeki beyazperde maceralarından birisinin de Impostor olduğunu hatırlatırsak , genel sorun daha da iyi anlaşılacaktır .
En azından Charlie Kaufman tarafından senaryolaştırılan ve yakında bir yönetmene teslim edilmesine kesin gözüyle baktığımız A Scanner Darkly’nin bu şanssızlığı sona erdirmesini dileyelim .
Hesaplaşma , henüz bir proje olarak ortaya atıldığında oldukça heyecan yaratmıştı .
Bir Dick öyküsünün Amerika macerası parçalı bulutlu giden John Woo tarafından çekilecek oluşu , şaşırtıcı ama aynı zamanda heyecan vericiydi .
Özellikle yönetmenin Face Off’ta gösterdiği performansı düşününce , bir parça heyecanlanmak da anlamsız olmasa gerek .
Üstelik yönetmenin bu film sonrasındaki çalışmaları da tıpkı son dönem Dick uyarlamaları gibi tatmin edici olmaktan oldukça uzak . Woo’nun bilim kurgu öyküsünden bir aksiyon filmi çıkarabileceği hesaba katılsa da , yazara özgü derinlikleri koruyabileceğini düşünmüştük .
Fakat işte bu noktada senaryoya oldukça iş düşüyordu ve Lara Croft Tomb Raider : Yaşamın Kaynağı filminin de senaryosuna imza atan Dean Georgaris , maalesef oldukça heyecansız bir senaryoya imza atmış .
Aslında Hesaplaşma oldukça ilginç bir öyküden besleniyor .
Bir kere Dick’in kurguladığı , hafızasını kaybedecek olan bir adamın geleceği görmesi ve silinme işlemi gerçekleştikten sonra , daha önce hazırladığı bir zarftaki eşyaların peşinden unuttuklarını keşfetme çabası filmi bir noktaya kadar sürüklemeyi de başarıyor .
Fakat bu merak uyandırıcı keşif , Ben Affleck’in ruhsuz oyunculuğunun da yardımıyla , tüm ilginçliğine rağmen bir süre sonra sıkıcı bir deneyime dönüşüyor .
Öykünün belki de en önemli amacı olan geleceği görebilme yeteneğinin yol açabileceği sorunlara dair kehanetler ise , ciddi bir şekilde ele alınmadığı için , etkileyicilikten uzak , yapıştırma birer Hollywood mesajına dönüşüyor .
Başka bir senaristin elinde nefes kesici bir gerilime dönüşebilecek olan keşifi sonlandıran ise , filmin yeni adına uygun hesaplaşmanın başladığı aksiyon bölümleri oluyor .
Ki bu bölümler de kesinlikle bir aksiyon yıldızı olmayan Ben Affleck’in yuvarlanan büyük bir kayayı andıran performansıyla klasik Woo aksiyonunun çok gerisinde .
Ve sonuçta ortaya , senaristinden yönetmenine ve hatta başrol oyuncusuna , heyecansız bir şekilde yaratılmış bir iş çıkıyor .
Şüphesiz bilim kurgu filmlerinin mutlaka bir gelecek tasarımı ortaya koyması gerekmiyor .
Zaten bu , Philip Dick’in öykülerinde hiç bir zaman birincil bir amaç olmamıştır .
Film , aslında yazara özgü bazı temaları ortaya koyarak , türün çok da dışına çıkmıyor .
Bu anlamda Woo’ya işin aksiyon tarafına ağırlık verip , bilim kurgu boyutunu atladığı gibi bir eleştiri getiremeyiz .
Fakat sorun her iki türün de filmde düzgün bir şekilde hakkının verilmemesi .
Son dönemde sinemanın favori temalarından birisi olan hafıza kaybının , geleceği görebilme konusuyla birlikte ele alınması aslında oldukça ilgi çekici .
Fakat ne yazık ki , hem kehanet esprisinin bir kenara atılması hem de mühendisin öyküsünün , merak duygusunu ayakta tutacak bir şekilde ele alınmaması filmi oldukça zayıflatıyor .
Son noktayı koyması beklenen hesaplaşma ise , Woo’ya rağmen , kiralık sıradan bir yönetmenin de ortaya koyabileceğinin ötesinde olamıyor .
Filmin yine de bazı hoş sürprizleri yok değil .
American Splendor’ın son derece başarılı Harvey Pekar’ı Paul Giamatti , bir görünüp bir kaybolsa da , en azından birilerinin işini ciddiye aldığını ve rol için doğru bir seçim olduğunu gösteriyordu .
Uma Thurman ise filmdeki karakterinin tam olarak ne şekilde yer almasına karar verilemediğinden olsa gerek , karşımızda Rachel Porter olarak bulunmasına rağmen , yorgun gözlere kılıcını aratıyordu .
Filmin sonundaki büyük ikramiye esprisi ise klasik bir Hollywood dokunuşu gibi gözüküyor .
Geleceği görebilen mühendisimizin kendisine hazırladığı bu yüklü sürpriz , filmin yaratıcılarının da esas amacı olsa gerek .
Ama hem Woo sineması açısından hem de Dick uyarlamaları arasında pek bir değerinin olmadığına şüphe yok .
