Aristokrat bir İtalyan ailesinde , hazırlıkları günler öncesinden başlamış , yemek menüsü ve oturma düzeni aynı özenle belirlenmiş bir aile yemeğindeyiz .
Aileyi ve görkemli yaşamını ayakta tutan fabrikayı elleriyle yapan büyükbaba , köşesine çekilmeden önce yerini oğluna ve torununa bırakacağını açıklıyor .
Karar büyük , haliyle alkışlar da büyük oluyor .
Herkesin aynı ve bir olduğu bir an bu .
Evin Rus kökenli gelini Emma da bu çoşkuya katılıyor .
Ailede her şey yemek sahnesinin özetlediği düzende devam ederken , sistemde beklenmeyen bir hata oluyor .
Köklerini geride bırakan ve büyük ailede tam bir İtalyan kadınına dönüşen Emma , oğlunun önce rakibi , sonra yakın arkadaşı olan , alt sınıflardan bir aşçıya aşık oluyor .
Adamın yaptığı yemekler kadını adeta baştan çıkarıyor , kadının yıllarca bastırdıkları geri dönüyor ve en sonunda doğanın tam ortasında , bir daha eskisi gibi olmayacakları bir buluşma yaşıyorlar .
Bu ilişki tarihi bir binayı andıran aileyi sarsmaya başlıyor .
70'li yıllarda en güçlü ürünlerini veren ' modern sinemanın ' temel meselelerinden biriydi aristokrat aileler .
Dışarıya kendini kapatan , adeta bir şirket gibi hareket eden bu aileler , ancak dışardan bir yabancı , bir konuk geldiği zaman otoritesini kaybetmeye başlardı .
Pier Paolo Pasolini'nin Teorema filminde uzaktan gelen bir akrabaydı bu .
Yıllar sonra yumuşatılmış bir Hollywood versiyonunu da izlediğimiz hikayede , gelen yabancı evin istisnasız tüm bireylerini cinsel açıdan baştan çıkarır ve onların esas kimliklerine dönmelerini sağlar .
Aile dağılır , fabrika işçilere kalır .
Pasolini de diğer pek çok modern sinemacı gibi , yıkılmaz , sarsılmaz bir sınıfın yumuşak karnına , cinsel paradokslarına saldırıyordu .
Cinsel özgürlüğün bir silah gibi kullanıldığı yıllar .
Benim Adım Aşk'ın çiçekli böcekli sevişme sahnesi bu açıdan bakıldığında , şaşırtıcı ve nostaljik bir etki bırakıyor izleyici üzerinde .
Benim Adım Aşk'ın genç yönetmeni , modern sinemanın ustalarından pek çok kez izlediğimiz bir hikaye anlatıyor aslında bize .
Şirketleşen bir ailenin yasak aşk sınavından geçmesini , sistemin içine bir virüsün girmesini yani .
Böyle durumlarda aileler gerekli önlemleri alarak kısa sürede virüsten ( yabancı da olabilir , aşk virüsü de ) kurtulur ve yoluna devam eder .
Ama burada öyle olmuyor , olanlar başka türlü bir trajediyi ( ve özgürleşmeyi ) tetikliyor .
Hikayenin tanıdık geldiğinden bahsetmiştik ; yönetmenimiz burada yeteneğini daha çok sinema diliyle ortaya koyuyor .
Görüntü yönetmeninin dudak ısırtan başarısını da unutmamak lazım tabii , evin içinde bir birey gibi dolaşan ve zaman zaman akıl almaz hamleler yapan kameranın hareketleri çoğu zaman dahice .
Kadının ruh halini başarıyla yakalayan manzaraları ve kadının ifade aracına dönüşen , minimalist bestecileri hatırlatan müzikleri de unutmamak gerekiyor .
Tilda Swinton'ın etkileyici oyunculuğu , ki saç kesimine paralel olarak yaşadığı değişimi incelikle vurgulaması çok müthiş , ve tabii yönetmenin 60'lı yılların reklam ve moda çekimlerine göz kırpan yaratıcı çekimleri Benim Adım Aşk'ı çok özel bir deneyim haline getiriyor .
Bir noktaya kadar belki her şeyin tahmin edilebilir olduğunu düşünüyorsunuz ; ama ödüllük final sahnesiyle ayaklanmakta olan izleyiciyi bir güzel koltuğuna yapıştırmayı beceriyor film .
Farklı bir şekilde çekilmiş klasik bir hikaye var karşımızda ; dediğimiz gibi baştan sona etkileyici bir deneyim ama yine de stil denemelerinin öyküyü geride planda tutuğu yerler küçük bir eleştiri olarak eklenebilir .
Modern sinemanın ustalarına yaklaşan bir deneme olduğu gerçeğini değiştirmiyor tabii ; sinemada izlemelisiniz .
