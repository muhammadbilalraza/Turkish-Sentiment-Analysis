Hayao Miyazaki animelerini bilmeyen ve sevmeyen yoktur sanırım .
Duygu ve hayalgücü bu filmlerin içinde naif bir bakış açısıyla birleşir , içine korku , aşkı ve gizemi de en sıra dışı biçimde yerleştirir .
Gökyüzünde bir dünya , küçük bir balığın bize ulaşan dünyası , hayaletlere kadar bulaşan bir anlatım ve Totoro dostluğu Miyazaki'nin derin dünyasından parlayan parçalar .
Bu filme Miyazaki tadıyla başladım zira bu müthiş animede kendisinin senarist olarak imzası var .
Gerçi fikir tamamiyle Miyazaki'ye ait değil , çünkü Aşırıcılar ( Kari - gurashi no Arietti ) , Mary Norton'un aynı adlı fantastik romanından uyarlama .
Hikaye bir yandan Miyazaki'ye çok uyuyor bir yandan da daha ayakları yere basan bir anlatımla karşımıza çıkıyor .
Yani çok katmanlı bir öykü yapısı yok , başlangıcın bizi az buçuk nereye taşıyacağını tahmin ediyoruz .
Belki sonunda biraz yanılıyoruz , ayakları yere basan öykünün orada kendi içinde bir karizmaya bürünüp farklı bir yol izlediğini görüyoruz .
Başrolde yine Miyazaki tadında birbirlerini anlamaya çalışan çocuklar ve onların dünyasında yer bulmaya çalışan hayvanlar var !
Aşırıcılar , büyük insanların dünyasında , onların koşullarında var olmaya çalışan küçük insanların öyküsü .
Yani bir nevi Guliver'in Gezileri durumu var .
İnsanın kendisinden küçük canlılara karşı uyguladığı merakla birleşen bencillik !
Film bu fikre gerçek bir algıyla yaklaşıyor .
Yani bu küçük insanların varlığına inananlar olduğu kadar inanmayanlar da var .
Boyları o kadar minik ki onlara pigme demek de imkansız , ama insanlardan uzak durmaları konusunda boylarından büyük işlere kalkışıyorlar .
Özellikle de evin küçük kızı Arrietty .
Sığınaktan dış dünyanın gizemine taşan özgürlük merakı onları bir yerden sonra ele veriyor .
Arriety'i birazcık Küçük Cadı Kiki ( Majo no takkyubin ) ' deki Kiki'ye benzettim .
Hem yaşları benziyor hem de çılgınlıkları ama yine de Arriety , Kiki kadar şanslı değil .
Çünkü onun insanlardan kaçması gereken küçük dünyası var .
Kiki'nin ise dünyanın üstünde uçma gücü .
Hal böyle olunca Arriety ve ailesinin zorlu yaşamı içimizi burkuyor .
Filme ismini veren aşırıcılık meselesi ise gerçek anlamıyla hayat buluyor .
Aşırıcılar kendi yaşam koşullarını yaratamadıkları için insanlardan aşırıyorlar .
Yani onlar uyuduğunda gizlice evlerine girip kendilerine aylarca yetecek bir kesme şeker alıyorlar mesela .
Arrietty ve babası zorlu koşullardan geçerek , adeta dağın zirvesindeki yasaklı meyveye ulaşır gibi ulaşıyorlar bir parça kesme şekere .
Onlara göre insanlık üst düzeyde , onlar da o hayatın bir prototipi .
Arrietty'nin annesi , korkuları olan , sığınağında bir ömür güvenle yaşayacak bir kadın , babası ise kendisini ailesine adamış şefkatli , güçlü kuvvetli bir baba .
Öbür tarafta ise Arriety'le iletişim kurmaya çalışan büyükler dünyasının çocuğu Sho var .
Aşırıcılar'ın evleri o kadar güzel ki , özellikle de Arriety'nin odası , insanlardan daha yaratıcı ve zevkliler !
Tıpkı bebek evleri gibi !
Zaten filmin içinde öyle bir benzetme de yapılıyor , bebeksi küçük insanlar !
Tabii bu arada animenin muhteşem atmosfer ve karakter yaratma dünyası devreye giriyor .
Film Miyazaki'nin teknik tarzının tıpkısının aynısını barındırıyor , sonuçta yönetmen Hiromasa Yonebayashi , Miyazaki'nin birçok filminin animatörü .
O yüzden bir ilk film algısı oluşmuyor Aşırıcılar'ı izlerken .
Aksine Miyazaki'nin güvenli ellerinde olduğumuzu düşünüp filmin içine dalıyoruz .
Bu tarz filmleri daha fazla talep etmemiz ve gözümüz gibi korumamız gerektiğine inanıyorum .
Aşırıcılar insanlarla karşılaşıp , kendi dünyalarını gizemini yitirince ne yapıyorlar biliyor musunuz ?
Gözleri gibi korudukları gururlarına sahip çıkıp , kendileri için yeni bir yaşama doğru yola çıkıyorlar .
Boyun eğmeden ama usulca .
Aşırıcılar , iki çocuğun gözünden , kendi dünyalarındaki zorluklara göz atıyor , onları harmanlıyor , yoğuruyor ve ortaya güzel bir dostluk hikayesi çıkarıyor .
Ben de bu filmi izlerken kendimi Miyazaki ustanın ve genç Yonebayashi'nin o güzel dünyasından bir şeyler aşırıyormuş gibi hissediyorum ! banubozdemir @gmail.com
