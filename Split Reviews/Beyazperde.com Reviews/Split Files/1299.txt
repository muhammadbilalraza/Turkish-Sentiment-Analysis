Çıkarın sandıklardan işli , saten geceliklerinizi , henüz kutusundan çıkmamış hediye ayakkabılarınızı , ya da ‘özel bir günde kullanırım’ dediğiniz ama dokunmaya kıyamadığınız fincan takımlarını !
Yırtılsın , kırılsın , olsun varsın …
Zira antikacılar , ikincielci’ler ya da belediyelerin yardım kutuları ve daha nicesi , sahipleri bir kez bile kullanamadan elden çıkartılan , etiketi üzerinde eşyalarla dolu !
Bu girişin nedeni yaşamanın herkesten , her şeyden , her filmden ve her işten güçten bağımsız , gerçekten “güzel bir şey” oluşundan kaynaklanıyor ; bu kadar güzel bir şeyi paketi açılmadan , içindeki hazlardan bir haber , ‘o canımm porselen takımını’ doya doya kullanmadan kendimizi tüketip , sonra da çekip gidiyoruz .
Üçüncü uzun metraj filmiyle sinemaseverleri bir kez daha selamlayan Müfit Can Saçıntı , Yaşamak Güzel Şey ile bu kez “İşte sakın ola böyle davranmayın” diyor , tüketmeyin hem kendinizi hem hayatınızı .
Geçmiş zamanlarda , henüz sosyal medya terimi icat olmamışken e - mailing grupları vardı .
İki haftada bir yaşamın anlamını güzelliğini anlatan bir takım yazılar kutumuza düşer , sonunda ise “şimdi sen de bunu en az 20 kişiye gönder , hayatının nasıl değiştiğini gör ! ” cümleleri ile biten bu e - postalar başımıza iyi bir şeyler gelsin diye aramızda döner dururdu !
Ama o kutusu açılmamış eşyalar aynen öyle kalırdı !
Müfit Can Saçıntı’nın taze filmi , spam e - mailing’in bile günümüze göre masumane kaldığı o yıllardan 2017’ye , acımasızca değişen günlük yaşantılarımıza bir ışık hüzmesi tutuyor adeta .
Kendi adını verdiği takıntılı bir adamı başkarakter olarak canlandıran Saçıntı , filmin tüm argümanlarını da Müfit üzerinden kurguluyor .
Patronu ve müdür kasten karikatürize düzeyde kapitalist ve çıkarcı olarak çizilen bir reklam ajansında kreatif direktör olarak çalışan 11 yıllık reklamcı Müfit , Yaprak Dökümü dizisindeki Hayriye Hanım misali ezildiği ve haklı olduğu konularda dahi “aman tadımız kaçmasıncı” bir kişiliktir ; dertlendiği , sinir olduğu konuları içine atar , gönlünden geçen gerçekleri hep saklar ; taksitlerini ödemesi ve evi geçindirmesi gereken maaşı uğruna yaşını , deneyimini patronların , hatta çalışanlarının gözünde hiçe saymak zorunda kalır .
Ve bir gün hiç ihtimal vermediği bir haberle karakterimiz 180 derece değişir !
Artık her şeye herkese karşı alttan alan Müfit gitmiş , atarlı Müfit gelmiştir !
Zira tek bir haber yaşamın kıymetini köprüden önceki son çıkışta farkına varmasını sağlar ve Müfit takıntılarını bir kenara bırakarak hayatına , sevdiklerine , gönlünden geçen her şeye sımsıkı tutunur .
Ne kapitalizmin mutluluğu şişeleyip satmasına izin verecektir ne de ailesini Instagram çerçevelerine kaptıracaktır !
Filmin ana hikayesi Müfit karakterinin dersvari , mesajlar dolu değişimi üzerinden ilerlerken Saçıntı’nın senaryosu beyaz yakalıların iş hayatındaki kıskacından , hepimizi esiri haline getiren sosyal medya canavarlarına uzanan bir eleştiriler zinciri izliyor .
Bu zincirden nasibini yapboz tahtasına dönen sınav sistemi , ‘çimenler kanunu’ ve hatta ‘devlet baba’ bile alıyor !
Mesaj kaygısı taşıdığı belli olan bazı kalıp cümleler dışında , ‘modern çıkarcı şehir hayatı’ içerisinde ikiz yüzlülüğü bir tarafa bırakabilsek belki bizim de ağzımızdan dökülebilecek kelimeleri AtarAdam Müfit bir bir seslendiriyor .
Yasemin Conka ise Müfit Can Saçıntı’nın yanında onun eşi olarak hiç sırıtmıyor ; ikili orta yaşlarını süren , hayat çarkında boğulan bir çifti mizahi bir dille yansıtmayı başarıyor .
Bir not daha ; bir kadına kırmızı ruj ne kadar yakışır , Çonka resmen tüm film boyunca bunu ispatlıyor !
Filmde oyunculuğuna ve varlığına doyamadığımız isimse şüphesiz ki baba karakteri Zihni Göktay .
Kısa süreli rolüyle insanın gözlerini dolduran üstat , keşke daha çok onurlandırsa beyazperdeleri .
Görüntü işçiliği açısındansa patlamayan , temiz bir film Yaşamak Güzel Şey ; özellikle Atatürk Arboretumu’nda geçen sahneler filmin çıtasını da duygusunu da yükseltiyor .
Müzik tercihleri de filmin özellikle dramatik duygusunu perçinleyecek biçimde seçilmiş .
Bahsettiğimiz gibi filmin bazı kasti karikatürize yönleri ve dikteleri sinemasal açıdan eleştirilebilecek yönleri .
Ama genel doku ve duygusallık açısından bir bütün olarak değerlendirmeli ve “hiç gerçekçi değil” söylemlerinden de sıyrılmak gerekiyor belki de bu film özelinde .
O kadar ciddiye alıyoruz ki bazen hem izlediklerimizi , hem eleştirileri ; çoğu zaman kendimizi bile . “Konu fena değil ama film olmamış ! ” demekten bir adım öteye geçmek lazım belki de ?
Yılın en duygusal komedi filmi iddiasının içini doldurabilen Yaşamak Güzel Şey özellikle 35-40 yaş üstü olan ve “Ben ne yapıyorum bu hayatta ? ” diye kendisini sorgulamaya hazır olan seyirciyi yakalayacak oldukça samimi bir film .
Kadın seyirciler filme mendilsiz girmesin uyarısında da bulunalım !
Son söz ; yaşamak gerçekten güzel şey , lütfen iş işten geçmeden farkına varın !
