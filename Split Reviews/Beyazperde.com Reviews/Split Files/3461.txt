Olgun Arun'un filmi Tramvay yaklaşık 3 yıldır vizyon şansı bekliyordu .
Bir Film'in sahip çıkmasıyla nihayet sinema salonlarımıza ulaşan yapım , dijital kamerayla çekilmiş ve düşük bir bütçeyle gerçekleştirilmiş .
Yapım koşullarına müsait bir öyküsü olduğu da söylenebilir .
Porno filmler gösteren bir sinema salonunun işletmecisi , salondaki kayıp bir koltuk yüzünden oğlunu ağır bir şekilde döver ve kovar .
Travma geçiren genç adam , kendisini iyice gaza getiren ikiyüzlü arkadaşıyla birlikte Taksim Meydanı ile Tünel arasında çalışan tramvayı , içindeki yolcularla birlikte rehin alır .
Bir milli maç gecesinde , neredeyse tamamı bu tramvayın içinde geçen ve gerçek zamanlı olarak ilerleyen filmde , iyice kontrolden çıkan işler kanla çözülecektir .
Sanırım sinemamızın temel sıkıntılarından biri de Türkiye üstüne büyük laflar etmek , yargılarda bulunmak ve dersler vermek derdindeki sinemacılarımız .
Bu tramvay , bir nevi Türkiye metaforu olmalı mı ?
Türkiye'nin farklı ve karşıt kutuplarını biraraya getirip onların gözüne bazı mesajlar sokmak yerine , sadece küçük bir öykü anlatmaya odaklanılamaz mı ?
Küçük olanı , az olanı anlatmak ; şüphesiz belli bir olgunluk gerektiriyor .
Sinemacılık açısından olgunluk , öykü anlatıcılığı açısından olgunluk , bir aydın olarak olgunluk .
Tramvay ise ne yazık ki hiçbir açıdan ölçülü bir film olmayı başaramıyor .
Zayıf çıkış noktasından bir trajedi kurmaya çalışan Arun , filmin taşıyıcı öğelerinin inandırıcılığını es geçiyor .
Ana karakterin dönüşümü için hazırlanan zemin yeterli değil .
İçinde yığınla kargaşa yaşanan ve silahlar patlayan bir tramvayın kimsenin dikkatini çekmeden İstiklal Caddesi'ni turlaması olası değil .
Onca yolcunun rahatlıkla bertaraf edebilecekleri iki serseriye teslim olmaları gerçekçi değil .
Karakterlerin hiçbiri karikatür düzeyinde temsillerden fazlası değil .
İstiklal Caddesi'nin pek işe yarar gözükmedikleri gibi rahatsızlık bile yaratan devriyelerinin perdeye yansıdığını görmek eğlenceli olsa da , bu filmin dramatik yapısı için oldukça zayıf ve inandırıcılıktan uzak bir dayanak .
Başroldeki Fırat Tanış , filmini aşırılıklar içinde sürdüren yönetmenin izinde , tüm nüansları yok edecek denli büyük bir oyun veriyor .
Benzer şeyler başka oyuncular için de söylenebilir .
Bir filme komedi unsuru ve hareket katmanın en sık kullanılan formüllerinden , yardımcı karakter fırlama arkadaş rolünde Itri Koşar da eğlenceli olmaktan ziyade kaba bir performans veriyor .
Filmdeki en iyi oyunculuklar , en az çaba gösterir gözükenlerden geliyor zaten .
Halit Ergenç , işlevi belirsiz rolüne rağmen , temiz ve ekonomik oynuyor .
Kendisine son dönem Türk sineması için en umut verici yüzlerden biri gözüyle bakmak hiç yanlış değil .
Athena grubunun üyesi Gökhan Özoğuz da dramatik oyunculuk gibi kaygıları olmadığından herhalde , rahat ve pratik bir oyun çıkarıyor .
Bu çaba gösterme noktasında kilitleniyor her şey işte .
Sinemada , büyük olanla başa çıkmak her anlamda donanım gerektirir .
O donanıma sahip olmadan hayatının filmini çekmeye soyunmamalı insan .
Söz konusu durumda , böyle bir donanımın olmadığı ise ortada .
Filmin yapım koşullarından kaynaklanan teknik eksiklikler bir yana ( kimi zaman konuşulanları anlamakta zorlanmanıza sebep olan ses bandı baş ağrıtırken , dijital kameradan bir sinema filmi için iyi sonuç alabilmekte aydınlatmanın önemi de kendini fazlasıyla belli ediyor ) , kurgu mantığıyla ilgili çok sayıda sorun var .
Başarısız mizansenlerin sonucu olarak , filmin kurgusu da yamalı bohça gibi duruyor .
Halbuki , bir ülkeyi anlatmak ya da bir trajedi yaratmak yerine , basitçe eldeki " kısıtlı mekan , kısıtlı zaman " trüğüne odaklanılsa , en azından sinemasal denemeleri açısından kayda değer bir yapıt çıkabilirdi ortaya .
Bir senaryo yarışmasından ödüllü bu öyküden ortaya çıkan sonuç , projenin yapımında yer alan kimse açısından umut ve cesaret verici değil ne yazık ki .
Olgun Arun'un nihayet filmini seyirciyle buluşturmayı başarmış olmasını kendisi adına sevindirici buluyor ama Tramvay'ın da kısa sürede unutulmaya mahkum , başarısız bir deneme olduğunu söylemeden edemiyoruz
