François Ozon son on yılda sadece Avrupa sinemasında değil , dünya sinemasında da dikkat çeken genç yönetmenlerden biri .
Şaşırtıcı bir olgunluk sergilediği Kumun Altında ( Sous Le Sable ) gibi filmleri dışında ; 8 Kadın ( 8 Femmes ) ve Fassbinder uyarlaması Kızgın Taşlara Düşen Su Damlaları ( Waterdrops On Burning Rocks ) gibi bol renkli , cümbüşlü işleriyle de ismini giderek genişleyen bir kitleye duyurdu .
Öyle ki her filmi ülkemizde de vizyona giren , belli ki Türkiye'de de kayda değer bir seyirci kitlesi oluşturmuş bir isim oldu .
Beş Kere İki 5x2 , Ozon'un şimdilik son filmi .
Bir ilişkinin beş aşamasını sondan başa doğru anlatarak , bir kadınla bir erkeğin evliliğini boşanmalarından ilk tanışmalarına doğru ilerleyen bir kurgu içinde ele alıyor .
Tabii yapının özgün olduğunu söyleyemeyiz .
Harold Pinter'ın İhanet adlı tiyatro oyununda yaptığından bir farkı yok bu kurgunun .
Anlatılan hikaye de benzer temalar üzerine kurulmuş .
Fakat bu filmin başarısını azaltan bir unsur değil tabii , sadece bilinmesi gerektiğini düşündüğüm bir ayrıntı .
Ozon , çiftin boşanma evraklarını imzalamasıyla başlayan ve hemen ardından bir tecavüzle devam eden filminde , bir evliliğin nasıl bu noktaya gelebileceğine dair ince bir tasvir sunmaya çalışırken , evlilik kurumunun hatta ilişkilerin aslında zannedildiği kadar sağlam ve kutsal temeller üzerine kurulmadığını da yüzümüze çarpıyor .
Yatağınızı paylaştığınız , birlikte çocuk sahibi olduğunuz kişilerin bile tanımadığınız , bilmediğiniz yüzleri vardır .
Ve sizin de onlardan sakladığınız .
Fakat işin bir başka yönü de var ; sert olduğu kadar , romantik de bir film .
Çünkü bu kurgu içinde , o süreç nereye varmış olursa olsun , her şeyin çıkış noktası olan duyguların saflığı ve vazgeçilmezliği fikrini de taşıyor .
Aşkın doğuşunun filmin finalini de oluşturması , seyirci için hem salondan bir rahatlamayla ayrılma olanağı tanıyor hem de aşka küsmekten ziyade aşkın yaşanmışlığının her şeye değeceği hissini veriyor .
Belki de Ozon , " aşktan kaçınmayın ama doğasına dair de kendinizi kandırmayın " demek istiyor bu filmi ile : " tek eşlilik doğamızda yok . "
Renk kullanımı konusunda ustalığını her filmiyle belli eden yönetmen , bu kez de pek sevdiği mavi - gri tonlarında dolaşıyor .
Yine son derece minimalist , hatta bir yönetmen olarak kendi varlığını seyirciye unutturan ustalıkta bir üslubu var .
Burada bir tür yabancılaştırma etkisi yaratan tek unsur , sekansları kapatan 60'lı yıllara ait İtalyan pop şarkıları herhalde .
Fakat kimi zamanında ülkemizde de çok popüler olmuş bu şarkılar , filmin sert çizgisini de yumuşatıyorlar doğrusu ve temelde aşk hakkında olduğunun altını da iyice çizmiş oluyorlar , hesaplı bir aşırılıkla .
Keşke sekansları Pinter'ın oyunundaki kadar ince ve dile getirilmeyen detaylarla ilişkilendirip senaryosunu daha da zenginleştirebilseymiş Ozon .
Fakat bu haliyle bile klişe bir fikirden yola çıkan Havuz ( Swimming Pool ) ya da eğlenceli ama amaçsız 8 Kadın gibi filmlerinin üstünde bir iş çıkmış ortaya .
Son derece gerçek bir film 5x2. İki başrol oyuncusunun , özellikle de oyuncu / yönetmen Valeria Bruni - Tedeschi'nin doğal ve etkileyici performansının bunda şüphesiz payı büyük .
Tek endişem , her yıla bir film sığdırıp aslında Kumun Altında'dan beri de gerçekten heyecan verici bir iş çıkaramamış olan François Ozon'un giderek tipik bir marjinal Fransız sinemacıya dönüşmesi ihtimali .
Kendi halinde iyi bir filmden daha fazlasını yapmak için ilk filmlerindeki kadar cesur davranabilmesini istiyor insan .
Olgunlaşmak bu tür bir dezavantajı da getirebiliyor bazı yönetmenler için çünkü .
Hele ki Fransa'da .
Sırada yeni gözdesi Bruni - Tedeschi ve efsanevi Jeanne Moreau ile çoktan tamamladığı Le Temps Qui Reste var .
Hadi hayırlısı .
