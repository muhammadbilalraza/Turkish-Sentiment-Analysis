Jeff Bridges’ın Oscar kazandığı Crazy Heart ile yönetmenlik kariyerine giriş yapan Scott Cooper , bu kez şansını western türünde ,  Christian Bale ve Rosamund Pike ikilisi ile deniyor .
Hostiles ( Vahşiler ) , Cooper’ın bir önceki filmi Black Mass’ın ( Kara Düzen ) yaşattığı hayal kırıklığını unutturmak istercesine güçlü performanslarla karşımıza çıkan bir yapım . 
Esas bir Amerikalının sert ve katil ruhlu olduğuna ve bunun hiç değişmediğine dair , İngiliz şair ve yazar D. H. Lawrence’ın sözleriyle açılan Hostiles , izleyen sekansta bu düşünceyi destekleyen bir girişe imza atıyor .
Yerlilerin saldırısına uğrayan bir aileyi izlediğimiz sahneden sonra yavaş yavaş ana karakterlerin yollarıyla birlikte geçmişleri de birleşmeye başlıyor : Tüm ailesini yerlilerin saldırısı sonucu kaybeden bir kadın ve yıllarca yerlilerin yol açtığı korkunç ölümlere tanıklık etmiş bir Yüzbaşı …
Hikâyenin çatışma fikri ise basit : Yerli bir kabile reisinin başka bir yere nakledilmesi ile onlara eşlik etmek zorunda kalan Yüzbaşı Blocker ( Christian Bale ) ve yolda onlara katılan , yerlilerin zulmünden muzdarip Rosalie’nin ( Rosamund Pike ) bir araya gelmesiyle senaryonun ayakları belirginleşmeye başlıyor . 
Hostiles’in şansı işte bu sac ayaklarında …
Yani , üç ana karakterin güçlü oyuncular üzerine kurulmuş olmasında …
Yönetmen Scott Cooper da bu şansı iyi değerlendiriyor ve çoğunlukla tempo sorunu yaşayan , yer yer yetersiz kaldığı hissi yaratan senaryosuna rağmen oyuncu performanslarıyla macerasını sonuna dek sürüklemeyi başarıyor .
Gone Girl ile kariyerini ayrı bir noktaya taşıyan Rosamund Pike , filmin asıl itici gücü haline geliyor ve esas itibariyle Christian Bale’dan beklediğimiz karakter dönüşümünü daha net hissettiren kişi oluyor . 
Hostiles’ın anlatmak istediği ise basit bir yolculuk filmi olmanın çok ötesinde …
Son yıllarda bilhassa Akademi’nin dağıttığı ödüllerle daha çok gündeme gelen ırkçılık , öteki vb kavramlar , filmin ana meselesi haline geliyor ve giriş sekansında ifade ettiği sözleri yalanlamak istercesine “insan olma hali” üzerine yoğunlaşıyor .
Geçmişte benzer deneyimler yaşamış farklı statülerden karakterlerin bir araya getirilerek , birbirlerini anlamaya / tanımaya / iletişim kurmaya başlamalarıyla ifade edilen bu fikir , filmi kıymetli kılan yegâne unsur haline geliyor . 
Her ne kadar giriş sekansının peşi sıra başlayan akıcılık sorunları , tempo problemleri , hikâyenin yeteri kadar karakter dönüşümlerine hizmet etmemesi gibi bir takım sıkıntılara sahip olsa da , meselesi itibariyle önemsenmeyi hak eden bir film Hostiles .
Yakın zamanda karşılaştığımız Slow West , Brimstone gibi western türünde özgünleşmeyi başaran filmler kadar katmanlı bir hikâye yapısına ve güçlü bir sinema diline sahip olduğunu söylemek zor olur ancak yine türün diğer örneklerinden ayrıldığını kabul edebiliriz . 
Özetle Hostiles , Scott Cooper’ın oyuncu yönetimiyle yeniden kendisini gösterdiği filmi olduğu kadar , western türünde de kıymetli işler çıkarabileceğinin kanıtı oluyor .
Durağan anlatımı nedeniyle yer yer zorlayıcı olabilir , yine de görmekte fayda var … 
 
Başak Bıçak – basakbicak@gmail.com
https : / / twitter.com / BasakBicak
