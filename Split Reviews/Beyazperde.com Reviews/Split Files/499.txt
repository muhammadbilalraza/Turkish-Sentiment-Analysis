Ne olursa olsun masallar yaşamalı ve yaşatılmalıdır .
Bir masal belli bir dini , belli bir kültürü , belli bir ırkı veya belli bir coğrafyayı simgeleyebilir ama bir masal yapay ve içi boşsa , çağlar ötesinden gelmemişse ve dahası düpedüz tüketimi körüklemek için canlı tutulmaya çalışılıyorsa ona da dur demek icap eder .
Şimdilik Zemeckis - Hanks işbirliğinin en zayıf halkası olan Kutup Ekspresi , arkasındaki büyük bir teknik devrimi zayıf bir yılbaşı hikayesine kurban eden bir masal girişimi olarak nitelendirilebilir .
Tamamen klişelerden oluşan hikayede uçup giden biletin yolculuğu ve sarp bir yamacın aşıldığı sahne hariç hemen hemen hiç heyecan verici bir sekans yok .
Gişede çocukları hedefleyen , yeni bir yılın öncesinde gösterime giren , popüler bir çocuk kitabından uyarlanan ve Amerika'nın en sevilen oyuncularından biri ile en saygı duyulan yönetmenlerinden birini bünyesinde barındıran Kutup Ekspresi , dinlemekten artık bıktığımız Noel Baba hikayesini cilalayıp yeniden sunarak bu masalı canlı tutmaya çalışıyor .
Ve başarıyor da .
Asıl tehlikeli olan da bu sanırım .
Çeyrek milyar doları aşan gişe geliriyle şüphesiz başarılı bir yapım sayılması gereken filmin aslında hiç de iyi bir film olmadığını düşünmek / bilmek bir eleştirmeni üzüyor .
Oyuncaklar , kuklalar , oyun kartları , anahtarlık , saat , fast - food eşantiyonları derken çocukların ilgisini çeken dolayısıyla da sinemaya hem çocukları hem de ebeveynlerini götüren filmler artık can sıkmaya başladı , hele sinema gelirlerinin bir pasta olduğu ve aynı yerden tanıtım gücü zayıf kaliteli filmlerin de beslenmeye çalıştığı düşünülürse .
Oldukça zayıf bir senaryoya ( ne idüğü belirsiz karakterler , muallakta kalmış noktalar , unutulan karakterler , nereden çıktığı belli olmayan tipler vb. ) sahip olan filmin iyi yönlerine gelince : Kutup Ekspresinin müzikleri gayet güzel , eğlenceli ve sürükleyici .
Silvestri'nin müzikleri ve Noel şarkıları filme cuk oturmuş ( kahraman çocuğun bir ismi olmamasını , daha doğrusu isminin hiç geçmemesini de çok zekice bulduğumu söylemeliyim ) .
Filmin en büyük artısı ise hiç kuşkusuz 3D IMAX adı verilen animasyon tekniği .
Performans yakalama ( performance capture ) adı verilen bu teknik ile gerçek oyuncuların jest ve mimikleri tamamen animasyon karaktere yansıtılıyor ve çizgi karakterleri insanlar oynuyor .
Altı farklı karakteri oynayan Tom Hanks'ın yanı sıra diğer tüm animasyonlar da birer insan tarafından canlandırılıyor ve böylece Kutup Ekspresi baştan sona
3 - D IMAX karakterleri içeren ilk film olarak sinema tarihine geçiyor .
Bu yüzden filmin yapımcıları , Akademi'nin filmi animasyon dalında yarıştırmaması / aday göstermemesi için yoğun çaba harcamışlar .
Daha önce de aynı teknik Yüzüklerin Efendisi'ndeki Gollum karakterini yaratmakta kullanılmış , fevkalade başarılı olmuş ve bir grup Amerikalı da Gollum'un en iyi yardımcı erkek oyuncu Oscar'ına aday gösterilmemesini protesto etmek için yürüyüş yapmıştı .
Bu filmlerdeki IMAX 3D karakterlerinin ulaştığı başarı hesaba katılınca , öyle görülüyor ki bu teknik ileride daha çok karşımıza çıkacak .
Bu filmin yabancı basındaki yankılarına da özellikle değinmek isterim .
Genel olarak şöyle bir izlenim edindim : üç boyutlu gösterim sağlayabilen salonlarda filmi izleyenler ile sadece çocuklar açısından değerlendirenler filmi beğenmelerine rağmen , filmi ciddiye alanlar ya / ya da normal bir sinema salonunda izleyenler ise pek tutmamışlar .
Örneğin Chicago Sun - Times'dan Roger Ebert filmi yeni jenerasyonlar tarafından da paylaşılacak uzun ömürlü bir yapıt olarak nitelerken , James Berardinelli çocukların mutlaka görmesi gereken bir film olduğuna dikkat çekiyor .
Öte yandan ben ve benim gibi ; Kutup Ekspresi'ni bir çocuk filmi kapsamı dışında değerlendiren eleştirmenlerden Peter Travers ( Rolling Stones ) , filmi insan elinin değmediği üzücü bir yapım olarak nitelerken , Stella Papamichael ise hikayenin hiç bir yere varmadığından şikayetçi olmuş .
San Fransisco Examiner'dan David Germain ise filmi , büyüleyici olmaktan çok tüyler ürpertici bulmuş .
Bir çizgi karakterin içinde olduğu anlaşılan aktörün çocukları korkutabileceğine değinen başka yazarlar da olmuş .
Tıpkı Germain gibi Travers da Invasion of the Body Snatchers benzetmesi yapmış ki bunu düşünmek bile bir hayli tüyler ürpertici olsa gerek .
Ayrıca Germain yazısına harika bir de başlık atmış : " Bu trene binmeyin ! "
Bilmem anlatabildim mi ?
