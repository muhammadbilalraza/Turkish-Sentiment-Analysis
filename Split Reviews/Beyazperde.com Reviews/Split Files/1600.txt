48. Altın Portakal'ın en büyük sürprizi olan dört ödüllü Güzel Günler Göreceğiz filmini , oluşan polemik sisinden sıyrılarak kendi gözlerimizle göreceğimiz hafta geldi nihayet !
Peşinen bildireyim , festivaldeki galası biter bitmez yanımdaki sinema yazarı arkadaşlarıma da söylediğim gibi , bence gayet " olmuş " bir film bu . 
Filme geçmeden önce biraz filmin başına gelenlerden bahsetmek gerek .
Nedense sinema yazarlarımızda , festival jürilerimizde ve başka herkeste bolca bulunan ilk yönetmen / ilk film hoşgörüsünden hiç nasiplenemedi bu filmi yapan ekip .
Özellikle yönetmen Hasan Tolga Pulat ve senarist Emre Kavuk yoğun bir eleştiri bombardımanı altında aldıkları ödüllere lanet eder hale geldiler .
Bence bu bir büyük haksızlık !
Güzel Günler Göreceğiz ödül alamayacak bir film değil , kötü bir film hiç değil !
Senaryo aşamasında ciddi emek harcanmış , bir o kadar da ustaca yönetilerek ortaya çıkarılmış , eli yüzü düzgün bir sinema işi .
Tek sıkıntısı ve kimilerine göre onu savunulamaz bırakan şey 10 yılın modası minimalist sinema akımı yerine Yeşilçam standartlarına daha uygun bir çalışma olması .
Zaten aldığı ödülleri ben dâhil herkes Yeşilçam'ın zaferi olarak yorumladı ve bu birilerinin hiç hoşuna gitmez nedense . 
Film bir günün içine sığdırılmış ve artık sonuna yaklaşmış beş insanın rastlantısal kader ortaklığının hikâyesini anlatıyor .
Kızı dışındaki her şeyden bıkmış , nefret etmiş kirli bir polis olan İzzet , onun aşık olduğu ailesi tarafından dışlanmış , yolunu kaybetmiş Figen , kardeşini öldürdüğü için girdiği hapisten yeni çıkmış pişmanlık ateşinde yanan Cumali , yeni bir hayata başlamak için ülkeden çıkmaya çalışan boksör Ali ve umutla geldiği Türkiye'de fuhuşa zorlanan , çareyi kaçmakta bulan rus Anna .
Tüm karakterlerin yolu bir şekilde kesişecek ve bu rastlantılar onların hayatını sonsuza dek değiştirecektir . 
Emre Kavuk öyle herkesin eline teslim edilemeyecek , bizim sinemamızda pek denenmemiş bir senaryo yazmış ama hasan Tolga Pulat daha ilk yönetmenlik denemesinde gayet olgun bir sinema dili ile yazılanları peliküle aktarmayı başarmış .
Yerlere , göklere sığdırılamayan Press , Çoğunluk gibi filmlerin bile yaşananların kesitler halinde seyirciye sıralandığı basit kurgudan çıkıp drama yaratma mecburiyeti olan sekanslara geldiğinde ( Press : gazeteci kulübesinin yanışı , Çoğunluk : rüya sahnesi ) nasıl teklediğini düşünürsek , bu kadar tehlikeli dönemeçleri , duygusal yoğunluğu olan bir hikayeyi gayet temiz bir şekilde çektiğini düşünüyorum Hasan Tolga Pulat'ın .
Üstelik akçeli , büyük ödülü almasına rağmen bunu ödül kaygısıyla yapmadığı , ödülden çok seyirciyi umursayan bir yönetmen olduğu da ortada .
Filmin önemli oyuncuları bence olabilecek en doğru isimlerden seçilmiş .
Buğra Gülsoy gerçekten yetenekli ve sinemada alacak çok yolu olan bir aktör , umarım dizi batağına saplanıp kalmaz .
Feride Çetin hem paslaşan hem de yer aldığı tüm sahnelerde öne çıkan , yeni nesil kadın oyuncuların en yeteneklisi .
Yılların Uğur Polat'ı ise kolaylıkla Behzat Ç. taklidine dönüşebilecek tehlikeli bir rolün altından ustalıkla kalkmış .
Rus Anna'yı oynayan Nesrin Cavadzade'ye zaten lafım yok , bu rol için memlekette yaşayan en doğru oyuncu seçimi olmuş kendisi .
Son bir yorum da boksör Ali , Barış Atay için , dingin , yorgun ama değişken bir ruh haline sahip karakteri o kadar güzel oynamış ki , seyretmek büyük zevk oldu .
Yan rollerde bazı sıkıntılar , tempoda bazı sarkmalar mevcut olsa da izlemesi ve üzerine düşünmesi son derece keyifli , anlamlı bir film Güzel Günler Göreceğiz .
" Biz bu Guy Ritchie çakması senaryoları çok izledik " diyenlere kanmadan sinemaya gidin .
Festivallerde yıllardır , Tarkovsky özentisi , ' biçemsevici ' örneklerle içimiz bayılmışken ne de güzel geldi bu film .
Emin olun ortada kolaycı bir iş yok .
Türk sinemasında böyle bir film yazabilecek / çekebilecek çok az isim var .
Bir başyapıt değil ama çok iyi bir yönetmen sineması örneği .
İzleyin pişman olmazsınız .
Twitter . com / murattolga - murattolga@gmail.com
