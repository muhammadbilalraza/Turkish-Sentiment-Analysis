2007 yılında , animasyon sinemasının uzun süre önce ulaştığı yetkin noktada , artık böyle filmlerin sinema salonlarında karşımıza çıkmayacağını sanıyorduk .
Yanılmışız .
Halihazırda çocukluğunu yaşayanların Pixar animasyonlarıyla büyüdüğünü düşünürsek , bu yeni Pinokyo filmine kim tahammül edebilir ?
Pinokyo : Yeni Macera , orijinal " Pinokyo " öyküsüne gayri resmi bir devam filmi niteliğinde .
Artık yaşamını gerçek bir çocuk olarak sürdüren Pinokyo , kabul etmeli ki pek zeki olmadığı için , Noel'i sabote etmeye kararlı kötücül masal kahramanlarının oyununa geliyor .
Bunun üzerine , Mavi Peri'nin yaptığı büyü bozuluyor ve o da durumu düzeltmek için Noel Baba'ya , yani Kuzey Kutbu'na doğru bir yolculuğa çıkıyor .
İtalyan televizyonu için gerçekleştirilmiş bu filmin belli ki bir konsept kanalında eğitim içerikli bir çizgi film olmaktan öte hiç iddiası yok .
0-6 yaş grubundaki çocuklara yeri geldiğinde ahlaki kavramları , yeri geldiğindeyse hayvan çeşitlerini öğretmek bu filmin tek işlevi .
Bu bir köpek , bu bir eşek , bu bir kutup ayısı .
Dersime çalışmazsam sonra pişman olurum .
Tembellik kötü bir şeydir .
Falan filan .
Teknik kalitesizliğinden bahsetmek bile istemiyorum aslında .
Çizimlerden ses efektlerine kadar , artık sinema izleyicisinin kabul etmesinin söz konusu bile olamayacağı bir iş .
Ama tabii burada elmalarla armutları karıştırmayalım .
Pinokyo , sinemalarda gösterilmek üzere yapılmış bir film değil .
Bir çizgi film kanalında , küçük yaştaki çocukların eğitimine ve biraz da oyalanmasına katkıda bulunmak üzere tasarlanmış .
Bir pedagog değilim ; belki Pinokyo bu amacı üzerinden değerlendirildiğinde başarılı bir üründür , onu bilemem .
Aslında sorun bu filmin vizyonda karşımıza çıkarılmış olmasında .
Doğrudan televizyon satışı yapılması gereken bir filmi Türkiye'de vizyona sokmaya karar veren bizim dağıtımcılarda .
İster istemez , onu güncel animasyon sinemasıyla aynı kulvarda değerlendirmek zorunda bırakıyorlar bizi .
Ve Pinokyo , ortalama bir animasyon sinema filminin yanında ismini anmaya bile tenezzül etmeyeceğiniz ölçüde ilkel bir çizgi film maalesef .
