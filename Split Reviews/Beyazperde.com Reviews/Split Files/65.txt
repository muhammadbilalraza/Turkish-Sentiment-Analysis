Tenis dünyasının yıldız isimleri Serena ve Venus Williams’ın ilham verici başarı öyküleri Reinaldo Marcus Green imzalı Kral Richard : Yükselen Şampiyonlar ile beyazperdeye uyarlandı . ‘Beyazların sporu’ olarak kabul gören bir dalda , kızlarını var edebilmek için mücadele veren siyahi bir babanın gözünden senaryolaştırılan film , ünlü kardeşlerin aslında bir proje olduklarının da altını kalın çizgilerle çiziyor . 
Kendi döneminin en iyisi Venus ve tüm zamanların en iyisi Serena .
Şampiyon kız kardeşlerin babaları Richard Williams’ın , onlar henüz doğmadan önce yazdığı bir tür manifestodan yola çıkarak hayatlarını , geleceklerini ve kariyerlerini planladığını ve dahi bu öngörülerin tümünü gerçekleştirdiğini öğrendiğimiz Kral Richard , söz konusu planların başladığı 90’lı yıllarda , Los Angeles’ın Compton yöresinde açılıyor .
Film boyunca mütemadiyen kısa tenis şortuyla göreceğimiz baba Williams’ın ( Will Smith ) , beyazların hegemonyası altındaki bir spor dalında sesini duyurmaya çalışan bir siyahi olarak durmadan görüşmeler yaptığını izlediğimiz - haddinden fazla uzun ve filmin pek yararına olmayan - bir girizgahın ardından , kızları Venus ( Saniyya Sidney ) ve Serena ( Demi Singleton ) ile tanışıyoruz .
Henüz çok küçük olmalarına rağmen babaları tarafından keşfedilen ve yetiştirilmeye başlanan tenisçilerin , daha ziyade bu spor dalına ilk adım attıkları dönemi odağına alan film , bakış açısı karakteri tahtına da ‘kral’ olarak nitelediği Richard Williams’ı oturtuyor . 
Bunun sebebi ise açık …
Serena ve Venus’ın , ırkçılığın kol gezdiği , yaptıkları şeyin ‘inanılmaz’ görüldüğü bir spor dalındaki başarılarının tüm siyahi kadınlar adına kazanılmış bir zafer , Richard’ın projesinin hayata geçirilmesinin ise tüm siyahiler için bir gurur kaynağı olması .
Tam da bu sebeple film , ‘sıra dışı’ kabiliyete sahip bu kızların etkileyici öykülerinin merkezine Louisiana’da Ku Klux Klan’la büyümüş , hemen her gün tehditlere , şiddete , ayrımcılığa maruz kalan ‘sıradan’ bir siyahi babanın dokunaklı geçmişini yerleştiriyor .
Fakat bana göre , Kral Richard’ın anlatısının kan kaybettiği ve kızların başarısını gölgede bırakan yeri de bu tercihle ortaya çıkıyor çünkü hem film Richard’ın hırsları , inatçılığı , egosu ve kibriyle uğraşırken onu sevimsizleştiriyor , hem de kızların olağanüstü yeteneklerini göstermek konusundaki isteksizliğiyle onları bu projenin içerisinde önemsizleştiriyor .
Kral Richard , Williams kardeşlerin proje olduklarını filmin her anında o denli vurguluyor ve tenisteki başarılarına o kadar az vakit ayırıyor ki bir süre sonra bu yıldız isimlerin zaferlerinin salt bir ‘taht oyunundan’ ibaret olduğunu düşünmeye başlıyorsunuz .
Senarist Zach Baylin ve yönetmen Green’in , baba Williams’ı hikâyenin çekirdeğine yerleştirme konusunda aldıkları risk , filmin bütününde klasik bir anlatı inşa etmenin ötesine geçiyormuş algısı yaratsa da babayı bir portre olarak itici kılmaktan başka bir işe yaramıyor . 
Kral Richard’ın yer yer sendeleyen dramatik yapısının denge ve bir bakıma çatışma unsuru karakteri , Will Smith’in göz kamaştırıcı performansına hiç zorlanmadan karşılık veren Aunjanue Ellis oluyor .
Anne Oracene Williams’ı canlandıran oyuncu , Smith’in ışıltısıyla seyirciyi büyülediği bir hikâyede dingin ve yalın bir performans sergiliyor .
Bilhassa Richard’la tartıştıkları mutfak sekansı , hem filmin bütününü , Richard’ın planlarını , karakterinin gizlerini açık eden , hem de Oracene’nin hikayedeki ve aslında kızların başarısındaki rolünü anlamak açısından büyük önem taşıyor . 
Kral Richard’ın Venus ve Serena Williams’ın hayranlarını memnun edecek asıl fikri ise kızların ortak görünen başlangıç öyküleri arasında derin uçurumda saklı .
Ablası Venus’ın gölgesinde büyüyen Serena’nın , yarıştığı müsabakalarda bugün ruhsal olarak bu denli güçlü bir bünyeye sahip olmasının geçmişteki uzantılarını gün yüzüne çıkarıyor ve bir spor biyografisinin üzerine düşen misyonu yerine getirmiş oluyor . 
Özetle Kral Richard , baba Williams’ın aşırı hırsıyla büyük oranda tatsızlaşsa da tenis maçı sekanslarıyla seyircisini tatmin etmeyi başarıyor . Williams kardeşleri tenis kortlarından uzakta , bir de beyazperdede izleyin .
