2007 yılında gösterime giren Alvin ve Sincaplar'ın devamı olan Alvin ve Sincaplar 2'nin hedef kitlesini tespit etmek için filmin orijinal dilinde gösterildiği sinema sayısına bakmamız yeterli sanırım .
2007 yılındaki gösterimlerin neredeyse tamamı filmin orijinal dilinde gerçekleştirilirken , ikinci film , geceyarısı seansları haricinde bizlere Türkçe dublajlı olarak sunuluyor .
Bu durum Alvin , Simon ve Theodore'un artık 50'li yılların sevilen bir müzik grubunun üyeleri ya da 80'li yılların çocuklarına ait çizgi karakterler olmaktan çıkıp , bugünün çocuklarının ve popüler kültürünün birer parçası haline geldiklerini de gösteriyor .
Yeni sincap macerasının , ilk filmin aksine Beyonce , Katy Perry , Pink ve Black Eyed Peas gibi popüler şarkıcıların ve grupların şarkılarına yer vermesinin altında da bu durum yatıyor aslında .
2007 tarihli Alvin ve Sincaplar'da , Alvin , Simon ve Theodore'un nereden geldiklerini , manevi babaları Dave ile aralarında nasıl bir bağ kurulduğunu ve nasıl üne kavuştuklarını ortaya çıkaran seri , artık günümüz çocuklarının da üçlüyü yakından tanıdıklarını varsayıyor ; tam da bu nedenle , ilk filmde ( biraz da Noel filmi olmasının etkisiyle ) daha ' geleneksel ' müzikler kullanıp , üçlünün geçmişine atıfta bulunurken , Alvin ve Sincaplar 2'de bugünün çocuklarının bilip , sevebilecekleri temalara ve müziklere yer vermeyi seçiyor .
Böylelikle , hem Alvin , Simon ve Theodore , hem de kız arkadaşları bugünün yaşayan , sevilen ve takip edilen kahramanlarına dönüşüyorlar .
Serinin ikinci filminde Alvin , Simon ve Theodore'un bakıcısı Toby rolü için Chuck dizisinin başrol oyuncusu Zachary Levi'nin tercih edilmesinin , sincap üçlüsünü bugüne taşıma çabasının bir sonucu olduğunu da söyleyebiliriz .
Zira , 9 Ocak'ta 3. sezonu başlayacak olan Chuck ile üne kavuşan Zachary Levi de , bugünün çocuklarının ve gençliğinin yakından takip ettikleri bir sima .
Dolayısıyla , Levi , filme bugünden bir şeyler katmak için düşünülebilecek ideal isimlerden biri .
Diğer yandan , Zachary Levi'nin filmdeki varlığı , fikir düzeyinde oldukça iyi bir işleve sahip olsa da , bu işlevin başarıyla pratiğe döküldüğünü iddia etmek pek mümkün değil .
Çünkü Alvin ve Sincaplar 2'nin senaryosunda gerçek karakterlerin gidişata dahil edilmesi için fazla çaba harcanmıyor .
Bu durum , Alvin , Simon , Theodore ve kız arkadaşlarının hikayenin esas sürükleyicileri olmalarına olanak tanıyor .
Böylelikle , sincaplar sadece dans eden ve şarkı söyleyen eğlence araçlarından öte kendilerine ait öyküleri , çatışmaları ve duyguları olan sahici karakterlere dönüşüyorlar .
Fakat , bu tercih film içerisinde gerçek karakterler üzerinden anlatılan kimi yan hikayelerin amaçsız , işlevsiz ve sonuçsuz kalmasına da sebep oluyor .
Dahası , sincaplar ve gerçek karakterler arasındaki paslaşmalar bu tercihten zarar görüyor .
Oysa ki Alvin ve Sincaplar serisinin en önemli özelliği , sincap karakterler ve gerçek oyuncular arasında hem görsel hem de öyküsel açıdan eğlenceli bir bağ kurması .
Herşeyden önce filmi görsel olarak etkileci kılan en önemli unsur , Alvin , Simon , Theodore ve kız arkadaşlarının gidişatta gösterilen gerçek mekanlarda izleyiciyi yadırgatmadan var olabilmeleri .
Arka planla kusursuz biçimde uyum sağlayan ve bir noktadan sonra seyredenlere animasyon karakterler olduklarını unutturan sincaplar , Alvin ve Sincaplar 2'nin görsel başarısını pekiştiriyorlar .
Filmin öyküsüne göz attığımızda ise , aynı başarıyı bulmak pek de mümkün değil .
Çünkü serinin ikinci filminin senaryosunda , gerçek karakterler ve sincaplar arasındaki etkileşim , neredeyse minimum düzeye indirgenecek şekilde tasarlanmış .
Hikayenin ilk dakikalarında ' sakatlanan ' ve öykü dışına itilen Dave rolündeki Jason Lee'nin nadiren ortaya çıkışı filmin en büyük handikapı .
Öte yandan , Zachary Levi tarafından canlandırılan Toby karakterinin , sincapların yaşantısına etki etmeden hikayeyi teğet geçmesi ise filmin çuvalladığı en bariz nokta .
Bununla birlikte , her ne hikmetse kendilerini bir anda okulda , hem de lise seviyesinde bulan Alvin , Simon ve Theodore'un okuldaki gerçek oyuncular tarafından canlandırılan karakterlerle olan etkileşimleri de hem işlevsiz ve sonuca bağlanmayan yan öykülerin içine yedirilmiş durumda hem de akla yatkınlıktan uzak .
Bütün bu eleştirileri bir kenara bırakırsak , Alvin ve Sincaplar 2 , sincaplarla yeniden buluşmak isteyen izleyicileri çok da hayal kırıklığına uğratmayan bir film .
Çünkü eğer hikayedeki anlatım bozukluklarını bir kenara bırakırsak , serinin ikinci filmi tıpkı ilk film gibi görsel açıdan oldukça tatmin edici .
Filmi orijinal dilinden izlemek isteyenler için Alvin ve Sincaplar 2'nin hem Türkçe dublajının hem de çevirisinin son derece başarılı olduğunu da eklemek gerek .
Bunun yanında , Theodore'un tombiş yanakları ve kocaman gözleriyle sergilediği insanın içini ısıtan performans da filmi izlenesi kılan önemli bir unsur .
Dolayısıyla Alvin ve Sincaplar 2 , belki serinin en iyi filmi değil .
Ancak kankalara buluşmak için güzel bir bahane .
