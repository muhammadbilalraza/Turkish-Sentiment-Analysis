" Allah çocuk verince rızkını da birlikte verir " gibi bir söz vardır bizde .
Arjantin yapımı Bombon Köpek'i izlerken bu laf aklıma geldi ister istemez .
Juan Villegas , yirmi yılını bir benzin istasyonunda çalışarak geçirdikten sonra , istasyonun satılması sonucu işsiz kalmış 52 yaşında bir adam .
Saplarını kendi eliyle yaptığı bıçakları satmaya çalışıyor ama zaten zar zor geçinen insanlar işçiliğinin parasal karşılığını çok buluyorlar .
Maddi durumu kötü , varlığının daha ziyade yük olarak algılandığı kızının evinde kalıyor .
Yüzünde sürekli bir gülümseme var bu adamın .
Özünde iyi bir adam , yardımsever .
Ama yaşamında başarılı olamamış .
Yırtık biri değil .
Egosu pek güçlü sayılmaz .
Yüzündeki gülüş sadece iyi kalpliliğinden değil ; biraz da ezikliğinden .
Ve bir gün arabası bozulmuş bir kadına yardım ediyor .
Karşılığında da bir hediye alıyor : Bir köpek .
Şampiyon bir soydan gelen , Dogo cinsi bir köpek .
Fakat doğasına aykırı düşecek bir şekilde , hiç yırtıcı yetiştirilmemiş bu köpek .
Saldırgan değil , avcı değil .
Köpekten anlayan gözler bu alışılmadık çifti hemen fark ediyor .
Ve köpeklerden hiç anlamayan Villegas'ın yolu , bir köpek eğitmeniyle kesişiyor .
Bombon'un cinsini ve soyunu öğrenen bu adam , köpeğin üzerinden büyük paralar kazanabileceklerini fark ediyor .
Böylece birlikte hazırlığa girişiyorlar .
Yarışmalara girmeye başlıyorlar .
Bombon'un yüksek meblağlar karşılığında damızlık olarak kullanılması için teklifler almaya başlıyorlar .
Villegas , dar boğazdaki yaşamına bir umut ışığı buluyor .
Fakat Bombon ile Villegas'ın doğaları çok benzer .
Rekabet hırsları yok .
Egoları , hatta söz konusu durumda , libidoları yok .
Halbuki , ekonomik kriz içindeki Arjantin'de sistem bunları gerektirir gibi .
IMF çıkışlı ekonomik politikalara karşı , kendi doğasından da taviz vermeden mümkün olduğunca ayakta durmaya çalışsa bile , ülkede vahşi kapitalizmin izleri mevcut .
Herkes kendine bir yol arıyor .
Ama birileri iteklemeden de özündekini bulup çıkarabiliyor Bombon Köpek .
Ve bir gelecek umuduyla Buenos Aires'e giden iki gencin temiz ışığıyla bitiyor film .
Para kazanma üzerine kurulu bir sistemin çarklılarına muhtaç olmadan kurulabilecek bir gelecek ümidi ile .
Yönetmen Carlos Sorin , anlattığı küçük öykü ve minimalist sinemasıyla yine bir Arjantin öyküsü sunuyor bize .
Yurdunu ve insanını tertemiz bir şekilde perdeye yansıtıyor .
Yargılamadan , hor görmeden , pohpohlamadan , dürüstçe .
Hüzünlü bir film Bombon Köpek , evet .
Ama yüzünüzde bir tebessümle izleyip salondan keyifle ayrılacağınız bir film aynı zamanda .
Çünkü içinde gerçek insanlar , bazen acı verecek kadar gerçek bir öykü ve umut var .
Ayrıca , bir an olsun sarkmayan , pırıl pırıl bir sineması .
En önemlisi de , gerçekten çok güzel ve karakter sahibi bir köpek .
Vizyondaki bu cevheri kaçırmayın derim .
