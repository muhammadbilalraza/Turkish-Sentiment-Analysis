Inside Out ve Lego Filmi’ni izlediyseniz ,  Emoji Filmi bu yaratıcı ve muazzam görselliklerle dolu animasyonların yeteneksiz ve ruhsuz bir çalıntı kopyası gibi gelecektir .
Filmin herhangi bir sanatsal yaratıcılıktan veya hikaye anlatımı bakımından her hangi bir tutkudan kaynaklanmadığı ortada .
Akıllı telefonlardan attığımız emojilerin çocuklar arasında ne kadar popüler olduğunu gören stüdyo patronlarının kolay yoldan para yapma amacıyla bu projeyi yapıma soktukları o kadar bariz ki , Emoji Filmi’ni izlerken belli bir amaca ve orjinal karakterlere ve hikayeye sahip olan bir film yerine bir buçuk saat boyunca stüdyonun yaptığı market analizlerini izliyoruz resmen .
Inside Out’un bir çocuğun beynini kocaman bir şehir olarak görselleştiği yaratıcı dizayn Emoji Filmi tarafından utanılmadan olduğu gibi çalınıyor .
Bir beyin yerine bu sefer bir çocuğun akıllı telefonunun içindeyiz .
Text olarak yollanmadan önce bütün emojilerin telefonun içindeki bir şehirde yaşamasını izliyoruz .
Bütün emojiler gösterdikleri duygulara göre davranmak zorundadırlar .
Gülen emoji ne olursa olsun gülmek , üzülen emoji de ne olursa olsun üzgün görünmek zorundadır , vb. .
Bu fikir tabii ki her emoji hakkında olabilecek en tembel şakalara bir bahane olarak kullanılır ( Eğer dakika başına en az iki kaka emojisi şakası istiyorsanız Emoji Filmi size biçilmiş kaftan ) .
Hiç bir şeyden etkilenmeyen ‘meh’ emojisi değişiktir , çünkü değişik duygulara sahiptir ve bunu bir türlü saklayamaz .
İşte bu yüzden silinmesi gereken Meh , değişik duygulara sahip emojilerin saklandığı gizli bir mekana girer ve peşindeki otoritelerden kaçabilmek için telefonun içindeki bir meşhur app’ten diğerine atlamak zorunda kalır .
Meh’in normal emoji topluluğundan değişik olması , bu yüzden kendi yaratıcılığına sahip karakterlerle bu dünyadan kaçmasını gösteren hikaye , Lego Filmi’ni neredeyse adımı adımına takip ediyor , Meh’in yolculuğu boyunca kendine güvenen maceraperest bir casus kız emojiyle takılmasına kadar .
Karakterlerin ( Bu bile fazla , arketipler desek daha iyi ) bir app’ten diğerine atlamalarının tek sebebi tabii ki çaktırmadan bu app’lerin reklamını yapmak .
Filmin ilk perdesi bittikten ve Meh , emoji şehrinden kaçtıktan sonra bir saat süren kocaman bir reklam izliyoruz resmen .
Kendine inanmanın önemi gibi tipik çocuk filmi derslerinin olabilecek en bayatlıkla aktarıldığı bir kaç fos dramatik sahneyi saymazsak tabii .
Sony’nin animasyon stüdyosundan beklenen derecede bir profesyonellik var , fakat hikaye ve görsel yaratıcılık bakımından hiç bir özelliği olmayan , hatta kendinden binlerce kat iyi filmlerden düpedüz çaldığı için ağızda kötü bir tat bırakan bir fabrika ürünü olmuş Emoji Filmi .
Bu eleştiriyi safi emojilerle yazmam gerekse peşpeşe üç kaka emojisi koyardım herhalde .
