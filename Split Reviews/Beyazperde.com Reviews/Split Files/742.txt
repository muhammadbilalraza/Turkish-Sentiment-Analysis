Bu sezon seyredeceğimiz Çanakkale Savaşı konulu filmlerin ikincisi vizyonda .
Sinan Çetin'in eşi , oğulları ve birkaç dostuyla arka bahçesinde çektiği büyük fiyasko Çanakkale Çocukları'na daha dakika bir gol bir , prodüksiyon avantajıyla üstün gelen Çanakkale 1915.
Turgut Özakman'ın Diriliş adlı kitabından bizzat senaryolaştırdığı film , bol görsel efektli bir savaş filmi olma iddiasını taşıyor .
Özellikle düşman savaş gemilerine dair hemen her şey efektlerle yaratılmış .
İçlerinde inandırıcı olanlar kadar , sırıtan da var .
Ancak neticede bu bir detay .
Hiçbir filmi efektlerinin kalitesi üzerinden değerlendirmeyelim . 
Çanakkale 1915 , bir avuç karakterin başlarına gelenleri takip ederek bir ayı aşkın süre içerisinde Çanakkale'de yaşanan tüm muharebeleri , tüm çatışmaları sanki özetler halinde ve bir tarih kitabı üslubuyla perdeye aktarıyor .
Önce cepheye giden askerler , cephede kahramanlık nutukları çeken subaylar , sonra da ardı ardına türlü kahramanlıklar izliyoruz .
Hepsi kısa kısa .
Bazı kilit aşamaları siyah üstüne yazıyla geçerek .
Hiçbir karakterin derinine inmeden . 
Yer yer " Kürdüyle Türküyle biz biriz , bakın eskiden ne güzel omuz omuza savaşıyorduk " mesajlarını da işin içine katarak , temelde seyircisinde ordu ve Kemalizm coşkusu yaratmak sanki filmin derdi .
Hani nerdeyse , tek bir filmle Türkiye Cumhuriyeti çatısı altında yaşayan tüm farklı kimlikleri , grupları ve görüşleri barıştırıp biraraya getirebileceğini düşünüyor .
Bunun yeterince üstüne gidersek belki olur diyor perde arkasında birileri sanki . 
Fakat etkili bir film öyküsü yaratamadan , sadece ardı ardına nutuklar , anekdotlar ve mesajlar sıraladığınızda , seyirci aslında hiçbir şey için coşmaz .
İşin politik tarafı bir yana , Çanakkale 1915'in bir film öyküsü yok en başta .
Çanakkale'de yaşanan tüm muharebeleri , zaten ezbere bildiğimiz her türlü detayıyla sıralıyor sadece .
Eldeki senaryoyu olabildiğince sinema haline getirmek için , yönetmen Yeşim Sezgin aklına gelen her numaraya başvuruyor .
Talihsiz olan , bu numaraların da çoğunun ezbere bildiğimiz çeşitli savaş filmlerinden esinlenmiş olması .
Er Ryan'ı Kurtarmak ( Saving Private Ryan ) , Pearl Harbor , Cesuryürek ( Braveheart ) gibi filmleri bayağı etüd ettikleri belli .
Neredeyse birebir alınmış sahneler ve fikirler yanında , filmin en sık karşımıza çıkan tema müziği de Cesur Yürek'in " leit - motif " lerinden biriyle neredeyse aynı .  Halbuki bunlara hiç gerek olmadığının ispatı da bizzat filmin içinde mevcut .
" Çanakkale İçinde " gibi türkülerin kullanıldığı montaj sekanslar , filmin seyirciden duygusal reaksiyon almayı başarabilecek yegane kısımları .
Çünkü bizdenler .
Filme sahicilik katıyorlar . 
Turgut Özakman , veya en doğrusu , onun yerine mesleği senaryo yazmak olan başka biri ,  Çanakkale Savaşı üzerine " her şeyi " olabildiğince hamasi bir üslupla aktarmak yerine , bütün bunların içinde bir film öyküsü arasaymış keşke .
Sadece Veli ile Mehmet Ali karakterlerine odaklansaymış mesela .
Veli ile sağlıkçıların yanına kadar sırtında taşıdığı yaralı subayın öyküsü , gayet sağlam ve etkili bir mini öykü aslında .
Veya şu haliyle lüzumsuz bir fazlalık olan İstanbul'daki hemşire kadınların filmini yapsalarmış yalnızca .
Tek bir öykü seçip bunları iyi çizilmiş karakterlerle derinlemesine , hakkını vererek anlatsalarmış keşke .
Bir dramatik yapı kurmayı deneselermiş .
Zamanında onca laf ettiğim Fetih 1453 bile o gülünç senaryosuna rağmen bir film öyküsüne sahipti .
Bunu oluşturması gerektiğinin farkındaydı . 
Filmin başlarından şöyle örnek bir sahne anlatayım : O çok bilinen , Seyit Onbaşı'nın top mermilerini sırtında taşıması sahnesi .
Ufuk Bayraktar tarafından canlandırılan Seyit Onbaşı , çaresiz kaldıkları anda mermileri sırtına yükletip tek başına taşıyor ve söz konusu çarpışmadaki zafer onun bu kahramanca çıkışı sayesinde geliyor .
Hep söylenen , yazılan bu .
İzlediğimiz sahne de bu .
Resmi tarihi her şeyiyle peşinen doğru kabul ediyorsanız , tarihsel açıdan belgesel kesinliğinde bir sahne yani .
Daha ne olsun ?
Şimdi bu sahneden aldığınız duygu , bu sahneyi hangi hislerle izlediğiniz zaten benim filme dair görüşlerime katılıp katılmayacağınızı da belirleyecektir .  Çünkü benim perdede izlediğim şey şu oldu : Yaklaşık on metre boyunca taşınması gereken çok ağır mermiler var .
Her nedense o on metre boyunca hızlı bir şekilde taşınmaları mümkün değil .
Neden diye sormayın , ben anlamadım .
Film bunu izah etmeye çalışmıyor .
Neyse .
Seyit Onbaşı tam üç mermiyi ağzından burnundan kanlar gelerek taşıyor .
Pek hızlı bir şekilde değil ama vaktinde ulaştırmayı başarıyor .
Mühim olan bu .
Ve o sırada çevresinde bir alay asker var .
Belki 10 , 15 kişi .
Belki daha fazla .
Lakin hayranlıkla onu izleyen bu askerlerin teki bile mermilerin bir ucundan tutmuyor .
Kıllarını kıpırdatmadan aval aval bakıyorlar .
Hem de ağır çekimde . 
Çok samimi söylüyorum , neden beşerli altışarlı gruplar halinde o mermileri elbirliğiyle şipşak taşımıyorlar da öylece durup Seyit Onbaşı'nın kendini paralamasını seyrediyorlar , ben bunu anlamıyorum .
" Ama olay böyle yaşanmış , gerçeği bu " demeyin bana .
Kastım , bunun bir film sahnesi olarak işlemediği .
İnsana böyle bir şeyin belki de hiç yaşanmadığını , kulaktan kulağa abartılarak anlatıldıkça bu hale gelmiş bir efsaneden fazlası olmadığını düşündürtecek denli etkisiz bir film sahnesi bu .
Ve bizden seyirci olarak bu sahneyi coşarak , tüylerimiz diken diken , hatta belki ağlayarak seyretmemiz bekleniyor . 
Şimdi siz gerçekten coşarak , tüyleriniz diken diken , hatta belki ağlayarak seyretmeye hazırsanız söz konusu sahneyi ( ve filmin içindeki nice benzerlerini ) bana söyleyecek pek bir şey kalmaz .
Gidip Çanakkale 1915'i görün , memnun kalacaksınız derim .
Fakat hamaset edebiyatına karnınız toksa ve inandırıcı bir savaş filmi seyretmek istiyorsanız , lütfen anlayış gösterin , bu filmi size tavsiye edemem .
Bu filmin Sinan Çetin'in filminden daha iyi olması ise maalesef yeterli değil . 
Twitter : aliercivan
Youtube : Paralel Kurgu
