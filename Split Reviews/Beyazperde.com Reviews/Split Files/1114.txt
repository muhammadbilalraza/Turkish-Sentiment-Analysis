X Men serisinin her zaman kendine has bir tadı olmuştur .
Her ne kadar serinin hayranları ilk üçleme ile zamanı geriye alarak karakterlerimizin gençlik dönemlerini işleyen 2. üçleme arasında bölünerek kendi favorilerini seçseler de kimse bu gerçeği yadsıyamaz ; X Men filmleri her zaman dinamik , ilgi çekici ve orijinal olmuştur . 

Pek çoğumuz insanüstü güçlere sahip olmayı en az bir kere istemişizdir .
Birinin zihnini kontrol edebilmek ya da istediğimiz kişinin görünümüne bürünebilmek günümüz sosyal değerleri ele alındığında fazlasıyla istenebilecek özelliklerin başında geliyor . X Men bu hayali harmanlayıp , süsleyip , büyüterek bizlere sunuyor .
Bir grup üstün yeteneklere sahip insan bir araya geliyor ve dünyayı kurtarmak için birlikte mücadele veriyor . X Men filmlerinin birbirlerine fazlasıyla benzediğine dair bir algı vardır , ben buna katılmasam da ne yazık ki Bryan Singer imzalı X - Men : Apocalypse için bu görüşü desteklemek durumundayım .
Nitekim yine dünya tehlikede , yine Charles Xavier iyi ve Erik Lehnsherr kötü , yine düşman mutant ekibimizden çok daha güçlü ve mutantlarımız güçlerini birleştirmediği sürece onu yenemezler .
Ancak bir dipnot daha var , filmin önceki seridaşlarını takip etmesindeki belki de en büyük sıkıntı bir önceki film olan X Men : Geçmiş Günler Gelecek'in beklentileri fazlasıyla aşarak oldukça özgün bir şey ortaya koymuş olması .
Öyle bir ortanca filmi kapatan son yapımın daha görkemli ve sağlam olmasını bekliyorsunuz .
Alışılagelmiş X Men efekt ve görselliklerinde bu filmde de eksik olmasa da senaryo 2. filme oranla oldukça zayıf kalmış .
Zira bu filmde Jean olmazsa neler olurdu sorusunu sormak zorunda kalıyoruz . 

Filmde gördüğümüz nadir yeniliklerden biri genç nesil mutantları tanıyabiliyor olmamız .
Jubilee , Jean Grey , Nightcrawler ve Cyclops gibi takdire şayan mutantlar bu filmde ergenlik çağındaki gençler olarak karşımıza çıkıyor .
Üstelik Cyclops nam - ı diğer Scott Summers'ın kuralları kesinlikle dikkate almayan bir genç olduğu , Jean Grey'in okulda dışlandığı bir evreyi ele alıyor film .
Daha kahramanlarımızın alıştığımız statüleri ve karakterleri ortaya çıkmamışken onları tanımak bir hayli eğlenceli , nitekim tanıdığınız birinin geçlik yıllarına göz atmak gibi bir duygu .
Charles Xavier'ın ne kadar başarılı bir öğretmen olabileceğini hepimiz biliyoruz , nitekim öğrencilerin ona sevgisi ve saygısı da büyük .
2. filmin ardından geçen 10 yıllık hikaye süresinde kendini oldukça iyi toparlayarak optimist bir bakış açısı kazanmış olarak görüyoruz onu bu kez .
Geçmişe onu bağlayan tek şey Moira McTaggert'a olan dinmez sevgisi !
Hank Mccoy namı - ı diğer Beast de bir hayli sevgi dolu ve çocuksuluğuna rağmen öğrencilerin sevgisini kazanmış bir öğretmen olarak karşımıza çıkıyor .
Elbette ki Raven'a olan aşkı asla dinmeyecek , bunu filmde de görebiliyoruz .
Raven da kendini mutantları kurtarmaya adayan ve artık bir kahraman olarak anılan bir noktada .
Dünyanın dört bir yanında mutantların kurtarıcısı olarak anılıyor .
Nitekim Mısır'daki mutantlar bile evlerinde onun posterlerini barındırıyor . 

Filmin bir diğer ilginç yönü de Magneto'yu belki de ilk kez hırslarından arınıp bir aile kurmuş şekilde görmemiz .
Sevgi dolu bir baba ve eş olan Magneto risksiz bir hayat yaşayarak 10 yıla yakın bir süre boyunca mutant güçlerini kenara bırakarak yaşamını sürdürüyor .
Bu alışık olduğumuz Magneto profiline zıt bir şey , ancak filmin fragmanlarında da gördüğümüz gibi bir tetikleme tekrar karakteri olduğu kişiye , yani Magneto'ya dönüştürüyor .
Bu filmde Magneto'yla empati yapabilme kapasitemiz çok daha güçlü zira yaşadıkları hepimizin bağ kurabileceği acı olaylar .
Bu nedenle karakterin bu filmde biraz daha açılarak kendini keşfetme süreci filmi keyifli yapan öğelerden biri .
Oyuncuların muntazam olduğunu zaten biliyoruz .
Alışılmış sevgi dolu bilge James McAvoy , karizmatik direnişçi Jennifer Lawrence , kötü ile iyinin karmakarışık mahsülü Michael Fassbender ve çocuksuluğuyla gönülleri kazanan canavar Nicholas Hoult kendilerine tam oturan rolleri için bir kez daha geri dönerken , Game of Thrones'un Sansa'sı Sophie Turner da oldukça başarılı bir performans sergiliyor .
Ne yazık ki çizgi romandaki aile bağlarına pek fazla değinilmiyor , Nightcrawler'ın Raven ile Azazel'in çocuğu olduğu gibi büyük detaylar atlanmış . 

Filmin müzikleri bir hayli başarılı seçilmiş , benim gibi X Men serisi hayranlarındansanız filme adeta yedirilen ve öne çıkmayan müzik seçimini seveceksiniz .
Zira asla filmin önüne geçmeyen ve sadece gerekli olduğunda kullanılmış müzikler söz konusu .
Görsel efektler biraz abartıya kaçmış olsa da süper kahraman filmlerinin olmazsa olmazı olarak affedilmeyi hak ediyor .
Filmin senaryosu biraz daha güçlü olsaydı ortaya çıkabilecek film çok daha iyi olduğundan ne yazık ki puanı senaryo kırıyor .
İki buçuk saatlik bir filmin çok daha dikkatli hazırlanmış olması gerekirdi bu sebeple hayranlarda bir miktar hayal kırıklığı yaratacak olması adeta kaçınılmaz .
Ancak beklentiyi yüksek tutmayıp süper kahraman filmlerinin kaçınılmaz matematiğini göz önünde bulundurursanız filmden memnun kalabilirsiniz .
