Ne varsa eskilerde var diye boşuna dememişler .
Çoğu korku filmi sever için 70'ler ve 80'ler , izlenmekten bıkılmayacak muhteşem filmlere sahiptir .
Şahsen , 90'larda Çığlık ile başlayan teenslasher akımını başlarda sevmiştim , ama hemen ardından Çığlık 2 ve Çığlık 3'ün çekilmesi , daha sonra da benzer konulu birçok kötülerinin vizyona çıkması , beni bu türden de soğuttu .
Ah o eski güzel günler diyerek , Sam Raimi'nin örümcekler , Peter Jackson'ın yüzükler ile uğraşmadığı o günleri düşündüm .
Sonra karşıma Dehşetin Gözleri çıktı .
Genç yönetmen Eli Roth'un ilk filmi Dehşetin Gözleri , aslında bizde iki yıllık bir gecikme ile gösterime giriyor .
Beş genç , ormandaki bir kulübeyi kiralayıp içki , uyuşturucu ve tabii ki seks için minik bir tatile çıkıyorlar .
Ve sanıyorum ki hiçbiri The Evil Dead'i izlememiş .
Bu genç karakterlerin korku filmi klişeleri olduğunu söylememe gerek yok herhalde .
İyi çocuk Paul ( Rider Strong ) , uzun süreli arkadaşı olan iyi kız Karen ( Jordan Ladd ) ile ilişkisini ilerletmeye çalışmaktadır .
Ateşli çiftimiz Jeff ( Joey Kern ) ve Marcy ( Cerina Vincent ) bol bol seksüel aktivite gerçekleştirmek niyetindedirler .
Garip Bert ( James DeBello ) ise tatilini diğerlerini sinirlendirmeye ve eşcinsel olarak nitelendirdiği sincapları vurmaya adamış gibidir .
Ancak , oldukça hasta olduğu belli olan bir adam yardım için kapılarına dayanınca tatilleri bozulur .
Adama yardım etmek yerine onu yanlışlıkla yakınca , artık eve dönme vaktinin geldiğini anlarlar .
Ama içlerinden biri daha hastalanmıştır ve kalanlar sıranın kimde olduğunu merak ederler .
Saatler geçtikçe birbirlerine olan güvenleri azalacak , tek amaçları kendilerini kurtarmak olacaktır .
Filmde bir çok gariplik olduğu doğru , öyküdeki açıkların göze çarptığı da .
Ama kim yüzde yüz mantıklı bir senaryo istiyor ki ?
Mesela Paul ile Karen madem bu kadar senelik arkadaşlar , kız hasta yatarken Paul nasıl yorganın altındakileri ' hissetmeye ' çalışabiliyor ?
Ya kurtuldum diye sevinen Jeff neden baştan aşağıya bütün kulübeyi geziyor ?
Bize açıkça denilmek isteniyor ki , bu filmden beklentileriniz ne kadar az olursa , o kadar zevk alırsınız .
Hele bol bol kan bekliyorsanız doğru filmdesiniz .
Roth , garip bir estetiğe sahip filmine garip mizah sahneleri eklemiş .
Bazı sahneler o kadar saçma ki , insanı ürkütecek düzeye erişmişler , kesinlikle bir İkiz Tepeler bölümü izliyormuş hissine kapılabilirsiniz .
Belki de Roth'un David Lynch'in yanında uzun süre çalışmasının etkisi de vardır .
Ayrıca Lynch'in favori bestecisi Angelo Badalamenti de filmi üç tematik parçayla tamamlamış .
Filmdeki Lynch etkisi sadece bu kadar da değil , kesilip birleştirilmiş görüntüler , garip rüya sekansları ve bir anda bütün perdeyi kaplayan kırmızı renk .
Dramayı ve gerilimi arttırmak için sahneler çok stilize ve etkileyici şekilde çekilmişler .
Filmin bir de daha hafif tarafı var ; sapkınlık derecesinde partiye düşkün şerif yardımcısı Winston , Eli Roth'un ' cameo'su ' ot ' adamı ve tabii ki Bert'ün ilginç deneyimleri .
Filmde görülen hastalık ' et yiyen bir virüs ' olsa da , bunun gerçek hayattaki yansımasını AIDS ya da SARS olarak inceleyebiliriz .
Hatta bu da bize , filmdeki yerli halkın hastalıklı Bert'e verdiği tepkinin aşırılığını açıklayabilir ; AIDS ilk kendisini gösterdiğinde , insanların verdiği tepkiye eşdeğer bir şiddette .
Oyunculuklara gelince , tüm karakterler gayet iyi canlandırılmış .
Hiçbir karaktere fazla yakınlık besleyemiyorsunuz , belki bir tek yeni nesil Ash Junior olarak nitelendirebileceğimiz Paul haricinde .
Oyuncular çok sık görünen yüzler değiller , bu da bizim için iyi haber , rap yıldızlarını sadece gişe yapsın diye korku filmlerinde görmekten bıkmıştık .
Filmin en sevdiğim yanı , eski filmlere yaptığı göndermeler oldu .
Eli Roth'un da filmi çekerken çok eğlendiği gayet açık .
O kadar çok kaynak var ki , bir çok korku ögesini bir arada kullanmış Dehşetin Gözleri ; orman içindeki korkunç bir kulübe ( The Texas Chainsaw Massacre , The Evil Dead ) ve çabuk yayılan salgın hastalıktan ( Night of the Living Dead ) ; genç kahramanlar ( Elm Sokağında Kabus , Halloween ) ve korkunç ölümlere .
Normalde , korku filmi klişeleri seyircinin önceden bilgisi varmış gibi kullanırken , burada gözümüze sokulurcasına açıklanmış , bu da bir bakıma kurnazlığın eksikliği olarak görülebilir , ama filmin eksikliklerden beslendiğini de unutmamak lazım .
Roth'un film sonunda Night of the Living Dead'e yaptığı açık gönderme biraz fazla kaçmış , o filmdeki etkiyi burada yaratamamış .
Ancak daha sonra minik bir " zenci " şakası ile durumu toparlıyor gibi .
Bu türü sevenler için , korku sinemasını altüst edecek bir film değil belki , ama şimdiden kült statüsüne yerleşmeye aday .
Bir de , filmi beğenseniz de beğenmeseniz de , " pancakes " diye bağırıp muhteşem kung - fu figürleri sergileyen Dennis'i asla unutmayacaksınız .
