Vampir avcısı geri döndü .
Bu son Blade filmi Blade : Trinity'nin yönetmen koltuğuna , üç filmin de senaryosunu kaleme almış olan David S. Goyer oturmuş .
Ortaya eğlenceli bir aksiyon filmi çıktığı söylenebilir .
Ama bu yeterli mi ?
Her nedense artık daha iyi roller bulamadığı için kariyeri bu karaktere saplanıp kalmış gözüken Wesley Snipes'ın canlandırdığı Blade , bu kez yeni ortaklar edinerek hem " ilk vampir " i canlandırmaya çalışan bir grubu , hem de peşindeki polisi bertaraf etmeye çalışıyor .
Elektronik müzik sosuyla bol aksiyon , kaçma kovalama sahnesi ve küle dönüşen vampirler .
Kısacası , değişen bir şey yok .
Bugün artık öyle bir noktaya geldik ki sağlam bir bütçeye sahip hemen her Hollywood filmi zaten adrenalin yüklü aksiyon sahnelerini pekala beceriyor .
Ama neden bu filmlerin birçoğu beklendiği kadar iş yapamıyor ?
Blade serisinin üçüncü bölümü de beklentilerin altında bir gişeye ulaştı .
Yüzeyde her şey yolundayken , sonuç niye böyle oluyor ?
Bunun için Blade serisinin kendi içinde bir karşılaştırmaya gitmek yeterli .
Artık seyirci görebileceği çoğu şeyi gördü .
İyi kotarılmış aksiyon sahneleri kimse için yeterli değil .
İlk iki Blade filmi başarılıydı çünkü aksiyonun gerisine iyi kötü sağlam bir dramatik yapı , zengin bir altmetin yerleştirebilmişlerdi .
İnsanlar ( ya da vampirler ) dövüşürken sadece kuru bir aksiyon değildi izlediğimiz , öykü içinde ciddi bir iç gerilim onları bu noktaya getiriyordu .
Bu son filmde ise , olay daha ziyade Angel adlı televizyon dizisinin bir bölümüne dönmüş gibi .
Yaratıklar , yüksek hayalgücü ürünü silahlar , havalı kostümler ve elektronika .
Ama ardında pek bir şey yok .
Önceki iki film zengin psikanalitik çözümlemelere olanak veren altmetinler üzerinde ilerliyordu .
İlk Blade filmi özünde bir anne - oğul hikayesiydi ; ikincisi ise baba - oğul teması üzerine kurulmuştu .
Bu filmde ortada çocuklar var bolca ve erkek cinsel organına dair ardı arkası kesilmeyen referanslar , ama bunların sağlayabileceği herhangi bir psikanalitik derinlik söz konusu değil .
Tabii ortalama seyirci için psikanalizin ne önemi var denebilir ama bahsettiğimiz sadece bu konulara hakim olabilenlerin görebileceği bir zemin değil aslında ; adını koyamasa bile her izleyici için pekala varlığı , anlamı veya metne getirdiği güç hissedilebilir bunların .
Sonuçta kabul etmeli ki hasılat rekorları kırmış bir seriden de bahsetmiyoruz .
Bir anti - kahramanın karanlık maceralarını anlatan , tatmin edici ama büyük yapımlarla karşılaştırıldığında ortalama rakamlara ulaşmış ilk iki bölümün izleyicisi özel bir hayran kitlesi ve filmin yüzeyde görünenin altındaki malzemesini takip edebilenlerdi .
İlk Blade popüler olmaktan da öte , ciddiye alınmıştı .
Fakat serinin giderek daha fazla aksiyona kaydığını görüyoruz .
Bunun ne işe yarayacağını düşündüklerini kestirmek güç .
Çünkü filmlerin içi boşalınca geriye sadece biçim kalıyor .
Senaristlikten yönetmenliğe terfi eden Goyer de anlaşılabilir şekilde kendini ispatlamaya çalışınca , ortaya sadece müziği ile koreografileriyle , kostümleriyle , yani kısacası cilasıyla " cool " olmaktan başka bir şey becerememiş bir film çıkmış .
Şüphesiz kendini izletiyor ve tüm seriyi takip eden bir hayran için kaçırılmayacak bir film ama bu neticenin beklentilerin altında kaldığı gerçeğini değiştirmiyor .
Çünkü şık bir ciladan daha fazlasını yapabilen ne filmler gördük artık ; dolayısıyla beğeni ( ve beklenti ) eşiğimiz kaçınılmaz şekilde yükseldi .
Her birimizin .
