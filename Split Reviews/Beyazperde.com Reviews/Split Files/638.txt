Çılgın Hırsız serisiyle Gru’nun minik sarı yardımcıları olarak beyazperdede boy gösteren ve 7'den 70’e herkesin kalbini kazanan minyonlar Pierre Coffin ve Kyle Balda imzalı , Universal Pictures ve Illumination Entertainment ortak yapımı yeni film Minyonlar ile kendi maceralarını yaratıyor .
Hizmet edilecek en çılgın efendiyi bulmak için tarih öncesi çağlardan beri arayışlarını sürdüren kahramanlarımız en sonunda umutsuzluğa düşerek kendilerine kurdukları buzul mağarada yok oluşun eşiğine geliyor .
Ancak Kevin , çocuksu Bob ve müzik sevdalısı Stuart , kabilelerini kurtarmak için 1968 senesinin New York’una doğru yola çıkıyor ve hizmet edilecek en çılgın efendiyi bulmadan kabileye dönmemeye ant içiyor .
Gelmiş geçmiş en büyük kötü olarak görülen Scarlet Overkill ve mucit eşi Herb Overkill için çalışma şansına erişen kahramanlarımız için elbette ki , işler hiç de ummadıkları yönlere sapıyor .
Filmin dünya çapında sevilen küçük , sarı ve saf minyonları temel aldığı için topladığı ilgiyi hak etmediğini söylemek yanlış olmaz .
Gru ve kızlarla geçen 2 başarılı filmin ardından minyonların yeni macerası beklentilerin oldukça altında kalıyor .
Minyonların kendi içlerindeki diyalogları ve dinamikleri dışında iç ısıtan ya da zeki pırıltısı barındıran bir sahneye rastlamak çok zor .
Hem çocuklara , hem de yetişkinlere yönelik bir film ortaya çıkarmaya çalışan yapım ekibi , ne yazık ki ikisinde de başarısız olmuş .
Animasyon filmlerin son 10 yılda yaşadığı devrim , gittikçe daha çok şiddet öğesini animasyonlara ekleyerek yetişkinlere de hitap etme uğraşı bu filmin de başını yakmış diyebiliriz .
Filmde yer alan aşırı şiddet , bir çocuk için olduğu kadar bir yetişkin için de rahatsız edici oluyor .
Çünkü sevimli minyonları seyretmeye gelen seyirciler , arkadaşlarını kurtarmak için nükleer bomba yutmak zorunda kalan ya da onu öldürmek için peşinden koşan 50 kötü adama bir bir av olup korku içinde titreyen minyonlarla karşı karşıya kalıyor .
Filmin animasyon kalitesinin de Çılgın Hırsız’daki  gibi olmadığını söylemek yanlış olmaz .
Renk seçimleri , çizgiler ve şekiller olarak ele aldığımızda yetişkinlerden çok çocuklara yönelik olan , ancak hikaye örgüsünü ve sahnelerini ele aldığımızda çocuklardan çok yetişkinlere yönelik olan bir film var elimizde .
Anlaşılan o ki Çılgın Hırsız serisinde yönetmen olarak yer alan Chris Renaud’un Minyonlar’da olmaması filmin kaderini bir hayli değiştirmiş .
Filmin belki de en başarılı yönü Heitor Pereira tarafından üstlenilen müzik seçimleri .
Jenerikten itibaren çok doğru parçaları kullanan filmin soundtrack’inde Jimi Hendrix’ten Foxy Lady , The Turtles’tan Happy Together ve The Kinks’ten You Really Got Me gibi keyifli parçalar yer alıyor .
Filmin orijinal seslendirme kadrosunda yer alan Sandra Bullock ve Jon Hamm , , Hollywood getirisi olarak çok kısıtlı bir ses yelpazesiyle çalışmış olsa da , filmin Türkçe dublajını üstlenen Beren Saat ve Kenan Doğulu’nun seslendirmesinden çok daha başarılı bir işe imza atmışlar .
Saat’inki kadar naif bir ses süper kötü Scarlet’e uymamış , Doğulu’nun alıştığımız sesi ise sözlerdeki duyguyu yansıtmak konusunda zayıf kalmış .
Ancak başroldeki 3 minyonu seslendiren Pierre Coffin’in İspanyolca , Fransızca , İtalyanca ve İngilizce kelimelerin çarpıtılmış versiyonlarıyla ortaya koyduğu ‘Minyonca’ dili takdire şayan .
Filmin jenerik kısmı ve finalinde Gru’nun boy gösterişi ne yazık ki filmin en çok beğeni toplayan kısımları diyebiliriz .
Eğer küçük , sarı minyonları özleyenler varsa Minyonlar filmini es geçip en baştan Çılgın Hırsız serisini izlemeliler .
Çünkü gönüllere taht kuran minyonlar , o serinin kahramanları olarak kalmış .
