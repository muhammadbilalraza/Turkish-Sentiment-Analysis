Bergman öldü .
Şu sıralar birçok sinema sayfasında Bergman üzerine yazılar okuyor olmalısınız .
Birçok yazı ölümünün ardından üzüntü ve ağıt yakıyor .
" Dünyanın gelmiş geçmiş en büyük yönetmenlerinden olan , sinemanın gelişmesinde mihenk taşı olarak rol alan usta isim Bergman öldü " .
Böyle insanların ölümü gerçekten garip hissettiriyor .
Sanki bir ölümsüzlük kontenjanı olmalı ve bu tür insanlar ölüme karşı bağışıklık kazanmalı .
Yönetmenlik kariyerinde 60`a yakın filme imza atan Bergman'ın , büyük yankı yaratmış filmlerinin arasında Fanny ve Alexander'ın ayrı bir yeri var .
Hristiyanlık , pişmanlık , hayaletler , yabancılaşma ve aşkı ele alan bu başyapıt ; En İyi yönetmen , En İyi Sinematografi , En İyi Yabancı Film , En İyi Kostüm , En İyi Sanat Yönetmenliği dallarında dört Oscar'a layık görülmesinin yanında , Oscar dışında kazandığı toplam 18 ödülle de dikkatleri üzerine çekiyor .
Bergman ismi zikredildiğinde adı illa ki beraber anılması gereken usta görüntü yönetmeni Sven Nykvist'ın kamera arkasında olduğu film , sinemayı kişisel ifadenin yaratıcı sanatı olarak tutarlı bir şekilde kullanan usta yönetmenin son başyapıtı .
Yaşama karşı duyulan sevginin ilanı olarak nitelendirilen film , Bergman'ın en çok eğlendiğini ve en çok çalıştığını belirttiği yapıt olarak da ayrı bir özellik taşıyor .
Bu son film , aynı zamanda Bergman'ın bir sinemacı olarak yaşamının bir toplamı hüviyetinde .
Gerçekten de film Bergman sinemasında bilinmeyen bir nokta kalmaması için yaratılmış bir son söz gibi adeta .
Kendi filmografisini özene bezene işlemiş bir yönetmenin nihai kertede hiçbir bilinmeyene mahal bırakmaksızın sunduğu bir cömertlik şöleni gibi .
Filmi izleyince ünlü yönetmenin gözünün arkada kalmadığını düşünüyorsunuz .
Her ne kadar son yıllarında ihtiyarlığın da verdiği huysuzlukla " Yaptığım filmlere tahammül edemiyorum " demiş olsa da .
Başta 312 dakika süren dört bölümlük bir TV dizisi olarak çekilen film , bir tiyatro yönetmeni baba ve aynı tiyatroda oyuncu olan annenin iki çocuğu Alexander ve Fanny'nin merkezinde ilerliyor .
Bir yandan erkek ve kadın arasındaki karşıtlığa işaret ederken , bir yandan da çocuklarla yetişkinlerin dünyasını gözler önüne seriyor .
İki kardeş Alexander ve Fanny'nin babaları , bir Shakespeare oyununu sahneye koyma hazırlığındayken ölüyor .
Bu ölümden bir süre sonra anne bir psikopos ile evleniyor .
Bu evlilikle beraber iki kardeş için kasvet dolu günler başlıyor .
Filmin öyküsü Shakespeare ile kurduğu ince bağlarla gelişiyor .
Üvey baba gazabına uğrayan Alexander , tıpkı Hamlet gibi ölen babasının hayaleti ve başka hayaletlerin ziyaretine uğruyor .
Babasının ölümüyle korkuyu tadan küçük Alexander , üvey babasının karanlık varlığıyla dinsel tutuculuğu , şiddeti ve başkaldırmayı öğreniyor .
Bergman başlı başına bir tiyatro oyunu gibi kurguladığı bu filmle ince bir işçilikle işlenmiş bir masalı sunarken , yine kendi elleriyle bu masalsı havayı bilinçli şekilde yerle bir ediyor .
Bu temel karşıtlık ekseninde ilerleyen film , sadece Bergman filmlerinde hissedebileceğiniz o kendine özgü gerilimi yaşatıyor size .
Sanki filmi izlerken farklı bir koku alıyorsunuz ; elle tutulamayan , hissedilen bir şeyi somutlanmış bir biçimde algılıyorsunuz .
Bu , içine girdiğiniz görkemli atmosferin gücünden başka bir şey değil esasında .
Fanny ve Alexander , yönetmenin yaşamı düşünüldüğünde Bergman'a ait otobiyografik izleri yakalayabileceğiniz bir film .
Zira Bergman da çocukluk yıllarında , bir papaz olan babasının etkisiyle ağır ve katı disiplinli bir dinsel eğitimden geçmişti .
Bu son filminde geçmişine , çocukluğuna doğru bir geri dönüş gerçekleştirmiş bir anlamda .
Röportajlarında aktardığı , babası tarafından kapatıldığı dolabı hatırlayınca , filmdeki üvey babanın kasvetli evine anlam yüklemek hiç de zor olmuyor .
Bu öznel yaklaşım Bergman filmlerinde sıkça karşılaşılan bir durum .
Zaten sinemayı kişisel anlatımın yaratıcı sanatı olarak tutarlı bir şekilde kullanan bir yönetmen için çocukluk evresi son derece kullanışlı bir malzeme olmalı .
Gerilim , fantastik ve dram türlerinin ustaca bir birleşimi olan film , ustaya yakışır bir veda havasında .
Günümüz popülist sinema anlayışından oldukça farklı olan ve izleyicisinden çok şey bekleyen Bergman sinemasını düşündüğümüzde , Fanny ve Alexander yönetmenin filmlerini henüz izlememiş bir seyirci için doğru bir başlangıç olarak da gösterilebilir .
