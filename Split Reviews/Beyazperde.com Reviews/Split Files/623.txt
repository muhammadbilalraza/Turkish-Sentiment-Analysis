Kucağında , Uluslararası Yarışma’dan En İyi Film , En İyi Yönetmen , En İyi Kadın Oyuncu ( Ecem Uzun ) ve Ulusal Yarışma’dan Film - Yön Derneği En İyi Yönetmen , gene En İyi Kadın Oyuncu ( ve gene Ecem Uzun ) ödülleriyle dönmeyi başardığı 2016 Uluslararası Antalya Film Festivali’nde Türkiye prömiyerinde seyretme şansı bulduğum Tereddüt , izdihamlı ilk gösteriminin yapıldığı o serin ekim akşamından bu yana , yerli - yabancı eleştirmeninden seyircisine pek çok sinemaseveri şüphesiz ki derinden etkiledi .
Yaklaşık 1,5 aydır esen sağlam bir “mutlaka seyretmelisin” rüzgarını arkasına alarak bu Cuma vizyona giren film , 2016’nın kapanışı açısından yerli sinemamız için yüzakı bir iş diyebiliriz gönül rahatlığı ile .
Film üretim sürecine 4-5 yıllık oldukça uzun ve demli aralıklar devam eden yönetmen ve senarist Yeşim Ustaoğlu yine hayata karşı duruşunu ve öfkesini , - tıpkı Güneşe Yolculuk ,  Bulutları Beklerken filmlerinde olduğu gibi - karakterlerin öyküsüne ilmek ilmek geçirdiği bir işe imza atıyor Tereddüt ile .
Bu sefer karşımızda , biri alt sınıf diğeri üst sınıftan ‘karşılıklı’ gibi duran ama aslında aynı cephede saf tutmuş iki kadın karakter var .
Psikiyatrist Şehnaz ( Funda Eryiğit ) ve Elmas ( Ecem Uzun ) .
Çocuk yaşta evlendirildiği –çok başarılı psikodrama sahnesinden önce - her halinden belli olan Elmas , benzeri koşullarda yaşayan yaşıtları gibi kocasını ve onun annesini memnun etmek için çabalayan ama kimseye tam anlamıyla yaranamayan , hayatı bir çırpıda bir gecede ellerinden alınmış bir kadın .
Ne bir istek , ne bir umut var yaşamında ; sadece bıkkınlık ve çok çok haklı bir tiksinme .
Zira yatalak kaynana ( Sema Poyraz ) çilesi bir yana , kendisine göre oldukça yaşlı olan kocası ( Serkan Keskin ) ile cinsel hayatları süresiz tecavüz safhasında .
Konu özetine çok girmeden hayatın tokatladığı Elmas’ın , kaldırıldığı hastanede zorunlu görevde olan Şehnaz’ın hastası olduğunu ve iki kadının yollarının bu şekilde kesiştiğini dile getirelim .
Şehnaz ise eşi ile olan sorunlarını örtbas etmek üzere devam eden bir evlilik içerisine sıkışan , kendisi psikiyatrist olmasına rağmen yaşamındaki sorunları çözemeyen , okumuş ve Elmas’a göre oldukça üst yaşam standartlarına mensup bir kadın .
İki kadının , trajik bir adli bir vaka ile kesişen öyküleri , vaka sonuca ulaştırılmaya çalışırken de ilerlemeye devam ediyor ; Elmas tedavi olma yolunda , Şehnaz ise düğümlerini çözme yolunda aşama kaydediyor .
En azından Ustaoğlu’nun senaryo kurgusu ile vermeye çalıştığı bu yönde .
Film Elmas’ın güçlü dramının karşısına Şehnaz’ın evliliğinde yaşadığı şiddet potansiyelini koyarak senaryo çatısı açısından bir denge kurmaya gidiyor .
Fakat Elmas’ın yaşadığı şiddet kadının neredeyse akli dengesini kaybedecek bir ruh haline evirilme olarak verilirken , Şehnaz’ın evliliğinde yaşadığı dramı yansıtma yöntemi , kadın bedeninin kullanımını ciddi bir biçimde sorgulatıyor .
Biletleri ( 18 + ) ibaresi ile basılan festival gösterimi sonrası büyük yüzdesi kadın olan seyirci ve eleştirmenler , buram buram yaşadığımız muhafazakârlık ikilimi içerisinde , Yeşim Ustaoğlu’nun cesaretine şapka çıkarttılar .
Şahsi fikrim odur ki eserin anlatım cesareti ile Şehnaz karakterinin yaşadığı şiddetle yüzleşmesi ve katarsise varışı , Şehnaz’ın bedeni üzerinden bu kadar kurgulamadan da verilebilirdi .
Yanlış anlaşılmalara mahal vermeyeyim , sinemada öykünün hizmet ettiği cinselliğin kullanılmasına elbette karşı olacak bir bağnazlıkta değilim .
Tereddüt’te ciddi biçimde tereddütte düştüğüm durum , ataerkilliğe atfedilen kadına karşı şiddetin öğelerinin Şehnaz’ın bedeninin kullanımıyla yeniden ve yeniden üretilmesi .
Yani eleştirilen olgunun kıskacına düşmeye zemin bırakılması ; ki sinemanın anlatım dili bunun tam tersine de mahzar olabilecek kapasitedeyken .
Örneğin kadına karşı aile içi ve toplumsal şiddet ve beraberinde gelen baskıyı konu alan Pelin Esmer’in son filmi Gözetleme Kulesi’nin baş karakteri Seher’in yaşadıkları da oldukça sertti .
Ama Seher’in yaşadığı şiddeti , onun bedenini arz malzemesi yapmadan sunmayı başarıyordu yönetmen - senarist Esmer .
Bir başka örnek de 2015 yılından verelim ; Cannes Film Festivali’nin Belirli Bir Bakış bölümünde denk geldiğim Meksikalı yönetmen David Pablos’un Las Elegidas filmi , yüzümüze tokat gibi çarpan sert kadın dramlarını , elinde dekora hizmet edecek tüm imkanlar varken ( haydi söyleyelim film bir genelevde zorla fahişelik yaptırılan kadınları kadraja alıyor ) , kadın bedenini iştah açıcı biçimde kullanma kıskacına düşmeden karakterlerin öykülerini tüm sertliği ile vermeyi başaran bir yapım olarak buraya not düşülebilir .
Muhtemelen eşeledikçe benim atladığım pek çok örnek de çıkacaktır .
Üzüldüğüm ve anlamaya çalıştığım nokta , oyuncusu tarafından ne kadar başarılı biçimde canlandırılmış olursa olsun ‘Şehnaz’ın denge unsuru olarak kurgulanan dramı , bu görsellik tercihiyle desteklenmese olmaz mıydı ? ’ sorusu .
Bu soruyu burada bırakıp , filmin oyunculuklarında ödüle açık ara giden , 2016’nın Türkiye açısından şüphesiz ki en hızlı yükselen oyuncusu Ecem Uzun’u bu satırlar aracılığı ile bir kez daha alkışlayalım .
Aldığı tüm ödülleri yerden göğe kadar hak eden bir performans ve yetenek kendisi .
Nihayetinde masaya koyduğu çocuk yaşta zorla evlilik , aile içi fiziki ve psikolojik şiddet , tecavüzle sonuçlanan cinsel şiddet gibi anımsanmayacak bir seri ciddi problemi tek çatı altında toplama ve seyirci önüne koyma cesaretiyle Tereddüt , maalesef çok güncel , çok gündemimiz ve gerçek dertlerimize hizmet eden bir yapım .
Bu sefer gülmeyecek , rahatlamayacaksınız ; hem de hiç .
