Bazı oyuncular , en iyi performanslarının gölgesinde kalır ve üzerlerine yapışan o performansları yüzünden kariyerlerinde sorun bile yaşayabilirler .  Rosamund Pike gibileriyse , bunu bir avantaja dönüştürür ve sevilen performansa benzer bir rolle geri dönüp , kaldığı yerden devam etme hissini izleyiciye aktarır .
İşte , Pike’ın “I Care a Lot” filminde kendi için tam olarak başardığı bu .
Gone Girl filmindeki Oscar adayı performansına çok benzeyen , zeki , korkusuz ve güçlü karakter figürüyle , neredeyse aynı bakışlarla yine karşımızda ve biz onu bu haliyle görmeyi gerçekten özlemişiz .
Pike , J Blakeson’ın son filminde , yaşlı insanlara birer av gözüyle bakan , sistemli bir yöntemle onların mal varlığına el koyan , yasal vasi Marla Grayson olarak karşımıza çıktı .
Netflix yapımı filmde ona Eiza Gonzalez , Dianne Wiest ,  Chris Messina ve Peter Dinklage eşlik ediyor .
Son dönemde , #metoo hareketi birçok filmi ve sektörü hak ettiği üzere etkilemiş durumda .
Yakın zamanda Promising Young Woman gibi ( bazı sorunları olsa da ) önemli ve değerini bulan örnekleri de çoğalmaya başladı ama bu durum her zaman olumlu sonuç vermeyebiliyor .
I Care a Lot , bu anlamda derdini en anlatamayan , bakışı en kabul edilemez yerden kuran ve söylemleri en eğreti şekilde senaryosuna dahil eden filmlerden biri olmuş .
Sanki , suç türünde bir hikaye yazılmış da sonradan #metoo hareketi akıllara gelip , senaryoya dahil edilmiş gibi .
Neredeyse daha ilk sahnede , Marla karakterinin karşısına çıkan bir erkekle olan diyalog bile bunu gözler önüne seriyor .
Yani eğreti duran ve hikayeye zorlama eklenmiş hissi veren söylemler daha filmin en başında kendini gösteriyor .
Bu meseleye bu denli basit ve zorlama bakmak yetmezmiş gibi , senaryo ilerledikçe benzer şekilde manevralar ve diyaloglar görüyor , aynı hissiyatı tekrar tekrar yaşıyoruz .
Kaldı ki bu mücadeleyi ve güçlü kadın figürünü , yaşlı insanları ( özellikle kadınları ) kandırıp , bütün mal varlıklarına konan bir dolandırıcıdan görmek de ziyadesiyle “saygısız” duruyor .
Karakterin , geçmişi hakkında da yeterli bir veri olmayınca oldukça karikatürize kalıyor . 
Bu konu dışında , iki ana karakter üzerinden yaratılan çatışmaya gelelim .
Bir yanda bir dolandırıcı var ve hayatta güçlü olmanın ve başarmanın cesur olmaktan geçtiğine inanıyor .
Diğer yanda da hayatında en çok annesini seven ve onun için her şeyi yapabilecek bir adam var ama bir mafya lideri .
İki karakterin de iyi ve kötü yanları var ama sonuç hanesinde ikisi için de rahatlıkla “kötü” diyebiliriz .
Filmin ender olumlu yanlarından biri , sürekli taraf değiştirdiğimiz , iki karakter arasında oynanan kedi fare oyunu .
Dinamik bir şekilde ekrana yansıyan , yer yer eğlendiren ve heyecanı / gerilimi sürekli zinde tutan bir tempo bizi karşılıyor .
Uzunca bir süre “kötüler” arasında bir seçim yapmamızı istiyor yönetmen ve biz bunu yaparken o , işi sisteme bırakıyor ve finalde bizim bir taraf olmamıza gerek kalmayacak bir sonuca götürüyor hikayeyi .
Bu anlamda , salt aksiyon ya da eğlence arayan izleyiciler için , kısmi hatalar finalle birlikte biraz toparlanmış oluyor .
Aksiyon kısmındaki hataları biraz daha açmak gerekirse ; öncelikle , mantık hataları ve senaryodaki komik bile olmayan manevralar filme epey zarar veriyor .
Bu noktada , filmin kendini ciddiye almadığını düşünüp , bu tercihlerini sevmek mümkün ama bunu yaparsak da özellikle kadın hareketi üzerinden vermeye çalıştığı mesajlar daha da kötü bir bağlama oturuyor .
Tersi düşüncede , mesajların ciddiyeti ve senaryonun matematiği devreye girerse de bu basit mantık hataları ve beceriksiz karakterler filmi yerle bir edecek kadar göze batıyor .
Tüm bunlara rağmen , iyi ayarlanan tempo , Pike’ın oyunculuğu ve seyirci dostu olan seyirlik film özelliklerinin bolluğu sıkılmadan iki saat geçirmeyi kolaylaştırıyor .
Filmin bir diğer derdi de güçlü olanın , cesur olanın kazanacağı vurgusu ama tıpkı güçlü kadın söylemlerinde olduğu gibi burada da büyük sorunlar var .
Kurtlar kuzular , aldatanlar aldatılanlar ve benzeri ifadelerle insanların ikiye ayrıldığını söyleyen Blakeson , ülkemizde sıkça duyduğumuz “bu kadar keriz varken , dolandırılmayı hak ediyorlar” tarzı bir sığ sonucu neredeyse haz vererek düşündürüyor .
Güçlü kadın profilini , çekicilik ve zekilik üzerinden adeta “güzelliğini kullan” gibi kabul edilemez bir zemine oturtuyor .
Bunu yapmak istemese bile ( varsayımsal olarak ) kesinlikle hissettirdiği şey bu oluyor .
Kısacası , aksiyonuyla , eğlencesiyle ve hiç sıkmayan temposuyla iyi bir komedi / suç filmi olma potansiyeli barındıran film , bakışı ve zorlama söylemleriyle bir o kadar yere çakılıyor .
Bir de senaryo zaafları eklenince macerasını vasat ya da vasatın bir tık üstü bir yerde bitiriyor .
