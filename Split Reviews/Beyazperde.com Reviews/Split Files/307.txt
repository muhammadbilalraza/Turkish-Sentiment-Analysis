Pixar’ın Oscar garantili filmlerine bir yıllığına ara verdiği 2014 yılı , başka stüdyoların etkileyici ve orjinal animasyonları denediği bir test platformu oldu resmen .
Basit bir oyuncak promosyonu beklerken Warner Bros’un Lego Filmi , senaryosuna getirdiği yaratıcı ve taze bakış açısı ile seyircileri ve eleştirmenleri gayet etkiledi .
Diğer yandan Ejderhanı Nasıl Eğitirsin 2 , zor olanı başardı ve gayet iyi olan ilk filmden daha etkileyici , daha geniş bir fantastik dünya yaratan , fantastik çocuk hikayesinden her yaştan seyirciyi çekecek epik fantastik türe geçen bir devam filmi yarattı .
Bu denli başarılı animasyonlar 2014’e damgasını vurduktan sonra yeni yılın bu kadar heyecanlı , renkli , kalpleri ısıtan , coşkun taşkın ve olabildiğince eğlenceli bir animasyon ile başlamasına şaşırmamak lazım .
6 Süper Kahraman’ı o kadar sevdim ki , hiç tereddüt etmeden Pixar şaheseri The Incredibles’dan beri en başarılı animasyon süper kahraman filmi olduğu söyleyebilirim .
6 Süper Kahraman , The Incredibles , kült animasyon favorisi The Iron Giant  ( bu iki filmin Brad Bird tarafından yazılıp yönetilmiş olması şaşırtıcı olmamalı , esinlenecek daha iyi bir kaynak düşünemiyorum ) ve akla gelebilecek her tür Japon Anime stilini ( acayip ‘tentacle’ seks sahnelerinin olduğu yetişkin " Anime " leri saymazsak ) bir araya getiriyor .
Film resmi olarak bir Marvel çizgi romanından uyarlanmış , fakat Marvel Sinematik Evren’i ile bir bağlantısı yok , yani ileride Demir Adam veya Kaptan Amerika’nın animasyon versiyonunu görmeyeceğiz .
6 Süper Kahraman’da çocuk dahi Hiro , bir trajediden sonra abisinin icat ettiği yumuşak ve sarılınası sağlık robotu Baymax ile arkadaş olur .
Hiro daha önce bir kaza olduğunu zannettiği trajedinin aslında bir Kabuki maskesi ardında gizlenen , mikroskobik robotları kötü komploları için kullanan biri tarafından düzenlendiğini öğrenince bu güce karşı savaşmak için abisinin bilimadamı arkadaşlarından oluşan bir süper kahraman grubu yaratır .
Bariz bir biçimde hem Amerikan animasyon yaklaşımından , hem de Japon Anime estetiğinden etkilenen film , bu iki apayrı stili muazzam bir denge ile biraraya getiriyor .
Bu iki yaklaşımda işe yarayan elementleri avantajına kullanırken hem Amerikan , hem de Japon stilinde şahsen beni bazen rahatsız eden öğeleri de elemeyi başarıyor .
Mesela hemen her Anime’de bulunan dinamik ve hızlı olduğu kadar renk dolu aksiyon sekansları bulunuyor , fakat bu tarzın bazen abartılı kullanabileceği bayat fiziksel esprilere kaçmadan .
Diğer yandan hikaye her ne kadar Disney stili bir animasyon projesi ile tipik Amerikan süper kahraman yapısını takip etse de , Anime stilinden etkilendiği için daha karanlık ve daha orjinal bir atmosfer yakalayabiliyor .
Filmin yarattığı , San Francisco ve Tokyo’nun biraraya geldiği " San Fransokyo " şehrinin görsel bakımdan etkileyici dizaynı bile bu iki yaklaşımın birleşimini başarıyla betimliyor .
Anime ve süper kahraman filmlerine alışık olan seyirci için 6 Süper Kahraman’ın hikaye yapısı gayet tanıdık gelecektir , fakat filmin cazibesi türü yeniden yaratmaya çalışmasında değil , daha önce çok defa gördüğümüz türde sahneleri yaratıcı bir biçimde tekrar elden geçirmesinde .
Mesela kahramanlarımızın kötü adamdan kaçtığı araba kovalamaca sekansını ele alalım .
Bu sahne uyutacak derecede standart olabilirdi fakat kendine ait karakter esprileri ve bazı orijinal görsel yaratımlar ile yılın en eğlenceli sahnelerinden biri olmayı başarıyor .
Bir araya geldiklerinde Lost dizisinin duman canavarını hatırlatan mikro robotlar bu tarz sahnelerde hep kullanılan misiller ve kurşunlar yerine daha orijinal bir görsel deneyim sunuyorlar .
6 Süper Kahraman , adı üstünde her ne kadar çocuklar için eğlenceli bir Marvel süper kahraman filmi yaratmaya uğraşsa da , hikayenin ana odağı her zaman Hiro ve Baymax arasındaki arkadaşlık oluyor , bu sayede çocukların ailedeki bazı kayıplar ile nasıl başa çıkabileceklerini dürüst ve içten bir biçimde inceliyor .
Hem Marvel hayranlarının , hem Disney sevenlerin , hem de Anime takipçilerinin bir an önce salonları doldurması tavsiyem .
