Yetmiş üç yaşındaki bu muhteşem insan için ne yazılabilir ki ?
O gözlerini kısık kısık küçülterek , müstehzi ifadelerle beyazperdede salınmasını müthiş bir keyifle izlemeyi hangi sinema tutkunu istemez ki ?
O küçümseyici , horgörülü , alaycı gülümsemesiyle , ters ama her daim tatlı kaçık halleriyle Robert De Niro’nun kendine has ve muazzam bir aura’sı olduğu her sinemaseverin malumu .
Son yıllarda fazlaca niteliksiz filme katkı koydu ama ne gam ; Holywood’un yaşayan efsanesi o , De Niro’yu her haliyle , en vasat filmde bile izlemek yine de keyif verici . 
De Niro’nun kanımca en değerli özelliği detaylarda kendini daha fazla belli eden o sahici oyunculuğu .
Bana göre , tüm zamanların en hakkı yenilmiş filmlerinden biri olan , kült - ötesi Midnight Run’ı anımsar mısınız ?
Bu filmde benim en unutamadığım sahne , filmin ana hattından tamamen bağımsız ve komedi unsurunun hiç olmadığı tek sekans , kızıyla yüzleştiği o az diyaloglu bölümdür , tanrım ne oyunculuk !
Konu , başrolde De Niro’nun olduğu bir film olunca Taxi Driver’dan Raging Bull’a , unutulmaz Godfather’dan Goodfellas’a gönderme yapılacak o kadar yapım var ki , ama yine de ben , bir komedi filmi olduğu için detaylarıyla Midnight Run’ı anmayı tercih ettim ; yoksa De Niro bir sinema deryasıdır ve başyapıtlarına dalarsak o dehlizden çıkamayız . 
Çılgın İhtiyar’da en büyük şansı ya da şanssızlığı Robert De Niro gibi bir üstün yetenekle başrolü paylaşmak durumunda olan Zac Efron yaşıyor .
Başka şansı var mı ?
Gölgede kalacak tabi ama De Niro’nun gölgesi , sadece gölgede büyüyen bir çiçek misali Zac’in de toprağına olumlu yansıyor , onu büyütüyor ; aralarındaki uyum , gayet iyi . 
Farklı yaş , motivasyon ve karakter grubundaki iki “akrabanın” komik , seksapelitesi yüksek ve eğlenceli bu serüveni , ister istemez insana aşk , cinsel münasebet , yaş farkları , ilişkiler ve hatta ölüm ve hayat hakkında dozunda sorgulamalar da yaptırıyor ama felsefi ve iddialı argümanları sınırlandırılmış bir biçemde ; ya ne olacaktı !
Yetmiş üç yaşındaki bir sinema ustasını libidosu yüksek bir emekli militer rolünde seyretmenin hazzı emsalsiz açıkçası . 
Yönetmen Dan Mazer’i , ilk olarak leş - komedi dalının son yıllardaki en tuhaf örneklerinden Borat “ucubesi”nden hatırlıyoruz ; hardcore şaklabanlıklarla bezeli ama komedi gücü yadsınamayacak o cesur filmin senaryo grubunda yeralan İngiliz yönetmen , daha sonra vasadın biraz daha üstünde bir yapım olan Bu Aşk Fazla Sürmez ile hatırısayılır bir çıkış yakalamıştı .
Bakalım bundan böyle nasıl projelere imza atacak . 
Çılgın İhtiyar , haftanın pis , sevimli , seksi , komik ve tantanalı filmlerinden . 
Twitter : @atlantisliadam
