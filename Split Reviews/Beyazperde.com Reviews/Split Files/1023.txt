Şerif Gören gibi Türk sinemasının kilometre taşı bir ismi afişlerde yeniden telaffuz ettirmesiyle bile merak ve heyecan uyandıran bir filmdi Ay Büyürken Uyuyamam .
Hele ki başrol oyuncusu Ayça Bingöl'ün yakın zamanda yer aldığı diziyle daha da gün yüzüne çıkan oyunculuğu , bu filmle perçinleniyordu .
Yazının henüz girişinde –di'li geçmiş zaman kullanıyorum çünkü bu yapım için artık her şey çok geç !
Basın gösterimlerinin pek de alışık olmadığı üzere , oldukça kalabalık bir eleştirmenler grubuyla seyrettim Ay Büyürken Uyuyamam'ı .
Film öncesi atmosferden sezdiğim kadarıyla birçok kişi benim gibi , Şerif Gören üstadın neredeyse 20 yıl sonra kamera arkasına geçtiği bu yapımı izlemenin heyecanındaydı .
110 dakikalık film sonrasındaysa hislerim " ben şimdi bu eleştiriyi nasıl yazacağım ? " cümlesinde düğümlendi .
Karşımızda sinemaya 1966'da Yılmaz Güney'in yardımcı yönetmeni olarak adım atan , 1982'de yine Güney'in yazdığı senaryoyu beyazperdeye geçirerek Cannes'dan En İyi film Ödülü ile dönen , Almanya Acı Vatan adlı klasiği göç temalı festivallerde yeniden gösterildiğinde koşa koşa gittiğimiz yılların Şerif Gören'i var .
Ama sinemaya vakfedilmiş 30 yıl ne kadar gerçekse , Ay Büyürken Uyuyamam adlı yapımın olmamışlığı da bir o kadar gerçek .
Ustaya eleştiri getirmek belki bize düşmez ama Şerif Gören adını bir kenara bırakıp , filmi sinemanın gereklilikleri içerisinde değerlendirdiğimizde ortada ne elle tutulur , başı sonu düzgün bir senaryo , ne tutarlı diyaloglar , ne de bir nebze olsun inandırıcılık var .
Oyunculuklar deseniz Ayça Bingöl haricindeki baş karakterler sanki müsameredeler .
Tabii bunda olmamış senaryonun oynanmaya çalışmasının payı da büyük .
Başta gördüğümüz bir karakter , örneğin Fırat Tanış'ın canlandırdığı bıçkın ama geçkin taşra erkeği Balta Cafer'i , filmin 30. dakikasından sonra ara ki bulasın !
Bu rolden bahsetmişken Takkeli ( Ali Düşenkalkar ) , Fırıldak Hüsnü ( Necip Memili ) , dönek Hüsam ( Hakan Boyav ) gibi başarılı yan karakterlerin , başrollerden çok daha inandırıcı oyunculuklar sergilediğini ifade etmem gerek .
Bu da tamamen bireysel oyuncu performansından kaynaklanıyor zannımca .
Film Necati Cumalı'nın 1970'lerde taşrada yaptığı gözlemler sonucu kaleme aldığı öykülerinin toplam bir uyarlaması ama bir dönem filmi değil ; neresinden baksanız zaman ve dekor olarak tamamen günümüzde geçiyor .
Fakat günümüz Ayvalık'ında ( ya da benzer bir Ege sahil kentinde ) geçemeyecek kadar da bağnaz sahnelere ve bakış açısına sahip .
Kendi çatısı altında ahlakı - ahlaksızlığı sorgulamadan her türlü yaşayan taşra insanının dışarıya –ya da ulaşamadığı ciğere karşı - ahlak kumkuması kesilmesi ve günümüz moda tabiriyle ‘mahalle baskısının ' farklı olanı canından bezdirmesi gayet elle tutulur ve lafı gediğine koya koya işlenebilecek bir konuyken , bu uyarlamada maalesef heba ediliyor ; bu şans , yönetmeninden beklemediğimiz hatalarla boşa harcanıyor . 
Zira bu kopuk anlatım dili , daha sahnenin duygusu tamamlanmadan yapılan plan kesmeleri , oyuncuların yüzüne yapılan abartılı zumlar - yakın planlar , seyirci zekasına bırakılması gereken detayların kör kör parmağım gözüne olması , yani bugün televizyonda 1970'lerden bir Yeşilçam filmi seyrederken eğlendiğimiz detayların her biri , maalesef bu filmde gerçek bir sinema adına kullanılıyor .
Aslında Şerif Gören hoca bu filmi 1980'lerde çekip sinemalarda gösterse belli bir seyirci kitlesi elbette bulur , el attığı işi pekala seyrettirebilir , ‘cesur sevişme sahnelerinin ' yarattığı merakla muhtemelen filmin gişesinden gelir de elde ederdi .
Fakat takvimler 1 ay sonra 2012'yi gösterecekken , kurgu masasından geçtikten sonra dönüp de bir daha seyredilmemiş gibi vizyona girecek bir film var kaşımızda .
Zira filmde maddi bir kurgu hatası dahi var .
Maalesef sahnelerdeki ışık , kostüm , devamlılıkta yaşanan özensizlikler kurguyu da vurmuş durumda .
Bir filmin setinden başlayarak o işe onlarca kişinin emek verdiğini , ekmek yediğini bilerek yaklaşmak lazım film eleştirisine .
Nihayetinde ‘bekara karısını boşamak kolay , gel çok iyi anlıyorsan , sen çek ! ' teklifini duymak her an olası .
Fakat bu dönemde karşımızda sinema adına sunulan şeyde bir nebze olsun sanat , içimize işleyecek biraz sinema duygusu , bunları da geçtim elle tutulur bir devamlılık beklemek hakkımız diye düşünüyorum .
Uzun lafın kısası , Ay Büyürken Uyuyamam bu hafta vizyona giren 3 yerli filmden muhtemelen en son seçenek olarak seyircisini bekleyecek .
