Dikkat : Bu yazı film hakkında mecburen bazı sürpriz bozanlar ( spoiler ) içermektedir .
Müzik kariyerine fantezi - arabesk türünde başlayan Özcan Deniz , önce televizyon ekranlarında başrol oynadığı dizilerle hayatımıza girdi .
Sonrasında Kolay Para , Asmalı Konak Hayat ve Neredesin Firuze ? gibi göz önündeki projelerle devam eden sinema macerası , şimdi de kendi yazıp - yönettiği " Ya Sonra " adlı komedi soslu aşk filmi ile devam ediyor .
Müzikal kariyerinin sinema perdesindeki varlığına etkisi yadsınamaz olan Özcan Deniz'i , bu filmde aynı zamanda başrolde canlandırdığı Adem karakteriyle de izliyoruz .
Film , evliliğin aşkı sıradanlaştırması fikrinden yola çıkarak bize " birbirine çok âşık bir çift evlendikten sonra ne olur ? " sorusunu yönelterek başlıyor .
Günümüz modern kent çiftlerinin pek çoğunun yaşadığı ilgisizlik , ihmalkarlık , hatta bencillik sorunlarına eğilmesini umduğumuz senaryo akışı , " ya sonra ? " sorusuna yerinde cevaplar aramaktansa , evliliklerinin yedinci yılını dolduran Adem ve Didem çiftinin birikmiş meseleler üzerinden ipleri kopartmasına odaklanıyor .
Arada geçen yedi yılda neler yaşandığını , susup susup patlama noktasına gelen , sabırlı eş Didem'in ( Deniz Çakır ) çıkarttığı tartışmalardan ve nihayetinde kariyerini sürdürmesi için evden ayrılmasından az - çok anlıyoruz .
Didem , kariyerinin en önemli iş fırsatı olarak gördüğü teklifi ' kocasının lafına rağmen ' reddetmiyor , geri tepmiyor .
Fakat kendine güvenen bir kadın olarak idealleri için diretmesi , aşkla kurduğu evliliğine mal oluyor !
İşinin peşinden mi gittin ?
Al sana cezası !
Kocası Adem , eşinin iş için şehir değiştirmesine katlanamayan , karısı ufak hedeflerle oyalansın ve dizinin dibinde oturup ona çorba pişirsin isteyen , oldukça şematik , maço bir karakterken , karşısındaki kadına saygı göstermeyi , ondan ' boşanmak ' olarak yorumlayacak kadar da anlayışlı ve kıskanç bir erkek !
İlk başta Didem'in hapsolduğu zoraki kabuğu kıracağına inandığımız anda film , kadına bakış açısıyla bizi biraz daha hayal kırıklığına uğratıyor .
Didem , kendisinden boşanan eski kocasına hala sadık kalan , hatta onu bu kadar ' kızdırdığı ' için hatayı kendisinde arayan , kendi kendisini ezikleştiren bir kadın portresi çiziyor .
Hayatının aşkını bir çırpıda harcadığı için kendisine kızan bu kadın , ' onu bir daha görmek istemiyorum ' diyerek evin anahtarlarını başkasıyla yollayan erkeğine gözyaşları içinde geri koşuyor .
Bravo .
Mutlu son .
Peki ya sonra ?
Beni zorla feminist bir okumaya iten bu senaryo çatısından sonra , oyunculuklara hakkıyla ne kadar değinilir bilemiyorum ama Deniz Çakır'ın oyunculuk performansını tam anlamıyla eleştirmek için kendisini bir de tiyatro sahnesinde izlemem gerektiğini düşünüyorum .
Zira kentli ve sorunlu Didem , karakter açısından Ferhunde'nin iyi huylu versiyonu olarak kabul edilebilir .
Bu yüzden Deniz Çakır'ı bambaşka bir karakter profilinde seyredeceğim günü iple çekiyorum .
Televizyon dizileriyle kendini gösteren Barış Falay'ın ise , şu an tv'de devam eden Ali rolünün bencil ve hırslı taraflarını bu filmdeki Cem karakterine fazlasıyla taşıdığını söylemek mümkün .
Öte yandan , Janset gibi oldukça başarılı bir oyuncuyu da yan karakter olarak değil , artık ' esas kadın ' rolünde beyazperdede görmek istiyoruz .
Şahsen Janset'in oyunculuğunun komedi sit - com'larından çok daha fazlasını hak ettiğine inanıyorum .
Kısacası bu haftanın vizyona giren tek yerli yapımı olarak " Ya Sonra ? " , romantik komedi seyretmek isteyen çiftlere iyi bir alternatif gibi görünse de , filmin , yanınızdaki ya da içinizdeki maço erkeği yeniden canlandıracağını belirtmek boynumun borcudur diyor , tercihi gene Türk seyircisine bırakıyorum .
Not : Filme fazla yüklendiğimi düşünenler çıkacaktır .
Açıkçası müzik sektöründen gelip sinemaya soyunan sanatçılara karşı , filmlerini görmeden önce tarafsız olmaya çalışsam da , bu filmin asıl tartışılması gereken noktasının Özcan Deniz ismi değil , aşkın arkasına saklanarak kendisini meşru gösteren bu bakış açısı olduğunu düşünüyorum .
Senaryo örgüsü film boyunca beni bu açıdan o kadar rahatsız etti ki , bir sinema filmini eleştirirken kullanmam gereken görüntü yönetmenliği , sinematografi , müzik gibi yan unsurlar akılda kalıcı bir şekilde bana geçmedi .
Bir eleştiri yazısının kendisini savunması gerekmez ; fakat popüler kültürde tartışılmaya açık uç bırakmayı da ben tercih etmem .
Duygu Kocabaylıoğlu
