Günce’yi izlerken baba kız ilişkisinden dolayı Kemal Sunal’lı Garip filmi geldi aklıma .
Orada da acılar ve yoksulluk ( burada yoksulluk yok gerçi ) üzerinden giden birbirine tutunma hali vardı …
Ama doğal , dramatik ve aynı oranda komikti …  Senaryosu Hüseyin Namık Üstünel tarafından yazılan , Mete Şener ve Kemal Uzun’un yönettiği Günce’yi izleyince aslında filmin tam olarak ne anlatmak istediğini seçemediğini düşündüm .
Dramatik yapı kurmanın , ailenin ya da kişilerin başına felaket getirmekle sonuçlandığı çokça film izliyoruz ama Günce'de bu formül tutmamış .
Belli ki bir tür sınama hali sunmaya çalışıyor film .
Mesela kötüler salt kötü , hatta kahramanlarımızın karşısına dikilen herkes o kadar kötü ki , dünya kötülükten yıkılacak zannediyoruz .
Tabii ki filmden bir Nubar Terziyan ya da Hulusi Kentmen kıvamında babacan doktorlar , patronlar beklemiyoruz ama bu kadar karikatürize kötülük ve kurnazlığı da anlamıyoruz .
Belli ki iyilik bu sayede iyice açığa çıksın diye yapmışlar .
Film mutlu aile tablosuyla açılıyor .
Patronun oğlunun kendisinden nefret ettiği bir radyo kanalında ısrarla ( ! ) program yapan Cengiz çocuğu olacağını da programından duyuruyor .
Cengiz’in hastaneye gitmesi , çocuğunu annesinin kucağına vermesi ve annenin yanık bir ninni tutturması kötü bir olay olacağının birinci ipucu .
İkinci ipucu da unutulan biberonu almaya koşan annenin başına gelenler oluyor ki orada film başka bir moda geçiyor .
Yani anneyi aradan çıkararak Cengiz ve Günce dönemini başlatmış oluyor film böylece .
Film özellikle radyoların bu kadar geri planda kaldığı bir dönemde sadece radyo programcılığı yaparak lüks bir hayat süren Cengiz’i inandırıcı noktadan uzaklaştırıyor .
Film bir türlü teşhis konulamayan Günce’nin hastalığı ve babanın çaresizliği arasında seyrederken de inandırıcı değil !
Bir yandan beyin mr’ı istenirken bir yandan kemik kanseri teşhisi konuluyor ama hastalığa ilişkin sadece lafla telaffuz edilen bir durum var .
Bakıcı kızın radyo yayının ortasında çığlık çığlığa Cengiz’i araması ve Günce’nin çok kötü olduğunu söylemesi üzerine hep beraber  eve uzanıyoruz .
Çok kötü bir görüntü beklerken Günce’nin kanepenin üzerinde her normal çocuk gibi öksürdüğünü görüyoruz .
Tabii ki ortalık kan revan olsun demiyoruz ama etki ve tepkinin birbirini karşılaması lazım değil mi ?
Film boyunca Günce’nin hasta olup olmadığını anlamakta zorlanıyoruz .
Bir ara yapımcıların Günce’yi falan boşverip birtakım sistem eleştirileri yapmak adına filmi çektiklerini düşünmeye başladım .
Doktor , hastane , patron , polis , anlayışsız sürücü derken kötüler listesi bir hayli kabardı zira filmde .
Günce’yi oynayan Nisa Melis Telli o kadar tatlı bir çocuk ki , zaten ölümün çok dışında duruyor .
O yüzden Garip’ten örnek verdim , orada da Fatoş kendinden büyük laflar ediyor , babasından başka türlü ayrılma noktasına geliyor ama hikaye o kadar dramatik kurulmuş ki , ölüm duygusu olmadan da seyircinin duygulandığı çok an oluyor .
Ama Günce bunu başaramıyor ne yazık ki .
En azından mutlu sona gitme fikrini takdir etmek lazım .
Hastalıktan yırtan baba - kızın Sultan filminde olduğu gibi kötülükleri , yerleşik düzeni , bağımlılıkları arkalarında bırakarak bir tepede konuşlanmaları en azından yaşadıklarından feyz aldıkları anlamına geliyor ki filmin sonunda doğru yola uzandığını söyleyebiliriz .
Onun dışında doğal oyunculuk sergilemeye çalışan Cemal Hünal ve Nisa Melis Telli’nin sevimliliği bile filmi kurtarmaya yetmiyor .
Keşke dramatik yapının tıkır tıkır işlediği , sistem eleştirilerinin yerli yerinde yapıldığı , kötülük ve iyiliğin adamakıllı çatıştığı ve sonuçta doğallığın kazandığı bir film olsaydı .
Oysa öykünün odağı sorunlu , o yüzden yapılan hiçbir şey seyirciye tesir etmiyor ne yazık ki ! twitter . com / BanuBozdemir
