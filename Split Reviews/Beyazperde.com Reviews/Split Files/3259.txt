Edebiyatta ‘gerçekçilik’in büyük ustalarından Henry James’in 1897 tarihli aynı adlı romanından uyarlanan “Arada Kalan” ( What Maisie Knew ) , 19. yüzyılda geçen hikayeyi bugüne yansıtırken büyük oranda ‘marifetli’ bir yapı kurmaya başarıyor .
Hem karakterlerin iç dünyasını hem de genel atmosferi sekteye uğratmadan yapılmış bazı ‘yeni’ tercihler var , ki onlar da ‘gerekli’ olduklarını hissettiriyorlar bu uyarlamada .
İkinci filmleri “Dipsiz” ( The Deep End ) ile keşfettiğimiz Scott McGehee - David Siegel ikilisi , önceki çalışmaları “Şüphe” ( Uncertainty ) ile bir miktar yalpaladıktan sonra projelendirdikleri beşinci filmleri “Arada Kalan”la yeniden toparlanma emareleri gösteriyorlar .
Yönetmenler , Henry James’in romanını hatmettikleri açık olan Nancy Doyne ve Carroll Cartwright’ın ellerinden çıkma senaryonun inceliklerini yetkince yansıtıyorlar beyazperdeye .
Başkarakterin bir çocuk olması da onların yararına çalışıyor ve duygusal yoğunluğu yüksek bir sonuca ulaşıyorlar .
Henry James’in eserinde olduğu gibi , filmde de başkarakterin ismi Maisie .
Anne - babası boşanan küçük Maisie’nin iki ‘bencil’ karakter arasında savrulmasını izliyoruz hikâyede .
Yeniden evlenen anne ile baba , çocuklarını çok seviyorlar belki ama kendilerini daha çok sevdikleri de bir gerçek .
Üvey anne ve üvey babayla ilişki kurmak durumunda kalan Maisie ise , gerçek anne - babasından göremediği ‘özen’i ve tabii ki ‘sevgi’yi buluyor onlarda .
Sınıfsal olarak gerçek anne - babadan aşağıda bir yerlerde duran üvey anne - baba , onların yansıttığı ‘horgörü’yle yaşamak zorundalar , ki bunun sonucu olarak Maisie’ye ve onun ‘tertemiz’ dünyasına tutunuyorlar .
Bu hikâye , Maisie’nin olduğu kadar onların da ‘açlık’ını yansıtıyor anlayacağınız . “Arada Kalan” , aile kavramına sıkı sıkıya tutunan klasik anlayışın aksine , bu kavramı neredeyse elinin tersiyle itip yerine ‘başka bir şey’ koyuyor . ‘Sevgi’yi tek geçer akçe yapmadan , bunun yanına konması gerekenleri de unutmadan vücut bulan film , merkez karakter Maisie’nin savruluşunun ardındaki ‘arıza’yı gösteriyor bizlere .
Ailenin ‘tercih edilebilir’ bir şey olduğunu vurgulayan hikâye , bunun gerektiğinde ‘yok’ sayılabileceğini de söylüyor .
Küçük bir çocuğu ortada bırakarak onun üzerinden bir tür ‘güç gösterisi’ne soyunan gerçek anne - babasının ‘benmerkezci’ doğalarına isyan edemiyor belki Maisie , ama onların yerine geçebilecek olanlara yanaşmayı da ihmal etmiyor . ‘İkincil anne - baba’nın daha sorunlu olabileceğini işaret ediyor önce film , ama hikâye açıldıkça onların ‘yoksul’ dünyasının Maisie’nin ‘saflık’ıyla örtüştüğünü gösteriyor bizlere .
Zaman zaman gözyaşı hamleleri de geliyor bu filmden , ama genel yapıya baktığımızda bunun kaçınılmaz olduğunu görebiliyoruz . “Aşk Hikayesi” ( Love Story ) ' ni izlerken ağlamak ne kadar doğalsa , “Arada Kalan”ı izlerken de aynı durum söz konusu .
Maisie’nin durumuna verilecek ilk doğal tepki gözyaşlarıyla oluyor , ardından da öfke geliyor tabii . “Arada Kalan”ın oyunculuklar açısından şanslı bir film olduğunu söylemek gerek .
Maisie’yi canlandıran Onata Aprile , anlamlı yüzüyle büyük hasar veriyor bize , o yaşta nasıl oynadığı konusunda hayrete düşürüyor .
Bencil anne - babayı canlandıran Julianne Moore ve Steve Coogan ile üvey anne - babayı yamacımıza taşıyan Joanna Vanderham ve Alexander Skarsgård da işlerini layıkıyla yapıyorlar .
Maisie’nin dört ebeveyninin de farklı uluslardan ( Amerikalı , İngiliz , İskoç , İsveçli ) gelmesi , karakterin ‘yalnız ve yabancı’ duruşunu destekleyen unsurlardan biri .
Bu dört oyuncu da , karakterlerinin talep ettiklerini sunmak konusunda yetkin bir görüntü sergiliyorlar .
Henry James’in toplumsal kuralları ters köşeye yatıran metnini bugüne uyarlarken alabildiğine özenli bir dil tutturan “Arada Kalan” , izleyiciyle bağını koparmadan yapıyor bunu , ki zor olan da bu aslında .
Scott McGehee ve David Siegel , ‘beklenen’den ziyade ‘olması gereken’e ilgi gösterdiklerini bir kez daha kanıtlıyorlar bu filmle .
Toplumsal kuralları değil , bireyin iradesini kutsuyorlar .
