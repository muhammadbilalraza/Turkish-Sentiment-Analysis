Bundan yaklaşık olarak 2 yıl önce vizyona giren ve dünya genelinde ortalama bir korku filmi olarak akıllara kazınan Ölüm Alfabesi ( Ouija ) elde ettiği maddi başarı sayesinde yeni bir hikaye ile tekrar karşımızda .
Bu kez her şeyin kökenine , yıllar yıllar öncesine gidiyor , önceki filmde bulunan gençlerin ölümüne sebep olan kötülüklerin nereden doğduğunu öğreniyoruz .
İlk filmi yöneten Stiles White bu kez sahnede değil !
Onun yerine filmografisinde çok daha başarılı yapımlar olan Mike Flanagan yer alıyor .
Bu da Ölüm Alfabesi : Kötülüğün Başlangıcı filmi için ciddi anlamda artı bir değer olmuş .
Flanagan daha önce ilgi çekici bir korku denemesi olan Absentia’yı yönetmiş , 2013’te ise Göz adlı korku filmiyle aslında bu işte ne kadar yetkin olabileceğini göstermişti .
Özellikle de oyuncu yönetimi konusunda başarılı olan isim , geçtiğimiz aylarda vizyona giren Kabustan Gelen’e imzasını attı .
Bir yıla iki ayrı korku filmi sığdırmayı başaran Mike Flanagan , Kabustan Gelen’de son yıllar pek örneğine rastlamadığımız bir anlayışı benimsemiş , hem ciddi ciddi korkuturken , hem de bir yandan büyük bir trajediyi anlatmıştı .
Gelelim Kötülüğün Başlangıcı’na .
İlk filmin finaline yaklaşırken öğrendiğimiz gizemin kaynağı , bu filmin ana konusunu oluşturuyor .
Los Angeles kenti , 1965 ve aynı ev !
Kocasının ölümünden sonra iki kızı ile birlikte beş parasız kalan Alice ( Elizabeth Reaser ) , çocukları Paulina ( Annalise Basso ) ve Doris ( Lulu Wilson ) ’in desteğini de alarak fal bakmaya başlar .
Daha doğrusu öte dünyadan , halen hayattaki yakınlarına haber taşımak için aracı olurlar .
Yaptıkları şey bir bakıma dolandırıcılıktır ama müşterilerini manen rahatlatmak dışında bir şey yapmazlar .
Hatta Alice bazı zamanlarda ücret de istemez .
Bu arada ünlü bir oyuncak markasının ürettiği Ouija adlı Cadı Tahtası’nı satın alır , işleri genişletmeyi planlar .
Lise çağına yaklaşan Paulina kendisine bir erkek arkadaş edinirken , Lulu Wilson’ın adeta döktürerek hayat verdiği Doris ise yeteneklerini ortaya serer .
Gerçekten de Ouija’yı kullanarak ölmüş kişilerle ve tabii babası ile iletişime geçer , işlerin düzene girmesini sağlar .
Tabii babası olarak konuştuğu kişi çok farklı biridir ve üç kişilik aile için dehşetli günler başlamış olur .
Flanagan hikaye bazında ilk filme direkt olarak bir köprü kurarken , yapımın eksiklerini kendi işinde tekrarlamamak için çabalamış , ortaya çok daha ciddiye alınabilir bir film çıkmış .
Ölüm Alfabesi’nde teknik açıdan tatmin olup , sürükleyici anlatım sayesinde sıkılmaya fırsat bulamasak da , özünde hafif ve kolay unutulur bir yapım vardı .
Yönetmenimiz işi tersine çevirerek , hem sürükleyici ve ürkütücü , hem de olgun bir hikaye anlatıyor .
Bundan 50 yıl önce geçen bir hikayeyi , dönemi en iyi şekilde yansıtarak sergileyen isim , bir başka doğru tercihle direkt olarak karakterler üzerinde çalışıyor .
Bir başka deyişle , korkutmak için zırt pırt oradan buradan fırlayan ürkütücü tipler ya da yüksek tondan ses efektleri yerine sizi üç savunmasız kişinin kabusuna konuk ediyor .
Filmin en büyük artılarından olan Lulu Wilson’ın , içinizi buz kestiren performansının yanına oldukça karanlık bir sırrı yerleştirmeyi başaran Mike Flanagan , okulun müdürü Rahip Tom ( Henry Thomas ) ve erkek arkadaş kadrosundan Mikey ( Parker Mack ) ’in küçük yan hikayelerini de ekleyerek izlenebilirliği artırıyor .
Sapan sahnesi gibi rahatsızlık verici eklemeleri de unutmamak lazım tabii .
Ölüm Alfabesi : Kötülüğün Kaynağı , özel efektler konusunda işin suyunu çıkarmayarak bir başka artıyı daha skor hanesine ekliyor .
Başarılı yönetmenlik , sağlam oyuncu kadrosu , hemen ısınabileceğiniz karakterler ve karanlık bir tonda ilerleyen senaryosu sayesinde izlenmesi gerekenler arasına giren yapımın en büyük eksisi ise seyirciyi şok edecek , önceden ince ince planlanmış korku anlarına fazla yer vermemesi .
Bu da genel olarak gergin ilerleyen filmin bir türlü büyük patlamalar yapamamasına yol açmış .
İşin özeti nedir derseniz , seyri keyifli , oldukça akıcı , oyuncularının sağlam performanslar sergilediği , ortalamanın üstünde bir korku filmi var karşımızda .
Nefessiz bırakabilecekken , yapmayan ama koltuğun kenarında oturtan güncel bir korku hikayesi .
Unutmadan ; jenerik bitene kadar salondan çıkmazsanız , sürpriz bir oyuncu ve “sırada ne var peki ? ” dedirten bir sahneyi görebilirsiniz .
Not : Korku filmleri tarihinin en “saf” anne karakteri ile tanışacağınız uyarısını şimdiden yapmış olayım . burcinaygun@gmail.com
