Bir film yapmanın sebepleri nelerdir ?
Bir öyküyü perdeye taşımayı neden seçer insanlar ?
Onca para , onca insanın emeği aylarca ve yıllarca neden tek bir projeye kanalize edilir ?
O hikayeyi anlatmaya değer görmek gerekir her şeyden önce , değil mi ?
İnsanların o karakterleri ve yolculukları bilmesinin önemine inanmak gerekir .
Tutku gerekir .
Bir projeye böylesine inanmak , onu kurguya dönüştürürken , bir filme dönüştürürken tutkulu olmayı gerektirir .
Hele ki tarihsel önemi olan , ırkçılığa dair , kolonyalizme dair , emperyalizme dair bir öykü anlatıyorsanız bu tutkunun çok daha güçlü olması lazım değil midir ?
Bir film yapmanın ötesinde bir sorumluluk değil midir çünkü bu ?
Aslında bu soruları Aşkın Krallığı ( A United Kingdom ) filminin yazarına , yönetmenine , yapımcılarına sormak isterdim .
Ama onun yerine buradan sizlere iletiyorum şikayetimi .
Çünkü uzun zamandır bu kadar tutkusuz , bu kadar ruhsuz , bu kadar basmakalıp bir film izlememiş olabilirim .
1947 yılında başlıyor filmimiz ve o dönemde İngiliz kolonisi olan Botsvana Krallığının varisi Seretse Khama’yla sıradan bir İngiliz genç kızı olan Ruth Williams’ın aşık olmasını anlatıyor önce .
Seretse ve Ruth’un evlenme kararı sadece aileler tarafında değil , büyük bir diplomatik krize de yol açıyor .
Botsvana , Güney Afrika’daki İngiliz Cape kolonisi tarafından idare ediliyor .
Ve Seretse tahta çıkmaya hazırlanırken , Apartheid uygulamaları , yani beyazlarla siyahları tamamen ayrıştıran baskıcı sistem yürürlüğe giriyor .
Dolayısıyla ne Güney Afrika ne de Britanya Krallığı bu evliliğe onay vermiyor .
Koskoca devletler , krallıklar aşık bir çifti ayırmak için her şeyi yaparken , Seretse ve Ruth’un bağlılığı Botsvana’yı da dönüştüren bir sürece evriliyor .
Kolonyel güçlerin gözü bir yandan da ülkenin çorak topraklarından çıkması muhtemel elmaslarda .
Gelecekte Botsvana’yı zengin bir bağımsız ülke haline getirecek olan elmaslarda .
Dolayısıyla devletlerin çıkarları , iki insanın aşkından baskın çıkmaya çalışıyor .
Bu gerçek yaşam öyküsü ne güçlü bir malzemeye gebe , değil mi ?
Gelin görün ki bir biyografik romandan uyarlama olan film , tarihsel süreçte yaşananları arka arkaya sıralamaktan fazla hiçbir şey yapmıyor .
Sanki bunu denemiyor bile !
Senarist Guy Hibbert’in ( ki daha önce Cennette Beş Dakika / Five Minutes of Heaven gibi en azından tutku içeren bir senaryosunu da izlemişiz kendisinin ) koskoca 110 dakika boyunca tek bir sahneyi de güçlü , seyirciyi sarsacak bir şekilde kurduğuna rastlayamıyoruz .
Yıllara yayılan bir öykünün satırbaşlarını kağıda dökmekle yetinmiş sanki .
Güzelliğin Rengi ( Belle ) filmiyle hatırı sayılır bir başarı yakalayan yönetmen Amma Asante ise sadece bir zarafetin peşinde gibi .
Aşkın Krallığı gerçekten çok şık bir film .
Görüntü yönetiminden yapım tasarımına kadar göze çok güzel göründüğünü inkar etmek mümkün değil .
Soğuk İngiliz atmosferini , sıcak Afrika coğrafyasını çok güzel resmediyor Assante ve ekibi .
Ama hepsi bundan ibaret .
Resimlerin şıklığına takılıp kalmış , içiyle hiç uğraşmamış bir reji var ortada .
Seretse’nin halkı , pırıl pırıl otantik giysileri içinde , birer kartpostaldan fırlamış gibi .
Aşkın Krallığı’ndaki hemen her şey “ - mış gibi” yapıyor .
Sahici bir duygudan eser yok maalesef .
İki güçlü başrol oyuncusuna yazık oluyor bu arada .
David Oyelowo ve Rosamund Pike filme ihtiyacı olan sahiciliği katmak için didiniyorlar .
Ama bir tür moda çekiminin içindeler sanki .
Ve bu şartlarda onların ellerinden gelen de ister istemez yetersiz kalıyor .
Bu tür projelerle Oscar’a koşabileceklerini zanneden yapımcı ve yönetmenlere ne desek boş artık .
Benzer niyetlerle yapılmış ve benzer hüsranla neticelenmiş Aşk Uğruna ( Suite Française ) gibi filmler geliyor aklıma .
Orada bile en azından bir tutkunun emaresi vardı diye düşünüyorum .
Tutkusuz film , hele aşk filmi , işte böyle tatsız tuzsuz bir şey oluyor .
Twitter : aliercivan
