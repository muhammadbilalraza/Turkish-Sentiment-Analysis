Televizyon sinemayı sinema televizyonu besler nicedir , biliriz .
Bu kez televizyonda yer alan bir yarışma / show’un içinde katılımcı bir çok insanı altederek birinci olmuş bir köpek , bir sinema filminin başkahramanı : Arkadaşım Max .
Border Collie cinsi Max çok zeki bir köpek , eğitmeninden aldığı komutları harfiyen yerine getiriyor , çok da sevimli .
Zeki ve sevimli bir köpek sinema için bulunmaz nimet , nice örnekleri vardır , K - 9 , Lassie , Hooch ilk akla gelen örnekler …
Bizim sinemamızda Tarkan’ın köpeği Kurt geliyor aklıma .
Bir de dizimizin birinde akıllı , eğitimli bir maymunumuz vardı sevimli hayvanları düşünecek olursak .
Max ülkemizdeki böyle bir boşluğu kapattı diyebiliriz , artık bizim de zeki , sevimli hayvan başrollü çocuk filmimiz var .
Filmde çok sevimli bulduğum bir tiyatro sanatçımız var , bu filme ve role de çok yakışmış : Ani İpekkaya .
Hikayeye göre Max onun canlandırdığı Aliye Hanım’ın çok sevgili köpeği .
Aliye Hanım Bozcaada’da yaşıyor , oranın en önemli gelir kaynağı olan zeytin fabrikası kendisine ait .
Gönlü zengin , karakterli bir kişi Aliye Hanım fakat yeğeni Burhan maalesef kendisi gibi karakterli biri değildir , aksine paragöz , fırsatçı , olgunlaşmamış bir tiptir .
Aliye Hanım’ın mirasına göz koyan Burhan ( Burçin Bildik ) ve kokoş karısı Şermin ( Hande Katipoğlu ) türlü entrikalarla mirası ele geçirmek ister , Aliye Hanım’ı kaçırır ve kasayı keşfeder ama kasanın anahtarını yutan akıllı Max , fellik fellik kaçar .
İşsizlik nedeniyle İstanbul’dan Bozcaada’ya göçen ve fabrikada işçi olan Özkan ( Murat Akkoyunlu ) ’ın oğlu Deniz ( Ataberk Mutlu ) ise hiç arkadaş edinemediği için yalnız ve mutsuzken karşısına Max çıkar .
Olaylar gelişir diyelim .
Film bir proje ve bu projeyi yönetmek için de Murat Şeker seçilmiş , bence iyi bir tercih , Şeker filmleri naif filmler olur genelde , romantik komedi ağırlıklıdır filmografisi , bu kez de bir naif , sevimli bir çocuk filmine imza atmış oldu .
Şeker’in yönetmenliği teknik anlamda da her zaman temiz , derli toplu , yerindedir .
Canlı renkler kullanır , eğlenceli bir hale sokar perdeye yansıyanı .
Popüler işlerin varlığını ve başarısını reddetmez ,  bu yüzden filmlerine ağırlık katmak için zorlamalar eklemez , hafif , rahat izlenen , keyifli , masum filmlerdir onun filmleri , röportajlarında da her zaman samimiyetle ifade etmiştir bu duruşunu .
Bu projeyi de hakkınca yönetmiştir bu açıdan bakarsak .
Dünya sinemasında , 3D animasyonlar olsun , masal uyarlamaları ya da çizgi filmler olsun , artık çocuklar hedef alınırken , onları sinemaya götüren anne babalar da önemseniyor , onların da izlediklerinden zevk alması , izlerken mizah anlayışlarının zorlanması gözetiliyor artık , alt metinler , göndermeler yapılıyor , belki çocuk o an çizilmiş olandan etkilenirken ebeveyni de duyduğundan bir espri kapsın , mutlu olsun diye .
Ben bu film için de bunun gözetilmesini beklerdim açıkçası , tam da Max televizyondan çıkmış , çıkışı çocukla değil aslında hayvanseverlerle olmuş bir kahramanken .
Bu filme hayvanseverler de gidecektir Max’ın marifetlerini görmek adına ama hayal kırıklığına uğrayacaklardır çünkü senaryo , konuşmalar , espriler tamamen çocuk hedefli .
Çocukları ve ebeveynlerini ise gerçekten mutlu edecek , onları güzel , faydalı öğretilerle salonlardan çıkaracak bir film .
Yahşi Cazibe’deki rolüyle gönüllerde taht kuran ve şahsen izlerken " komiklikte cesur bir genç kadın oyuncumuz var ne mutlu ki " dediğim Hande Katipoğlu ise beni gerçekten hayal kırıklığına uğrattı , hem Yahşi Cazibe’deki karakterini devam ettirip üzerine hiçbirşey katmaması , hem de aşırı abartılı oyunculuğuyla …
Belki kendisinden beklenen de tam buydu , Yahşi Cazibe’deki karakterin aynısı lazımdı Şermin’in içini doldurmak için ama keşke bu kadar göze sokulan bir karton karakter haline bürünmeseydi .
Murat Akkoyunlu ve Ataberk Mutlu ise filmdeki favorilerim , oyunculuklarıyla filmi gerçekten daha da bir izlenir kıldılar , Ataberk gelecek vadeden aşırı sevimli bir çocuk oyuncu .
Hedef kitlesi belli , masum bir çocuk filmi . http://www.twitter.com/blossomel
