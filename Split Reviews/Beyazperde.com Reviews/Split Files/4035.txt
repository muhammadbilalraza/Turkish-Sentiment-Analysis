Şark Oyunları ile Bulgaristan'ın Sofya şehrinde yaşayan ve içsel yolculuğunda kaybolmuş bir adam üzerinden , günümüz Bulgaristan'ın ruhsal ve siyasal vücudunda bir keşfe çıkıyoruz .
Aslında Balkan Sineması'nı vizyonda görme şansımız pek yoktur , ancak festivallerde bu sinemanın örnekleri meraklılarına ulaşır .
Fakat Şark Oyunları'nda ülkemizde çokça sevilen 3 Türk oyuncu yer alınca , film bu hafta az sinema salonunda da olsa izleyiciyle buluştu .
Ülkemizde ve dünyada önemli festivallerde gösterilen ödül sahibi Şark Oyunları , genç yönetmen Kamen Kalev'in ilk filmi .
Uyuşturucudan kaçarken alkolik olan , hayatını marangozluk yaparak devam ettiren Itso isimli gencin hikayesini , yönetmenin bunaltıcı görüntü ve renklerle yansıttığı Sofya sokakları çevreliyor .
Zanaatkar hayatında içindeki sanatçıyı ortaya çıkaramayan , sevgilisine çiğnenmiş sakız üzerindeki sinek muamelesi gösteren Itso , tüm yalnızlığının ve karanlıktan çıkamayacağının inanışının ( belki de bilincinde olup ) ortasında , özellikle Türk ve Çingeneler'den nefret eden Neo - Naziler'in maşa görevi gören sokak serserisi topluluklarına kardeşini kaptırmak üzeredir .
Itso'nun kardeşi için sokaklar , babası ve anlaşamadığı ikinci eşinden kaçışken ; vahşetin içinde olmakla , bir topluluğa ait olmadan yalnız kalmak arasında kalmıştır .
Almanya'ya giderken bir gece geçirmek için Sofya'da kalan Türk ailenin , kardeşininin de birlikte olduğu topluluk tarafından saldırıya uğramasıyla Itso aileye yardım eder ve Işıl ile tanışır .
Itso için bu karşılaşma aslında bir başlangıç da olacaktır .
Varoluşsal ve politik duruşları simgeleyen tüm karakterlerin birbirlerine önyargılı ve tamamen empatisiz yaklaşımları , Işıl ve Itso arasında yoktur .
Işıl , Itso'nun karanlıktaki parıltısı olacaktır .
Film de Itso'nun Işıl'ın ardından geldiği İstanbul görüntüsüyle son bulur .
Yönetmen filmin tüm daraltan atmosferine rağmen içimize bir umut tohumu atarak filmi sonlandırıyor .
Fakat gerçek hayatta ; filmin başrol oyuncusu Christo Christo'nun ( Itso ) filmden sonra uyuşturucu yüzünden hayatını kaybetmesi , Itso karakterinin iç çatışmalarını bizim için daha inandırıcı kılarken , filmdeki umuda dair inancımızı sarsıyor .
Şark Oyunları'nın hikayesi ve görüntülerinin ötesinde bir diğer güçlü tarafının müzikleri olduğunu da belirtmeli .
Filmin başından ekranın kararmasına kadarki tüm süre içinde müzikler filmi çok daha etkileyici kılıyor .
Sonuç olarak Itso'nun kayboluş hikayesi , özellikle orta yaşa gelmiş adamlara - ve tabi çoğumuzun bir zaman yaşadığı gibi - kendi karanlık dönemlerine dair hatırlatmalar yapması açısından etkili olurken , Şark Oyunları günümüz Bulgaristan toplumuna ayna tutması açısından önemli bir noktada duruyor .
