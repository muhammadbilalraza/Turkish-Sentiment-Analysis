" Need for Speed "
( NFS ) , Electronic Arts ( EA ) firması tarafından yayımlanan video oyunları serisi .
İçeriği araba yarışları .
Karşımızdaki film ise , bir video oyununun sinema uyarlaması kalıbının çok dışında / üzerinde ; yüzeysel değil ve şaşırtıcı derecede gerçek .
İtiraf etmeliyim ki , hiç böyle bir film beklemiyordum .
Filmi seyrederken hissiyatınız şu yönde : 1960'ların ve 1970'lerin ruhu içinde koca ülke Amerika'yı doğudan batıya doğru - yasa adamlarına rağmen - geçerken , hız ve özgürlük tutkusu saçlarınızı dalgalandırıp yüreğinize akıyor . 
Tobey Marshall ( Aaron Paul ) , yarışçılık yeteneklerini ' soft - hard modifiye ' uzmanlığıyla sağlamlaştıran ve motorlu taşıtlar konusunda kendisi gibi maharetli dört can dostuyla babadan kalma tamirhaneyi işletmeye çalışan , işçi sınıfından bir genç adam .
Kasabanın kibirli , küstah , kıskanç diğer yarışçısı , ünlü Dino Brewster'in ( Dominic Cooper ) kışkırtması ve ölümlü bir kaza sonrası kaderi değişecektir .
Tobey , iki yıl hapis hayatından sonra The De Leon Yarışı'na katılmak için , kendini , altında özel üretim Mustang araba ve yanında zeki İngiliz kız Julia ( Imogen Poots ) olduğu halde , New York'tan San Francisco'ya doğru giderken bulacaktır : Tabii ki , katıldığı her yarış yasa dışı olduğundan , kovalayan polisler ve kendisine yardım eden arkadaşlarıyla birlikte ! 
Hikayede yeterince ayrıntı ve sürpriz mevcut .
Asıl önemli olan , sadece Amerika'nın yollarına özgü o özgürlük ruhu .
Bilirsiniz ki o ruh , müthiş aktör ve yarışçı Steve McQueen ( 1930-1980 ) ile ete kemiğe bürünmüştür .
Bilirsiniz ki , " Ölüm Noktası "
( Vanishing Point , 1971 ) adlı filmde , 1970 Dodge Challenger arabayı Denver'dan San Francisco'ya 15 saatte teslim etmek için uçsuz bucaksız yollarda gaza basan eski yarışçının , dönemin özgürlük haykırışlarına denk düşen ruhudur .
Polis telsizlerini dinleyerek ona yardım eden radyo DJ'inin düzene kafa tutmasıdır .
O ruh , çöllerde , şiddetli yağmur altında , uçurumlu virajlarda , mustangler ( yaban atları ) gibi adeta uçabilmektir . 
Yönetmen Scott Waugh , eski bir dublör .
1988'den başlayarak onlarca filmdeki tehlikeli sahnelerde yer almış .
Dolayısıyla bir görünmez kahraman , sinema sektörünün tozu toprağını yutmuş bir işçi olarak o ruhu coşkuyla yansıtmış ve araba aksiyonlarının nefes kesici sekanslarını  sınırları zorlayarak çekmiş .
The De Leon'un sahibi olan ve önündeki ekranlardan tüm yarışçıları izleyip katılımcı isimlere karar veren Monarch'ın ( Michael Keaton ) dediği gibi " yarışmak sanattır ama intikam duygusuyla yarışmak yüksek sanattır " . Waugh , şahane araba dublörleri , mekanik / aerodinamik uzmanlarının işbirliği ve SONY kameraların marifetiyle , belleklerden pek kolay silinmeyecek anlara imza atmış .
Bunlar , araba yarışı sahnelerinin yüksek sanata ulaştığı anlar .
Hız , çarpışmalar , parçalanmalar , oyun gibi değil , hakiki ! 
Aaron Paul ile dört arkadaşını oynayan , Ramon Rodriguez , Rami Malek , Scott Mescudi ve Harrison Gilbertson ise , canlandırdıkları karakterlerin sevecenlikleri , güzel kalpleri ve mizah yetenekleriyle , dünyadaki her özgür ruhlu gencin omzuna dokunacaklar , onlarla temas kuracaklar .
Aynı şekilde , Nathan Furst'un filmi özel kılan müziği , " Need for Speed Hız Tutkusu " yla sıcak bir ilişki kurmanıza yardımcı olacak .
