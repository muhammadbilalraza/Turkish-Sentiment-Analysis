Farkında olmayanlarınız için hemen söyleyeyim : Kefaret'in bu yılın İngiliz Hasta'sı olduğuna dair yorumları önümüzdeki birkaç ay boyunca sık sık duymanız olası .
Evet , beklenmedik bir başarı olan Aşk ve Gurur ( Pride & Prejudice ) filminin yönetmeni Joe Wright'ın yeni filmi Kefaret , halihazırda bu yılki Oscar yarışının favorisi konumunda .
Onu yerinden edebilecek bir film çıkacakmış gibi de gözükmüyor .
Kefaret , modern İngiliz yazar Ian McEwan'ın 2001 tarihli romanından uyarlanmış bir film .
Senaryoyu kaleme alan Christoher Hampton , Tehlikeli İlişkiler ( Dangerous Liaisons ) filmiyle Oscar kazanmış bir senarist .
Meraklısı onu Carrington gibi yönetmenlik denemelerinden de hatırlayacaktır .
Ian McEwan'ın sinemaya uyarlanması zor bir yazar olduğunu söylemek gerek öncelikle .
Ve ortaya çıkan iş de , bütün bu Oscar muhabbetine rağmen , pek alışıldık türde bir dönem filmi değil .
1935 yazında , İngiliz taşrasında başlıyor film .
Bir tek gün boyunca bir grup insanın hayatlarını kökünden değiştirecek olaylar dizisine şahit oluyoruz .
Coşkulu , heyecanlı ve dünyayı anladığına inanmış 13 yaşında bir kız olan Briony , yanlış yorumladığı bir olaya şahit oluyor odasının penceresinden .
Ablası Cecilia ile evin hizmetkarlarından genç delikanlı Robbie arasındaki bir gerginliği , cinsel içerikli bir yakınlaşma zannediyor .
Ve bu yanlış anlaşılma , Cecilia ile Robbie'nin hayatlarını mahvedecek bir dizi sonuç doğuruyor .
Film , temelde Briony merkezli olarak ilerleyip , onun vasıtasıyla Cecilia ile Robbie arasındaki ilişkinin gelişimini anlatıyor .
Birbirlerine karşı hissettikleri ama aralarındaki sınıf farkından dolayı hep içlerine attıkları aşkı ilk kez o günün ilerleyen saatlerinde ifade edebiliyor iki genç .
1935 yılındaki o gün yolları ayrılan ikilinin tekrar bir araya gelme çabalarını , İkinci Dünya Savaşı boyunca takip ediyoruz .
Briony , filmdeki üç ayrı dönemde üç ayrı oyuncu tarafından canlandırılıyor .
13 yaşındaki haline hayat veren çocuk oyuncu Saoirse Ronan , bunların içinde en ağırlık kazanan isim .
Ve Ronan'ın bu yıl Oscar'a Yardımcı Kadın Oyuncu dalında aday gösterilmesi de kaçınılmaz .
Briony'nin savaş sırasındaki gençliğini ise bir başka genç İngiliz oyuncu , Romola Garai canlandırıyor .
Bu yıl içinde François Ozon'un ilk İngilizce filmi Angel'ın da başrolünde karşımıza çıkacak olan bu isim , önümüzdeki yıllarda adını sık duyacağımız genç oyunculardan biri .
Ve kapanışı , günümüzde geçen sahnelerde Briony'i canlandıran usta oyuncu Vanessa Redgrave yapıyor .
Filmin duygusal olarak en vurucu , göz yaşlarımızı akıtan kısmında onunla baş başayız .
İşte kabaca , işin bütün popüler bilgi kısımları bunlar .
Fakat karşınızda klasik bir ağlatıcı bir aşk filmi olduğunu düşünmeyin .
Kefaret'i , filmin son sahnesinde misafir oyuncu olarak da yer alan Oscar ödüllü yönetmen Anthony Minghella'nın filmlerinden ( İngiliz Hasta , Soğuk Dağ ) ayıran en temel unsur , modern bir anlatıma sahip olması . Wright'ın önceki filmi Aşk ve Gurur da aynı sebeple takdir görmüştü ama burada biraz daha ileri gidiyor genç yönetmen .
Anlatının kendisinin adeta ana tema olduğu bu filmde , daktilo seslerini sık sık enstrüman gibi kullanan Dario Marianelli'nin müzikleriyle , yaratıcı kurgusu ve görüntü yönetimiyle , şiirsel bir dil yakalıyor Wright .
Yeri geldiğinde , bu uğurda söz konusu tüm sinemasal araçları seyirciye hissettirmekten de kaçınmıyor .
Klasik sinemanın , tüm bu teknik elemanları seyirciye fark ettirmemek ilkesini yerle bir ediyor .
Önemli olanı , duygusunu seyirciye geçirebilmek olarak belirlemiş yönetmen .
Ve örneğin karakterlerimiz tüm yaşananları geri alabilmeyi dilediğinde , Haneke - vari perdedeki görüntüleri geri sarma numaraları yapacak kadar da ileriye gidebiliyor .
Bu denli oyunlu ve kendine dikkat çeken bir üslubun tercih edilmesi boşuna değil .
Biçimin , filmin içeriğiyle gayet uyumlu olduğunu söyleyebiliriz .
Çünkü Kefaret anlatının kendisi hakkında bir film , yukarda da söylediğim gibi .
Yaptığı çocukça hatanın boyutlarını kavradığında , kefaretini yazarak , öyküsünü anlatarak ödemeye çalışan bir kadınla ilgili bu film .
Gerçek hayatta düzeltemediği yaşamları , anlatısında düzelterek affedilmeyi dileyen bir kadın .
Yüzüne acı oturmuş , belli ki kendi kendisini yalnızlığa mahkum etmiş bir kadın .
Okuyucunun veya bu durumda izleyicinin anlayışını dileyen ama yaptığı hatanın kefaretini ömrü boyunca ödemesinin mümkün olmadığının farkında bir kadın .
İşte bu , Briony'i sinema tarihinin en trajik karakterlerinden biri yapıyor ve Kefaret'i de aynı ölçüde acı bir film .
Yazıyı bitirmeden önce kısaca popüler bilgilere de dönersem , Cecilia rolündeki Keira Knightley'in bu filmde çok fazla gözükmemesine şaşırabilirsiniz .
Robbie rolündeki James McAvoy ise filmin en güçlü taşıyıcısı .
Narnia Günlükleri : Aslan , Cadı ve Dolap'ındaki Mr .
Tumnus rolüyle dikkat çektiğinden bu yana neslinin en yetenekli oyuncularından biri olduğunu zaten birkaç kez ispatlamış olan aktör , kendisine muhakkak Oscar adaylığı da getirecek olan bu performansıyla yıldızlaşıyor .
Kolay bir film olduğunu söyleyemem ama yılın kesinlikle en iyi filmlerinden biri Kefaret .
Yavaş yavaş yılın önemli yapımları sinemalarımıza gelmeye başlıyor artık .
Bunun da ilk görülmesi gereken filmlerden biri olduğunu unutmayın .
Hele ki iflah olmaz romantikler için .
