Sizin için önemi olan , sevdiğiniz insanları kaybetseniz ne yapardınız ?
Renksiz Rüya’nın ( Hewno Bêreng ) insanın aklına düşürdüğü soru bu .
Doksanlar Diyarbakır’ında bir çocuğun , Mirza’nın dünyasına sokuyor film bizi .
Annesinin ölümünden sonra içine kapanmış , sürekli aynı kabusları gören , umudu tükenmiş bir çocuk .
Bir süre köyünden uzaklaşıp Diyarbakır’da onların evinde kalan Mir Ahmed , çocuğa bir şekilde ulaşmak , onu kabuğundan çıkarmak için çok uğraşıyor .
Belli ki siyasi bir yanı da olan Mir Ahmed’le Mirza’nın yavaş yavaş oluşan dostluğuna şahit oluyoruz .
Bir çocuğun korkularını aşmayı öğrenmesine .
Ama netice doksanların Diyarbakır’ı burası .
Mirza yeniden sevmeyi öğrenir elbet ama sevdiklerini bir kez daha kaybederse , aslında kabuslarını yaşadığını fark ederse , bu acılarla büyüyen çocukların geleceği ne olabilir ki ? 
 
Mehmet Ali Konar’ın ilk filmi , İstanbul Film Festivali’nde Ulusal Yarışma’da yer almış , jüri tarafından bir özel mansiyon ödülüne layık görülmüştü .
Ankara Film Festivali’ndense En İyi Film , Senaryo , Yardımcı Erkek Oyuncu , Görüntü Yönetmeni , Özgün Müzik ve SİYAD ödülleriyle dönmüştü .
Renksiz Rüya’nın yapmaya çalıştığı , ülkenin o karanlık dönemine bir çocuğun gözünden , insani bir bakış atmak .
Ve egemen dilde terör sorunu ya da Kürt sorunu olarak tanımlanan sıkıntıların kökenine dair seyircide bir anlayış , empati sağlamak .
Tabii bunun için öncelikle beyaz Türk izleyiciye ulaşması lazım .
Festival ortamları dışında bunu ne kadar başarabileceğini , şimdi vizyonda göreceğiz . 
 
Yönetmen Konar’ın anlamamızı istediği söz ne kadar sahici ve kıymetliyse , sinema dili de o kadar yalın .
Fakat geniş seyircilere ulaşmasını engelleyebilecek bir zayıflığı var .
Kürt sinemacılardan benzer mevzulara değinen filmler daha önce de izledik .
Renksiz Rüya naif , insancıl bir yerden yaklaşıyor meselesine .
Ancak kiminin yalın diyeceği sinema dili , kimine de ilkel görünecektir .
İstanbul Film Festivali sırasında , özellikle yabancı eleştirmenler içinde , filmin gösterişsizliğine ve duygusuna aşık olanlar kadar ; sinema sanatının imkanlarını güçlü bir şekilde kullanamayan , primitif bir anlatı olduğunu düşünenler de vardı mesela .
Evet , oldukça düşük bütçeli , iddiasız bir yapım bu .
Fakat bu topraklar için önemli bir derdi , sözü olduğunu bizim gözardı etmememiz gerekir .
Renksiz Rüya’nın sineması , niyetinin kıymetini sıfırlayacak denli eksik de değil bana sorarsanız .
Hatta gayet temiz . 
 
Mehmet Ali Konar’ın en büyük başarılarından biri de olağanüstü sinematografik bir yüze sahip çocuk oyuncusu Civan Güney Tunç’u keşfetmiş olması herhalde .
Çocuk oyuncunun doğal ve başarılı kullanımı , yönetmenin yeteneklerine dair de fazlasıyla olumlu bir işaret .
Ankara’dan Bilal Bulut’a ödül çıktı belki ama filmi asıl taşıyan ve etkili kılan bu çocuğun performansı .
Renksiz Rüya , bu coğrafyada küçücük çocuklar neden on yıllardır öfke ve hayal kırıklığıyla büyüdüler , bütün sevdikleri ellerinden alınırken başka nasıl büyümelerini bekliyordunuz ki sorularını , bu çocuğun gözlerinden , yüzünden taşıyor bize .
Kayıtsız kalmamak , bu sorulara açık olmak gerek . 
 
Twitter : aliercivan
