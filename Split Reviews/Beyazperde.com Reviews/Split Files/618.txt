Bazı edebiyat eserlerini sinema filmi haline getirmek gerçekten güçtür .
Bazıları için ise bu durum imkansız olmasa da tümüyle gereksizdir .
Eminim herkesin film versiyonlarına burun kıvırdığı bazı özel kitapları vardır .
Mesela hiçbir 1984 uyarlaması kitabı kadar kusursuz değildir .
Tom Robbins filmleri kitapların tanıtım filmi olmaktan öteye gidemez .
Uyarlama konusu çizgi roman ve beyazperde arasında olduğunda ise durum daha da karışıyor .
Her iki disiplin de görsel bir paydada birleşse de , eğer çizgi roman güçlü bir atmosfere sahipse , film uyarlamasının şansı iyice azalıyor .
Çizgi roman yazarı Steve Niles’ın yazıp Ben Templesmith’in resimlediği 30 Days of Night sadece korku türünün değil , Kuzey Amerika çizgi romanın da en çılgın işleri arasında kabul ediliyor .
Niles ve Templesmith arasındaki uyumun çarpıcılığı kısa sürede kitabın uzun soluklu bir seri doğurmasını sağladı .
Başkaları ne der bilinmez ama serinin en şık kitabı da içimizi ürperten ilk kitaptı .
30 Days of Night’ı çarpıcı yapan sadece Alaska’nın 30 gün süren karanlığında zavallı kasaba sakinlerini vampirlerle buluşturan yaratıcı hikayesi değildi .
Şüphesiz sabah akşam gönüllerince ortalıkta cirit atan vampirler tasarlamak başlı başına rahatsız edici .
Fakat Ben Templesmith’in bu hikaye üzerine kurduğu dünya gerçekten inanılmaz .
Sanatçının tasarımları siyahın üzerinde fırtınaya tutulmuş soluk renklerden ve canlı kırmızı ve kirli beyazdan oluşuyor .
Şüphesiz karın ve kanın rengi diğerlerine göre çok daha belirgin .
Üstelik bu çizimlerde ne insanlar ne de ağızları kanlı vampirler o kadar düzgün çizilmiş .
Her şey bir kar fırtınasından veya cereyanda kalmış bir zihinden fırlamış gibi .
Beyazperde uyarlamalarına genellikle sıcak bakmayan çizgi roman dünyası ilginç bir şekilde 30 Gün Gece projesini en başından beri destekledi .
Şüphesiz bunda yapımcı Sam Raimi’nin ve iyi bir çıkış yapan yönetmen David Slade’in payı büyük .
Yine daha da ilginç bir şekilde gösterime çıktıktan sonra da film çizgi roman dünyasından destek almaya devam etti .
Tür sinemasına yakın çevreler de filmin başarılı bir vampir filmi olduğunu yazdılar .
Neredeyse başlı başına bir türe dönüşen bir çizgi roman serisinden uyarlanan sinema filminin böyle övgüler toplamasının şaşırtıcı olduğunu belirtmek gerek .
30 Gün Gece , Alaska’nın en ucundaki kasabada yaşayan bir avuç insanın nereden geldiği belli olmayan bir grup vampirin saldırısına uğramasını anlatıyor .
30 gün sürecek olan depresif ayın başlamasına saatler kala kasabada bazı tuhaf cinayetler işlenmeye başlıyor .
Filmin sarsıntılı bir ayrılıktan yeni çıkan ana kahramanları kalan sağları bir evin çatı katına saklayarak kasabadan kurtuluşun yollarını aramaya başlıyorlar .
Günler geçiyor , haftalar geçiyor ve tahmin edeceğiniz gibi nihayet güneş cesetlerin üzerine doğmaya başlıyor .
David Slade’in filmi 2007 yılında çekilmiş hit bir korku filminden çok , kült filmler basan DVD şirketlerinin günışığına çıkardığı eski filmleri andırıyor .
Jo Willems’in ortaya koyduğu kirli ve puslu Alaska manzaraları filmin ihtiyaç duyduğu atmosferi büyük oranda yaratıyor .
Bu puslu manzaraları kana bulayan ve ilginç bir kararla kendi dillerini konuşan vampirler de atmosferi tamamlıyor .
Alaska’nın vampirleri alıştığımız komik veya insansı vampirlere hiç benzemiyor .
Slade’in vampirleri kağıt üstünde oluştururken zombi filmlerinin yaşayan ölülerini örnek aldığını söyleyebiliriz .
Anlaşılan beyazperdedeki yaşayan ölüler modası yaşlı vampir mitini bile etkilemeye başladı .
Bu yöntem filmin kötü kahramanlarının iyice dehşet verici olmasını sağlamış .
Bu küçük ama etkili korku filmini başyapıt olmaktan uzaklaştıran ise filmin kasabalı karakterleri .
Şerif ve eski eşi arasındaki sevgi - nefret ilişkisi senaristler tarafından daha fazla özen istiyor .
Sığınak bölümlerinde de karakterler arasında en azından 28 Gün / Hafta serisinden alışık olduğumuz bir dramatik çatışma göremiyoruz .
Slade’in aksiyon merakı karakterleri kısa sürede önemsizleştiriyor .
Ortalama oyunculuklar rahatsız etmiyor ama ortada oyunculuk performansı gerektiren bir senaryo olmadığını da eklemek gerek .
İşin dramatik yönü belgesel yönü kadar kuvvetli değil .
Nekromantik final ise galiba en çok gülümsetiyor .
Mevsim normallerine göre daha sıcak geçen Kasım ayı ortasında eski karlı günleri özleyenlere , nostaljik John Carpenter hayranlarına ve şüphesiz vampir sineması meraklılarına önerebileceğimiz bu film keşke kaynak çizgi romanın Türkçeye çevrilmesine de ön ayak olsaydı .
Filmde eksikliğini hissettiğiniz her şey orada var , bizden söylemesi .
