Sevin Okyay'ın ilgili yazısında da belirttiği gibi , geçen yıl Beşir'le Vals'in yerine Yabancı Dilde En İyi Film Oscar'ını kazandığı için birçok kişinin önyargıyla yaklaştığı bir film Son Veda .
Halbuki Akademi'yi biraz tanıyanlar , zaten söz konusu Oscar'ı bu filmin kazanacağını tahmin ediyorlardı .
Çünkü çok daha klasik bir anlatı ürünü Son Veda .
Ama bu ille de kötü bir şey olarak görülmemeli .
Açık konuşalım .
Politik içeriği ve animasyonla belgeseli birleştiren yapısı sebebiyle el üstünde tutulan Beşir'le Vals , sinemasal açıdan hiç de abartıldığı kadar güçlü bir film değildi .
Oscar'ı kaybetme sebebini , sadece Akademi için fazla modern ve cesur olmasına bağlamak , diğer aday filmlere haksızlık olur .
Fransız filmi Sınıf ve Avusturya filmi Revanche gibi çok daha güçlü adaylar vardı karşısında .
Nihayetinde geceden Oscar heykelciğiyle ayrılan Son Veda ise , belki de aday gösterilmiş filmler içinde en rahat duygusal bağ kurulabilecek olanı .
Çello çalarak hayatını kazanmaya uğraşan ama uzun uğraşlar sonucunda kadrosuna dahil olduğu orkestra maddi gerekçelerle dağıtılınca işsiz kalan bir adamın öyküsünü anlatıyor bu film .
Çello çalmak dahil , o güne kadar gerçekten iyi yaptığı bir iş bulamamış olan bu adam , yakın zamanda kaybettiği annesinin evine yerleşmek üzere memleketine döner .
Gazetedeki bir iş ilanına başvurur çünkü hiç deneyim aranmamaktadır .
Ancak insanları " yolculuklarına hazırlamak " üzerine kurulu bu iş , onun zannetiği gibi bir turizm acenteliği değil , ölü bedenlerin gömülmek için hazırlandığı geleneksel bir meslektir .
Karısı dahil çevresindeki kimsenin sempati göstermediği , hatta hor gördüğü bu işi yapmaya kahramanımız da çekinir önce .
Babası yıllar önce çekip gittiği ve annesi de o turnedeyken öldüğü için , aslında daha önce hiç ölü bir beden görmemiş , ölümle birebir yüzleşmemiştir .
Ama yaptıkları işin özellikle ölülerin yakınları üzerinde nasıl bir manevi etkiye sahip olduğunu gördükçe , ustasına ve mesleğine saygısı artar .
Ölüm gibi nazik bir mevzuyu ele alan Son Veda , şaşırtıcı derecede kuvvetli bir mizah duygusuna sahip .
Filmin yerel komedi anlayışının , bizlerin yadırgayacağı kadar fizikselleştiği noktalar da var .
Ama bu birkaç kısa an dışında , oldukça keyifli bir film karşımızdaki .
Ve bizde birkaç yıl önce Babam ve Oğlum filminin yakaladığı türden bir damar da yakalanmış doğrusu .
Herhangi bir insan evladının kolay kolay gözleri yaşarmadan izleyemeyeceği bölümler mevcut bu filmde .
Ve bu , sıfır duygu sömürüsüyle başarılıyor .
Karısını belli ki amansız bir hastalığa kaybetmiş bir kocanın , onu son bir kez en güzel haliyle gördüğünde hissettiklerinden daha yalın ve daha acı verici ne olabilir ?
Veya kız gibi giyindiği için ailesinden tepki görmüş ve sonunda intihar etmiş bir gencin cenazesi başında ağlayan , oğlunu ancak şimdi olduğu gibi kabullenebilmiş bir babanın feryandından .
Son Veda'nın en ciddi zaafı , son bir saatinin arka arkaya klişelerle örülü olması .
Çok güçlü vurabilecek finali , son derece tahmin edilebilir hale geldiği için , filmin birçok kısmına kıyasla aynı etkiyi bırakmıyor seyredenin üzerinde .
Müzik altı zaman aşımı sahneleri ve kahramanımızın çayırlarda çello çaldığı , filmin gerçekliğinden kopuk planlar mesela , bizi de filmden koparabiliyor .
Ama en klişe anlarında bile sağlam dramatik yapısını koruyan , teknik olarak pırıl pırıl , çok şık ve dokunaklı bir yapım Son Veda .
Ve itiraf etmeliyim ki , uzun zamandır bu kadar güldüğüm ve bu kadar ağladığım bir film hatırlamıyorum .
