Atlas Okyanusu’nu uçakla tek başına geçen ilk kadın pilot Amelia Earhart'ın hayat hikayesini anlatan Amelia , kendisine tanınan olanaklarla iyi bir film olmayı rahatlıkla başarabilir aslında .
Salaam Bombay !
( 1988 ) , Muson Düğünü ( 2001 ) ve Gurur Dünyası ( 2004 ) gibi çalışmalarıyla tanınan ödüllü sinemacı Mira Nair'in yönetmenliğini üstlendiği film , Hilary Swank , Richard Gere , Ewan McGregor ve Christopher Eccleston'dan kurulu oyuncu kadrosuyla göz dolduruyor .
İsimleri Oscar heykelciği ile beraber anılan senaryo yazarları Ronald Bass ve Anna Hamilton Phelan'ın kaleminden çıkan Amelia'da , başarılı görüntü yönetmeni Stuart Dryburgh'ın da imzası bulunuyor .
Bütün bu özelliklerin yanına filmin 40 milyon dolarlık bütçesi eklendiğinde ise , Amelia'nın içine doğduğu ortamın kendisine ne gibi imkanlar sunduğu açıkça görülebiliyor .
Ancak ne yazık ki , Mira Nair'in yeni filmi bu imkanlardan faydalanıp , başarılı bir yapıma dönüşemiyor .
Bu durumun başlıca sebebi ise filmin başkarakterini yeterince iyi özümseyememesi ya da bilinçli olarak özümsememeyi tercih etmesi bana kalırsa .
1930'lu yılların en ilham verici karakterlerinden biri olan Amelia Earhart , ilgi çekici , tutkulu , enerjik ve heyecan verici bir yapıya sahip .
Dolayısıyla , Amelia'nın gidişatının da başkarakterinin içinde taşıdığı heyecanı ve tutkuyu izleyiciye aktarabilmesi oldukça önemli .
Fakat film , gidişatı süresince başkarakterinin coşkulu ruh halini kasten bastırmaya çalışırcasına , izleyenlere , pastel renklerle bezenmiş , düşük ritimli ve durağan bir dünya sunuyor .
Amelia Earhart'ın hikayesinin kesik kesik ve yüzeysel bir biçimde anlatıldığı bu dünya içerisinde , başkarakterin iç dünyası , duygusal çalkantıları ve diğer karakterlerle olan ilişkileri neredeyse sansürlenmişçesine izleyicilerin erişemeyecekleri mesafeli bir noktaya yerleştiriliyor .
Bu şartlar altında tüm ilham verici özelliğini kaybeden Amelia Earhart'ın kadın hareketi içerisindeki aktif rolü , genç kadınlara aşıladığı başkaldırma gücü ve özgürlükçü yapısı da kaybolup , gidiyor .
Filmin başrolünde yer alan Hilary Swank'ın tutuk performansının da filmin çuvallamasındaki payı büyük .
Erkeksi yüz hatları ve vücut yapısıyla , saçları kısacık kesilmiş Hilary Swank'ın Amelia Earhart'ın gerçek haline fazlasıyla benzediğini itiraf etmek gerek .
Ancak bunun haricinde Hilary Swank'ın Amelia Earhart'a kattığı fazla da bir şey yok .
Swank , film boyunca canlandırdığı karakterin havacılık tutkusunu ve özgür olma isteğini yeterince özümseyememişçesine , donuk ve mesafeli bakışlarla etrafı süzüyor .
Kendisinden beklenenin çok altında bir performans sergileyen Swank , üzerine giydiği erkeksi kıyafetler ve keskin yüz hatları , canlandırdığı karakterin kadınsı başkaldırışını anlatmaya yetermiş gibi bir tavır takınıyor .
Aslına bakarsanız , filmin genel tavrı da Amelia Earhart'ı , topluma başkaldıran bir kadın olarak yansıtmaktan çok , onu erkeklerin dünyasında erkek olmaya çalışan bir figür olarak göstermekten yana .
Bu durum , Amelia Earhart'ın hayatının daha en başından yanlış anlaşılmasına ve yanlış yorumlanmasına neden oluyor .
Amelia Earhart'ın hikayesini , kendi gözünden anlatmak yerine , bir erkek gözüyle yorumlamaya çalışan film , doğal olarak başkarakterinin kadınsı coşkunluğunu , özgürlükçü ruhunu ve tutkulu yaşantısını başarılı bir şekilde dile getiremiyor .
Yönetmeninin kadın olmasına rağmen beklenmedik bir biçimde erkeksi bir bakış açısı tutturan filmin , bir anlamda kendi kendini sansürlediğini de ileri sürmek mümkün .
Başkarakterini aynı anda hem özgürlükçü ve başkaldıran , hem de ahlaklı ve nazik bir birey olarak yansıtmak mümkün değilmiş gibi bir çıkmaza giren film , belli ki çareyi Amelia Earhart'ın tutkusunu görüntüye dökmeden diyaloglarla vermeyi tercih etmekte bulmuş .
Bu durum ister istemez , başkarakterin bir biyografi filminden beklenmeyecek derecede tutuk , derinliksiz ve mesafeli bir surete bürünmesine yol açmış .
Dolayısıyla , Amelia Earhart'ın ne uçma tutkusu , ne kocası George Putnam'la olan bağı ne de Gene Vidal ile yaşadığı aşk macerası izleyicilere içten ve samimi bir biçimde hissettirilebilmiş .
Bu nedenle , Amelia Earhart'ın film içerisinde ruhsuz ve tutuk bir karakter olarak karşımıza çıkmasında Hilary Swank'ın fazla da bir suçu yok belki de .
Anlaşılan o ki , Amelia'nın kamera arkasında , başrol oyuncusundan , yönetmeninden ve senaristinden de üstün bir kontrol mekanizması var .
Bu da olsa olsa akla , filmin yapım şirketinin film ekibi üzerinde bir takım baskılar oluşturduğu fikrini akla getiriyor .
Böylelikle , suya sabuna dokunmadan yüzeysel bir film ortaya çıkarma gayreti içinde , gişe kaygısı taşıyan bir yapıma dönüşen Amelia , seyredenlere en ufak bir duygu yoğunluğu yaşatmayan , tatsız tuzsuz bir film olarak karşımıza çıkıyor .
Bu yüzden , Amelia , sadece Kasia Walicka - Maimone'nin başarılı kostüm tasarımları için izlenebilecek bir çalışma bana kalırsa .
Yine de karar sizin .
