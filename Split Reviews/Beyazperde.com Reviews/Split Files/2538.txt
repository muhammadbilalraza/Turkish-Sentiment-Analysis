Festival filmlerini sever misiniz ?
Daha doğrusu festivallerde yarışan filmleri bilir misiniz ?
Bir zamanlar buralar hep bostandı demeyeceğim ama festivallerde yarışan filmler , Nuri Bilge Ceylan , Zeki Demirkubuz , Reha Erdem , Derviş Zaim ve Reis Çelik gibi , 90’lar sonu - 20’ler başı eser vermeye başlayan yeni - yetenekli sinemacı kuşağının da etkisiyle biçimsel olarak aynılaşmaya başladı .
Sıradan karakterlerin toplumdan iyi gizlenmiş arızalarının ortaya çıkış hikayelerini izledik ardı ardına . 
 
Eleştirmen için de seyirci için de giderek sıkıcılaşan bu seyir serüveninde en çok dikkatimi çeken şey karakter tasarımları olmuştur .
Örneğin , Tayfun Pirselimoğlu’nun Saç filminde karşımıza çıkardığı Hamdi ( Ayberk Pekcan ) karakteri .
Tarlabaşı’nda bir peruk dükkanı ve en büyük hayali Brezilya’ya gitmek olan , bu yüzden de sürekli neşeli Brezilya şarkıları dinleyen kanser hastası Hamdi .
Kağıt üstünde epey ilginç ama yaşamayan biri .
Böyle karakterlerle dolu onlarca film ismi sayabilirim . ¨Sanatın anlamı sahicilik değildir ama sahiciliğin ifadesi olmalıdır¨ der ünlü fotoğrafçı Brassai .
Ve ben sahiciymiş gibi görünen ama yaşamayan karakterler - diller ve mekanlarla dolu filmlerden çok sıkıldım ! 
 
İşte genç sinemacı Vuslat Saraçoğlu’nun daha ilk ( uzun metrajlı ) filmiyle başardığı en önemli şey bu .
Borç benim için oldukça kıymetli bir eser çünkü Serdar Orçin’in yeteneklerini iyice ortaya çıkarttığı bir karakterle , Tufan’la tanıştırıyor bizi .
Tufan yaşayan biri , herhangi bir yerde , metrobüs durağında ya da sokak üstü çaycısında hatta bir ganyan bayiinde rastlayabileceğiniz türden , sıradan bir adam .
Rafine hiçbir zevki , alışkanlığı yok .
Özel efekt bombası vurdulu kırdılı filmlerden , nargileyi fokurdatarak içmekten keyif alıyor .
Kendine sakladığı bir gizemi - arızası mevcut değil .
Eski model ama modifiyeli arabasında cisimleşen ergen hevesleri var .
Floresan lambaların kabak gibi aydınlattığı bir evin , ruhunun her parçası görünen insanı o . 
 
Ama gerçeklikte ya da kurguda herkesin öyle ya da böyle bir sınavı vardır .
Festivallerde gördüğümüz filmlerde nadiren karşımıza çıkan ¨iyi¨ karakterlerden biri olan Tufan da sıradan hayatının içinde bazı sıradışı durumlar yaşıyor .
Vicdanen güçlü bir yerde duran bu karakterin sınanması ise iki muhtaç canlı üzerinden gerçekleşiyor .
Sokakta buldukları ve adını kızlarının önerisiyle Atom koydukları karga ve bakımını üstlendikleri yaşlı Huriye Hanım . 
Uzun metrajın en büyük acemiliği oyuncu yönetiminden gelir .
Açıkçası , Serdar Orçin’in harika oynadığı Eve Dönüş : Sarıkamış 1915’in yanında , ¨benim ne işim var burada¨ der gibi kameraya baktığı filmler de ( İz - Reç ) izledim .
Burada senaryoyu ve ekibi çok sevdiği ve elinde olanın hepsini verdiği ortada .
Filmin diğer oyuncuları da en az onun kadar başarılı ( ve doğal ) .
Hikaye Tufan karakterine odaklanmasına rağmen perdede ondan daha az görünenlerin varlığını da güçlü bir şekilde hissettiriyor .
İpek Türktan , Rüçhan Çalışkur , Beyti Engin .
Hepsi kendi sahnelerini izletmeyi başaran güçlü performanslarla karşımızdalar . 
 
Vuslat Saraçoğlu’nun yazıp yönettiği Borç , hikayesine başından sonuna sahip çıkan , kısa film öyküsüymüş gibi hissettirmeyen yani sünmeyen , basit ama etkili bir biçim oluşturmayı başaran bir sinema eseri .
Esen en hafif rüzgârda bile sallanan İncecik ağaçlar gibi küçük hayatların biraz sarsılınca bile toprağın üstüne çıkan kirli köklerini gösteriyor ve bunu da alengirli numaralar yapmadan başarıyor .
Yapılan iyilikler , şartlar değişip ruhun gezindiği odalar darlaşınca karşılık beklenen hizmetlere , iyilik yapılanlar ise safraya dönüşüyor ama en azından Tufan’ın karakterindeki erozyonun sürekli olmayacağına dair bir umudu da var filmin .
Finaldeki sahne bunun en büyük göstergesi . 
 
Filmin notalarının sürekli değişmesini sevdim .
Tufan’ın ruh halinin evde bakılan karga üzerinden seyirciye geçirilmiş olması , insan ve doğanın kadim canlılarından birinin kurduğu özdeşlik bu filmde çalışan bir fikir olmuş .
Çalışmayan hali de mi var derseniz ,  Şarkı Söyleyen Kadınlar der geçerim .
Ayrıca Borç , taşrada geçen ama taşra sıkıntısından nemalanmayan bir film oluşuyla da takdirimi topladı .
İyi seyirler . 
 
Son bir cümle : Eskişehir’de çekilen filme verilen irili ufaklı sponsorluk destekleri bu şehrin sinemacılığımıza ilgisinin festivallerle sınırlı kalmadığını gösteriyor .
Umarım devamı da gelir . 
 
murattolga@otekisinema.com
