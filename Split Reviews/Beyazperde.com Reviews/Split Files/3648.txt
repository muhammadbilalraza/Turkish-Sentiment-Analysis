Sarah Polley'yi 20'li yaşlarında oynadığı Varoluş ( eXistenZ ) gibi filmlerde görmüşlüğüm olsa da , ismiyle cismini birleştirmem Bensiz Hayatım ( My Life Without Me ) ' a kısmet oldu .
O etkileyici oyunculuğun ardından artık bu kadının adı unutulmaz derken , buna fırsat vermeden Ondan Uzakta ( Away from Her ) ile çıktı karşımıza .
Filmi hem yazıp , hem yöneterek .
Bir de üzerine film En İyi Uyarlama Senaryo dalında Oscar'a aday gösterilince , bundan sonraki çalışmalarını takip etmek şart oldu .
Ve sonunda bu yıl ! f'in Hit Filmler bölümünde Bu Dans Senin ( Take This Waltz ) ' a rastladım .
Sarah Polley yine yazmış ve yönetmişti , kısacası kaçmazdı , kaçmadı . 
Take This Waltz , başlangıcındaki bir dizi tesadüfü saymazsak , hayatın çok içinden bir film .
Beş yıldır evli olan Margot ve Lou'nun evliliklerinin başrolünde , sevgi ve şefkat olduğu gibi , yolunda gitmeyen bir şeyler de vardır .
Kendilerine özgü türlü şakalarla eğlenen çift , özellikle yakınlaşmak söz konusu olduğunda bir türlü doğru zamanı tutturamazlar .
Lou sürekli hazırladığı yemek kitabı için tavuk pişirmekle meşgulken , Margot da kendini oyalar .
Yüzmeye gider , internette araştırma yapar , Lou'yu çok sever . 
Filmin başında Margot'yu bir gezide görürüz ve burada sonradan adının Daniel olduğunu öğrendiğimiz bir adam ile karşılaşır .
Uçakta yan yana düşerler ve aynı taksiye binerler .
Margot ve Daniel , aynı yerde oturduklarını öğrenmenin şaşkınlığı ile taksiden inerlerken , Margot'nun huzursuzluğu dile gelir ve sonunda ; " Ben evliyim . " der. Margot o günden itibaren , gözünü karşıdaki evden alamaz .
Daniel'ın evde olup olmadığını anlamaya çalışan kaçamak bakışlar atmaya başlar , hatta onun evden çıkışını kollar .
Daniel ve Margot ne zaman bir araya gelse , Margot'nun huzursuzluk alarmı devreye girer , ama kendisini Daniel'la görüşmekten de alıkoyamaz .
Filmin başından itibaren aralarında hissedilen cinsel çekim , uzun süre herhangi bir temas olmadan devam eder .
Ta ki Daniel havuzda Margot'nun bacağını tutana kadar .
Sınırlarının zorlandığını , bu noktadan sonra dönüşün zor olacağını hissederek korkan Margot , Daniel'dan kaçar , ama aslında kaçtığı kendisidir .
Margot , Daniel ile her görüşmelerinden sonra belki bu sefer diyerek , kocası Lou'ya yaklaşmak ister ama camın ardından öpüştükleri o sahnedeki gibi , aralarındaki saydam duvar bir türlü kırılmaz .
Margot çok uzun süre kendisiyle savaşsa da , sonunda filmin başında da söylediği gibi , o çok korktuğu şeyle baş başa kalır .
Artık bir karar vermesi gerekiyordur . 
Filme adını da veren Leonard Cohen'in Take This Waltz'ı eşliğinde geniş camları olan , güneşli kocaman bir dairede Daniel ile karşı karşıya geldiklerindeyse Margot artık kararını vermiştir .
Filmin en can alıcı sahneleri de burada başlar .
Eşyalar yavaş yavaş çoğalır ve yerlerini bulmaya başlarken Margot ve Daniel arasındaki tutkunun doruklarını ve hemen ardından da o duyguların yavaş yavaş tükendiğini , eskidiğini görürüz .
Çünkü ‘her yeni ' , bir başka zamanın eskisi olmaya mahkumdur . 
Filmde gördüğümüz yaşam alanları o kadar gerçek ki , herhangi bir objenin oraya sırf dekor olarak yerleştirildiğini aklımızdan bile geçirmeyiz .
Yeşiller , kırmızılar , turuncular evlerde , sokaklarda dans ederken , neredeyse her kareden sızan güneş , sanki bir " kendini iyi hisset " filminde olduğumuz hissini verir .
Oysa filmin sonunda bir kadın olarak , kendimi hiç de iyi hissetmediğimi itiraf etmeliyim . 
Margot'yu oynayan Michelle Williams'a , Daniel ile havuz sonrası buluşup bir şeyler içmeye gittikleri ve birbirlerine nasıl sevişeceklerini anlattıkları sahne sonrasında " mimik kraliçesi " ünvanını rahatlıkla verebilirsiniz .
Gözleri ile utanır , sıkılır , şaşırır , arzu eder .
Bu noktada yönetmen Sarah Polley'nin de hakkını bir kez daha vermek lazım ki , filmin genelinde oyuncuların kendilerini , hikayenin akışına bırakmalarını sağlaması ve hatta belli ki doğaçlamaya izin veren oyuncu yönetimi ile performanslarını tam olarak göstermelerini sağlamış . Williams'ın yanı sıra , gerek Lou'yu oynayan Seth Rogen , gerek Daniel'ı oynayan Luke Kirby'nin doğal oyunculukları , doğal mekanlar ve doğal senaryo ile bir araya geldiğinde Take This Waltz , es geçilecek sıradan aşk üçgeni filmlerinin birkaç adım önüne çıkıyor , ve bu hafta bu dansı size lütfediyor . 
twitter : @simulationone
