Ödüller ve övgüler toplayan Westworld’le , bilim kurgu külliyatına , TV dünyası aracılığıyla önemli bir yapım kazandıran ve yazdığı senaryoyla merak edilenler listesinin üst sıralarında yer alan Lisa Joy , ilk uzun metrajlı yönetmenlik denemesiyle karşımıza çıktı .
Başrollerinde yıldız oyuncular Hugh Jackman , Rebecca Ferguson ,  Thandiwe Newton ve Cliff Curtis’in olduğu filmin senaryosunu da elbette Lisa Joy yazdı .
Birkaç türü , hikayesi ve atmosferi içinde harmanlayan , bunları yaparken distopik bir dünya kullanan Reminiscence , birçok özelliğiyle kara film anlatısına da göz kırpıyor .
Türkçe adıyla “Zihin Gezgini” , sonuç hanesinde beğeni notu düşük olsa da , prodüksiyon tasarımı ve kurulan atmosferi için sinemada deneyimlenmesi gereken bir noktada duruyor diyelim ve filme geçelim .
Film , çok doğru bir önermeyle başlıyor ve insanların tamamen bağlı olduğu ve asla kurtulamadıkları olgunun nostalji olduğunu söylüyor .
Öyle ya , hangimiz kaybettiğimiz bir kişiyle tekrar bir araya gelmek istemez , çok mutlu olduğumuz bir anıyı tekrar yaşamak istemez ya da eski güzel hisleri yeniden tatmak istemez ?
Elbette , hemen herkes bu duyguları tekrar yaşamak ister .
Lisa Joy , bunu gayet iyi biliyor ve distopik bilim kurgu filmlerinin genel anlatısına nazaran gücünü daha ziyade gelecek yerine geçmişten alıyor .
Filmin konusunda da bu yatıyor : İklim krizi nedeniyle sular altında kalmış ve suyla yaşamayı öğrenmiş bir Miami , yine aynı sebepten ve sıcaklık yüzünden gece yaşayıp , gündüz uyuyan bir dünya ve insanları istedikleri anılarına geri götürüp , onları tekrar yaşamalarını sağlayan Nick ve ortağı Watts .
Daha sonra ortaya bir femme fatale olan Mae çıkıyor ve film , kara film türüne de burada yer vermeye başlıyor .
Filmin , kara film türü için , bilim kurguya göre malzemesi daha fazla .
Bir femme fatale , bol erotizm , ortadan kaybolan eski sevgili , uyuşturucu işine bulaşan birileri , ön planda yer alan koca bir şehir ve gece yaşamı .
Bütün bunlar bir araya geldiğinde , genelde 40’lı yıllardan bir film noir başyapıtı akıllara gelebilir .
Joy’un bu tercihi , totalde vasatı aşamayan filmin övgü alacak ender özelliklerinden biri ve oldukça cesur bir tercih .
Filmin ilk yarısında güzel de işliyor ama ikinci yarıda , tekrarlayan diyaloglar , basit senaryo manevraları , aforizma oluşturmak için zorla entegre edilen replikler ve gereksiz , üçüncü sınıf aksiyonda karşılaşabileceğimiz bazı sahneler filmin ve türün gücünü düşürüyor .
Devreye , özellikle kötü adam ve olay örgüsü konusundaki klişeler de girince , filmin puanı iyice düşüyor ve “sıkılmadan izlenen , hoş bir seyirlik”ten öteye geçmesi zorlaşıyor .
Kaldı ki , daha önceki yazılarımda da belirtiğim üzere , “sıkılmamak” 2021 yılında ve sinemanın geldiği yerde , artık tek başına geçerli bir sebep olmaktan çıktı . 
Zihin Gezgini
Filmin artılarına gelecek olursak , Westworld’de gördüğümüz ve burada da başarılı olan bir dünya / atmosfer kurma işi Joy tarafından başarıyla kotarılmış .
Sinema dünyasından Blade Runner dahil olmak üzere birkaç filme referans veren görsellik , oluşturulan şehir ve kullanılan renk filtreleri de oldukça başarılı .
Bir sahnede görülen Huxley göndermesi de ziyadesiyle hoş .
Zaten , olayın kopmaya başlamadan önce sağlam duran ilk yarısı da bu amaçlara hizmet eden kısmı .
Hem oldukça iddialı olan , hem de minimal bir bilim kurgu izlenimi veren görsel tercihler , 90’lı yıllardaki bazı türdeş filmleri anımsatıyor ve aynı samimiyeti duymamızı sağlıyor .
Yine , bu açıdan da filme artı puan verilebiliriz .
Oyuncuların performansı ve hem Jackman – Ferguson , hem de Jackman – Newton arasındaki kimya oldukça iyi .
Joy , bunu da başarılı bir şekilde kullanmış ve bir çiftin cinsel kimyasını , diğerinin arkadaşlık olma kimyasını ayarlı bir şekilde kullanmayı başarmış ama senaryonun çözümlenmesine giden yol ve suç organizasyonunun basitliği ne yazık ki bu yönlerin ortaya çıkışını biraz engellemiş .
Filme gidecek olanların , birçok filmde olduğu gibi beklentisi de oldukça önemli hale geliyor .
Atmosfer ve merak unsurunu yeterli bulanlar salondan keyifle ayrılabilir .
Türlerin dansı da bazı izleyicilere iyi gelecektir ama derinlik arayanlar ve bilim kurguların geldiği noktada , artık klişeleri görmek istemeyenler vasat bir filmle karşı karşıya kalacak .
Belki de , kara film dozunu tadında bırakıp , mafya ve uyuşturucu olayına bulaşmadan , atmosfere ve kurulan dünyaya yönelen bir film olsaydı şu an bambaşka şeyler konuşabilirdik .
Buradan , yine de şu sonuca gidebiliriz ; Lisa Joy , denemeye devam ederse güzel işlerle , sinemada da karşımıza çıkacak .
Belki , tamamen yönetmenliğe odaklandığı , senaryosu hazır bir proje yeteneklerini tamamen ortaya çıkarabilir .
Zira , teknik olarak filmin olumlu yanları , büyük bir umut beslememizi sağladı .
Hali hazırda elimizde Westworld referansı da olunca , umutsuzluğa kapılmak için çok erken .
Reminiscence – Zihin Gezgini , her şeye rağmen , sinemada deneyimlenmesi gereken , en azından sular altındaki distopik Miami’yi görmek için salonlara uğramanın daha doğru olacağı bir film .
Kim bilir ?
Belki de bu dünyanın üzerine gidecek bir devam ya da spin - off filmi gelir .
Joy , ne olursa olsun şunu unutmamamızı da istiyor : Mutlu son diye bir şey yoktur !
