Cameron Diaz'ı sevebilmek benim için gerçekten güç bir iş .
Barbie bebekleri andıran kusursuz vücuduna ve doğal sarışınlığına diyecek sözüm yok .
Benim gözümde Diaz'ı itici yapan , bir sinema filminden çok bir reklam filmine yakışacak basmakalıp oyunculuğu .
Cameron Diaz'ın abartılı , şablon mimikleriyle donattığı hemen hemen her film , ilk dakikalarının ardından sinema estetiğinden reklam estetiğine geçiş yaparak , bir pazarlama stratejisinin parçası olduğunu gizleyemez hale geliyor bana kalırsa .
Nancy Meyers'in son filmi Tatil , Cameron Diaz'ın oyunculuğunun göze batmayacağı nadir yapımlardan biri olabilirmiş .
Çünkü Diaz bu filmde , sinema filmleri için reklam hazırlayan , işkolik bir kadını canlandırıyor .
İşi ve özel hayatı arasına sınır koymayan Amanda , kendi hayatını da bir reklam filmi ya da bir film fragmanı gibi yaşıyor .
Dolayısıyla sürekli birileri onu izleyecekmiş güdüsüyle , yapay ve yapmacık hareketler sergiliyor .
Bu nedenle de Cameron Diaz'ın oyunculuğu filmin başlarında Amanda karakterine cuk oturmuş .
Amanda'nın suni hayatı , yerini sevecen bir aşk hikayesine bıraktığında ise Cameron Diaz ve canlandırdığı karakter arasında belirgin bir uyum problemi çıkıyor denebilir .
Karakter dönüşüme uğrasa da , Cameron Diaz performansında en ufak bir değişiklik yapmayarak kontrolden çıkan antipatisiyle bir çuval inciri berbat ediyor .
Daha da kötüsü , yarattığı bu antipati nedeniyle kendisinin birkaç gün içinde aşık olunacak kadar şahane bir kadın olabileceğine dair şiddetli şüpheler içine girmememiz elde değil .
Hele hele Jude Law'ın başarılı performansıyla renklenen , hem görünüş hem de karakter olarak kusursuz bir kitap editörünün bu kadar itici ve yapmacık bir kadına bu şekilde tutulması , resmen filmin inandırıcılığını kaybetmesine neden olmuş .
Nancy Meyers'in bugüne kadar yönetmenliğini yaptığı bütün filmler aniden parlayıp , insanın gözünü kamaştıran çarpıcı fikirler barındırıyorlar .
Fakat her birinde o aniden parlayan ışık erken sönüp , yerini tahmin edilebilir bir gidişata bırakıyor .
Alışıldık gidişatlarına rağmen , bu filmler başarılı ve uyumlu oyuncu kadroları sayesinde sürükleyiciliklerini kaybetmiyorlar .
Tatil de , diğer Nancy Meyers filmleri gibi çarpıcı bir fikir barındırsa da bir istisna .
Filmde , oyuncuların performans kuvvetleri arasındaki dengesizlik , insanı rahatsız eden bir uyumsuzluk yaratmakta .
Hele hele filmin iki ana kadın karakterini Cameron Diaz ve Kate Winslet'ın canlandırması bu dengeyi iyice alt üst ediyor .
Kate Winslet , karakterinin yaşadığı duygusal problemleri öyle içtenlikle anlatıyor ki , bu durum Cameron Diaz'ın başarısız performansının daha da su yüzüne çıkmasına neden oluyor .
Karakterinin klişeliğini heyecan verici ve ilgi çekici hale getiren Kate Winslet'in eğlenceli performansının haksız bir rekabet yarattığı dahi söylenebilir .
Benim fikrime göre , oyuncular arasındaki uyumsuzluğun sönükleştirdiği çok çeşitli aşk hikayelerinin arasında tek bir yan öykü var ki , filmi izlenmeye değer hale getiriyor .
Iris , Amanda'nın Los Angeles'teki evine taşındığında yan komşusunun Arthur Abbott adında eski bir senaryo yazarı olduğunu fark ediyor .
Arthur ve Iris arasında gelişen öykü , bütün klişelerine rağmen film içindeki diğer hikayelerin olmadığı kadar sevecen , esprili ve sıcak bir anlatıma sahip .
Bu küçük hikaye parçası , eski Hollywood filmleri hakkında öyle güzel öyküler barındırıyor ki , insanı heyecanlandırıp sinemayı niçin sevdiğini tekrar düşünmeye itiyor .
Arthur Abbott'ı canlandıran Eli Wallach ve Kate Winslet'ın uyumu kesinlikle izlenmeye değer .
Bana kalırsa , filmin geri kalanı bir kenara atılıp , sadece bu bölümde anlatılanlar üzerine bambaşka bir film bile çekilebilirmiş .
Nancy Meyers'in senaryosu , sadece bu küçük hikaye sırasında sürükleyicilik kazanmakta .
İki kadının talihsiz aşk hayatlarının onları ne kadar yalnızlaştırıp çaresizleştirdiğini gözler önüne sermeye çalışan Meyers'in kalemi , filmin tamamını sürükleyici hale getirmeye yetmemiş sanki .
Film , her iki kadının da amaçsızca ve nedensizce kendi kendilerine konuştukları sahnelerle süslenip tıkanmış .
Öte yandan , Tatil'in Amerika ve İngiltere'yi tasvir ediş biçimi de oldukça ilgi çekici .
Filmde Amerika , her türlü teknolojiyi insanın ayaklarının altına seren , akıllara durgunluk verici , şahane bir ülke olarak betimlenirken İngiltere , insanların ancak inzivaya çekilmek için gidebilecekleri , karlarla kaplı , sapa ve durağan bir memleket olarak karşımıza çıkmakta .
Bu yansıtmanın kötü niyetli bir kurgunun veya özellikle vurgulanmak istenen bir düşüncenin sonucu olduğunu düşünmüyorum .
Fakat keşke böyle bir fikrin ortaya çıkabileceği gözden kaçmasaymış .
Tatil , başarılı soundtrack'i ve Kate Winslet - Eli Wallach ikilisinin yarattığı sıcak atmosfer için izlenebilecek bir yapım .
Vakit geçirmek ve kafa dağıtmak isteyenler için de ideal bir film tercihi olabilir .
