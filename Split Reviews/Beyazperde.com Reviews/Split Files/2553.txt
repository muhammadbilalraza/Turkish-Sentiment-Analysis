Rus yönetmen Andrei Zviaguintsev'nin bir önceki filmi Sürgün ( Izgnanie ) hakkında yazdığım yazıyı : " Zvyagintsev sinemasından ümit edilen tadı alabilmek için yönetmenin üçüncü filmini beklemekte fayda var sanırım " sözleriyle bitirmiştim .
Zvyagintsev'nin dört yıllık bir aranın ardından gelen üçüncü uzun metraj filmi Elena , bize yönetmenin sineması hakkında daha somut kararlara varabileceğimiz yepyeni bir olanak tanıdı nihayet .
Farklı sınıflardan gelen insanların para ve güç uğruna verdikleri acımasız mücadeleyi gözler önüne seren Elena , Zvyagintsev'nin diğer çalışmaları gibi aile kurumunu merkezine alan , melankolik ve gizemli bir hikaye anlatıyor .
İçerisinde hiçbir hayat belirtisi olmayan , son derece düzenli ve ‘pahalı ' bir apartman dairesini gözler önüne serdiği uzun bir sekansla açılan film , önce izleyenleri Elena'nın gündelik rutini ile tanıştırıyor .
Elena'nın tüm ilgi odağının sabah erkenden kalkıp , kahvaltısını hazırladığı ve yataktan kaldırdığı kocası Vladimir olduğunu anlamak fazla zaman almıyor .
Ancak Elena'nın Vladimir'le sevecen bir karı - koca bağlılığından çok bir hasta - hemşire ya da daha çok çalışan - işveren ilişkisi kurduğu da özelikle vurgulanıyor .
Elena'nın gündelik rutini içerisinde şehrin yoksul semtlerinden birinde oturmakta olan oğlu , gelini ve torunlarını ziyarete gitmesi ise Vladimir ve Elena arasındaki sınıf ve kültür farkını gözle görünür bir biçimde ortaya koyuyor .
" Elena " nın senaryosunda da imzası bulunan Andrei Zvyagintsev , böylelikle filmin daha ilk dakikalarında izleyenlerin karakterlerin geçmişleri ve gelecek adımları hakkında bir fikre sahip olmalarını sağlıyor .
Karakterlerin etrafında gözle görülmeyen yan öyküler örmeyi başaran yönetmen , başrol oyuncusu Nadezhda Markina'nın ve tüm oyuncu kadrosunun güçlü performanslarının da yardımıyla son derece durağan ve lineer bir düzlemde akıp giden gidişatı derinleştirdikçe derinleştiriyor .
Zvyagintsev'in izleyenlere aktardığı tüm bu verilere rağmen karakterlerin gizemini ve hikayenin tekinsiz atmosferini korumayı başarması ise " Elena " yı arzu edildiği gibi açık uçlu ve sürükleyici bir film yapıyor .
" Elena " nın sahip olduğu bu özelliklerin filmi ana akım suç filmlerinin formülleştirilmiş anlatımından uzaklaştırdığını ve bir noktadan sonra izleyici beklentilerinin ters yüz edildiğini söyleyebiliriz .
Hikayenin politik yanını kuvvetlendiren ve karakterlerin siyasi duruşlarını belirginleştiren bu durum , yönetmen Andrei Zvyagintsev'in suç , ahlak ve adalet gibi evrensel kavramların yanı sıra , günümüz Rusya'sı hakkında da ciddi eleştirilerde bulunmasına yardımcı olmakta .
" Elena " nın izleyenlere sunduğu , hayatta kalmanın ve geleceğe yön vermenin tek yolunun para kazanmaktan geçtiği ve bu uğurda her şeyin mübah olduğu bir dünya .  Evrensel doğruların ve değer yargılarının ortadan kalktığı , ilahi adaletin gücünü yitirdiği ve karakterlerin sadece kurtulma içgüdüsüyle hareket ettiği bu dünya , kapitalist toplumun , tanımladığı doğrularla kişileri içine sürüklediği ahlaki ikilemler arasındaki büyük uçurumu da başarıyla görünür kılmakta .
Andrei Zvyagintsev'nin filminin en güzel yanı , belirgin politik duruşuna rağmen yönetmenin kendi düşüncelerini baskıcı bir biçimde senaryoya yansıtmak yerine kararı seyircilere bırakmaktan yana olması belki de .
İzleyenlerin kendi politik ön yargılarıyla yüzleşmelerine de alan bırakan bu yaklaşım , filmin hikaye düzleminden çıkıp gerçek dünya ile buluşmasına da imkan tanıyor .
Böylelikle   " Elena , " derinlikli hikayesi , başarılı oyuncu performansları , sıra dışı gidişatı ve tekinsiz atmosferi de hesaba katıldığında seyredenleri kendine bağlayan kuvvetli bir filme dönüşüyor ve yönetmen Andrei Zvyagintsev'nin gelecekte çok daha büyük işler başaracağının da habercisi oluyor .
