74. Venedik Film Festivali'nin Eleştirmenler Haftası bölümünde dünya prömiyerini yaptıktan sonra Eylül ayında yerli seyircinin karşısına ilk kez 24. Adana Film Festivali'nde çıkan Körfez , arayı fazla uzatmadan festival yolculuğunu şimdilik tamamlayıp vizyona çıkıyor .
Körfez , eleştirmenler haftası bölümünde verilen seyirci ödülü için yarıştığı Venedik'ten ödül anlamında eli boş dönmüş ama hakkında İtalyan basınında oldukça olumlu eleştiriler çıkmıştı .
Türkiye prömiyerini yaptığı Adana'da ise Jüri Özel Ödülü'ne layık görülen Körfez , hem ulusal yarışma seçkisindeki tabir - i caizse en zayıf halka olarak nitelendirilmiş , hem de aldığı ödülle de eleştirmenler açısından şaşkınlık yaratmıştı . 
Tüm bu tartışmalar arasında “bir İzmir filmi” olarak da niteleyebileceğimiz yapım , aslında oldukça sembolik bir anlatım dili üzerinden baş rolüne aldığı İzmir'i diğer başrolü Selim'in ruh haliyle harmanlayarak , seyirciyi yönetmen Emre Yeksan'ın duygu dünyasına davet ediyor .
Zira Yeksan yabancı basına verdiği bir röportajda başta koku teması olmak üzere filmin pek çok otobiyografik ögeleri olduğunu dile getiriyor : “Selim ( Ulaş Tuna Astepe ) sancılı bir boşanma sürecinin akabinde İstanbul'daki hayatının ters yüz olmasıyla soluğu ailesinin yanında , İzmir'de alır .
Biraz nefes almak için döndüğü İzmir'de ailesine de mesafeli durur , çevresinde pek de arkadaşı yoktur ; askerlikten eski arkadaşı olduğunu iddia eden Cihan'dan ( Ahmet Melih Yılmaz ) başka .
Bir gece İzmir limanında büyük bir yangın olur ve şehrin en büyük kabusu olan Körfez kokusu kente , insanlara geri döner . ”
Kendisi de İzmirli olan yönetmen Yeksan , daha önce Rüzgarın Hatıraları filminde Özcan Alper ile beraber çalışan senarist Ahmet Büke ile senaryoyu kaleme almış .
Yeksan'ın kendisinin de belirttiği gibi “Ya o korkunç koku bir gün İzmir'e , Körfez'e geri dönerse ? ” ihtimali üzerinden bu soruyu bir felaket senaryosu çerçevesinde işleyen yapı , koku karşısında 1 haftadan fazla dayanmayan ahali çekip giderken geride kalan şehrin akıbetini , başrolü Selim ile sorgulamaya niyetleniyor .
Yukarıda da belirttiğimiz üzere oldukça sembolik , süslüsünü söylersek alegorik bir yapısı olan senaryo ,  üst orta sınıf , ' kaçacak bir yeri olan ' İzmir halkının karşısına , şehrin pek bilinmeyen varoşlarını , gitmeyi reddedenleri ve Selim'i koyuyor .
Selim'in kokuya karşı maske dahi takmadan duruşunu umudun temsili olarak da okuyanlar var ; bence daha ziyade kayıtsızlık olarak seyirciye geçen bu duygu durumu Selim'in karakterinin dönüşümünün odak noktası olarak kurgulanmış .
Baş karakterin kendisini keşif sürecinde ona ' sınıf indirerek ' toplumsal eleştiriye de kapı açan film , Selim'in ailesini ve sınırlı kişiden ibaret o çevreyi - örneğin annesinin kağıt arkadaşları - kurgularken de kasıtlı olarak karikatürize etmekten de geri kalmamış . 
Yola çıkış noktası olarak aslında çok iyi bir öz yakalayan Emre Yeksan , ilk uzun metrajlı filminde maalesef kimi hatalarla o özün elinden kayıp gitmesine neden olmuş .
Filmin seyirciye geçerken tökezlemesinin esas nedeni Selim'in bir baş kahraman değil , anti - kahraman olarak kurgulanmış ama bu anti - kahramanın üzerinde ikna edicilik açısından fazla çalışılmamış olması .
Özellikle bu yöntem seçildiyse de , Selim'in temsil ettiği dinamiklerin film boyunca daha derinlikli işlenmemesi , oyuncunun sadece susarak ya da kayıtsız surat ifadeleriyle bakarak Selim'i yaşanır , yaşayan bir anti - kahraman kılmamasından kaynaklanıyor .
Her şeyden öte Selim çok suskun , neredeyse hep susuyor ; çevresinin tüm hengamesine ve hatta Cihan'ın bıçkınlığına karşın ağzından kerpetenle laf çıkıyor .
Bilerek ve isteyerek bu şekilde kurgulanmış olsa da seyirci bu noktada karakter ile olan gerçeklik bağını , onu takip etme güdüsünü kaybettiğinden , distopya atmosferi olan Körfez finale doğru sanki hiçbir olayın yaşanmadığı , ' sıkıcı bir arthouse ' , festival filmi havası vererek nihayete eriyor .
Çok iyi yakalanmış bir olan çıkış noktası , hem oyunculuk , hem karakterizasyon hem de oyuncu yönetiminde kimi eksikliklerden dolayı yarım kalıyor . 
Filmin diğer başrolü İzmir ise belki de şimdiye kadar hiç görmediğiniz , bilmediğiniz kenar mahalleleri , bir şekilde kaybeden ama bunu kayıp olarak görmeyenleri , İzmir'i biraz da mecburiyetten koku dahil her şeyiyle kabul edenleri ile farklı bir İzmir / Smyrna portresi sunuyor .
Her haliyle güzel memleketim İzmir'in daha çok baş role taşındığı filmlere diyelim .
Twitter . com / duygukocabayli
