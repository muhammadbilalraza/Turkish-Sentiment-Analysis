İliklerimize kadar içine battığımız ' ' ağ ' ' , günümüzde olduğu gibi yıllar sonra da bizleri tanımlayacak sıfat olarak çoktan tarihe geçti .
Tanımın havası yerinde olsa da , ' ' ağ toplumu ' ' olarak birçoğumuz , muhtelif uzuvlarımızı bu görünmeyen kapana kaptıralı çok oldu .
En az telefonlarımız kadar akıllı Hollywood yapımcıları sanal acılarımızı henüz çok fazla ciddiye almıyor olsa da ,  Sanal Hayatlar ( Disconnect ) orijinal adının da referans verdiği çağın vebası “iletişimsizlik” sorununu perdeye taşıyor .
Modern dünyanın yeni mecrası internet , derdimize derman olmak bir yana kendi “bug”larını da başımıza sarmaya devam ederken , film her şeyi kendine benzeten insanın nelere müstehak olup olmadığını sorguluyor .
Murderball adlı belgeseliyle Oscar adaylığı bulunan genç yönetmen Henry Alex Rubin'in imza attığı Sanal Hayatlar ( Disconnect ) , kalabalık kadrosu ve üç farklı hikayesi ile ortalama bir Hollywood dramının üzerinde .
Toronto ve Venedik Film Festivallerinde prömiyer yapan film 32. İstanbul Film Festivali kapsamında da izleyici ile buluşmuştu .
Filmin ilk hikayesi doğmamış bebeklerini kaybeden işkolik avukat Derek ve eşi Cindy'ye odaklanıyor .
Yaşadıkları beklenmedik acıyla tek başına mücadele etmeye çalışan Cindy , kafasını dava dosyalarına gömmeyi seçen avukat eşinin durumu görmezden gelmesiyle kendini daha da çıkmazda buluyor ve derdini sanal sohbet sitesinde tanıştığı , kendisi de yakın zaman içinde çocuğunu kaybetmiş bir adamla paylaşıyor .
Bu adam bir süre sonra kredi kartı hacklenen Cindy ile kocasının gözünde zanlı duruma düşüyor ve mağdur koca kendi intikamını almaya karar veriyor .
Hikaye konu itibariyle çiftler arası iletişim eksikliğinin yarattığı kaos ve finalde kurtarılan evlilik klişelerinin , son dönemin popüler günah keçisi interneti kullanan bir örneği olarak , filmin diğer iki hikayesinin yanında biraz sönük kalıyor .
Dertli çifti canlandıran Paula Patton ve Alexander Skarsgård ikilisi ise filmin en zayıf performanslarına imza atıyor .
Filmin ikinci hikayesi , Hollywood'un ayılıp bayıldığı , canı sıkıldıkça sardığı , unutmaya fırsat vermediği akran şiddeti meselesinin siber zorbalıkla harmanlanmış bir versiyonu .
Genç oyuncuların büyüklerine oranla çok daha etkili iş çıkardıkları filmde , liseli Jason ve arkadaşı , kendilerine okulun en sessiz ve yalnız öğrencisi Ben'i seçiyor .
Jason'ın emekli bilişim polisi  babası Mike rolünde Frank Grillo yer alıyor .
Jason ve arkadaşı , bir genç kız adıyla sahte Facebook profili açıyor ve Ben'le arkadaşlık kuruyor .
Gençler hikayenin sonunda kendilerinin de ummadığı bir trajediye sebep oluyorlar .
Özellikle dijital delilleri ' ' yok etme ' ' konusunda uzman Mike , oğlu ile iletişim kurmayı geç de olsa öğreniyor .
Fakat olay sandıkları kadar kolay kapanmıyor .
Yıllar önce yaşanmış bir olaydan esinlenilmiş olan bu hikaye , ilk hikayedeki iletişimsiz çiftin hezeyanlarına kıyasla daha derin bir anlatıma sahip .
Sanal Hayatlar ( Disconnect ) ' ın son hikayesi ise internetin karanlık tarafına inceden bir ışık tutuyor .
Hırslı bir haber muhabiri olan Nina , sanal striptizci olarak çalışan 17 yaşındaki Kyle'a ulaşarak onu anonim bir kimlikle röportaj verip yaptığı işin ve benzer işi yapan arkadaşlarının yaşadıklarını ifşa etmeye ikna ediyor .
Nina'nın yardımıyla işini ve hayatını değiştirmeye karar veren Kyle için ise patronlarından kurtulmak mümkün olmuyor .
Bürokrasinin tek ihsanının gölge etmekten öte geçemediği gerçeğini Nina'yla birlikte seyircinin de gözüne sokan bu hikaye , Kyle'ın sonu gibi aceleye getirilmiş ve bekleneni veremiyor .
Cadı kazanının içindeki azimli muhabir Nina rolündeki , aynı zamanda bu yıl Oblivion'da da izlediğimiz Andrea Riseborough ile ergen siber zorbaların kurbanı Ben'in öfkeli babası rolündeki Jason Bateman , filmin öne çıkan oyunculuklara imza atıyor .
Üç farklı hikayeyi harmanlama konusunda başarılı kurgusuyla seyircinin keyfini kaçırmadan derdini anlatabilen filmde , genç yönetmenin kariyerindeki belgesel tecrübelerinin etkisi de hissediliyor .
Sinemanın sektör olarak krize girmesine neden olan televizyondan yıllar sonra , bu kez ikinci ve daha da ciddi bir tehdit olarak diş bileyen internetin defolarını perdeye taşıyan Sanal Hayatlar ( Disconnect ) , son dönemde sinema üzerinde her türlü kozunu hiç de adil olmayan üslubuyla oynayan sanal dünyanın karşısında durmak adına bile - sinemada - izlenebilir .
Nisa Yıldırım
