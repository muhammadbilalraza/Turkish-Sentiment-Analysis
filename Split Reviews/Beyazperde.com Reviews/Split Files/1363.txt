Başka dünyada yaşayan biri Luc Besson .
Kendi deyimiyle " 18'inden beri gelecekte yaşayan biri " .
Metro , Derinlik Sarhoşluğu , Nikita , Sevginin Gücü , hele hele 5. Element , normal kafada bir adamın yapacağı işler değil .
Hikaye anlatma , kurgu , müzik kullanımı , çerçeveleme , sahne düzeni , kostüm tasarımı , oyuncu yönetimi , akıcılık / tempo ; her ne ararsanız var bu yapıtlarda .
Sinema sanatı açısından ulaşılması çok güç işler .
Böyle bir adamın altı yıl boyunca film yönetmeyip Taxi ve The Transporter serileri , Wasabi ve üstüne üstlük Bandidas gibi filmlere yazar ve prodüktör olarak imza atmasını biraz da bu zamana ait bir insan olmamasına bağlamalıyız belki de .
Çok mu iyimserim , bilemiyorum .
Düşünsenize , son yönettiği film hem gişede hem eleştirmenlerin gözünde batmış bir yönetmen Luc Besson .
O zamanki eşini başrolde oynattığı Jeanne D'Arc , muhteşem yardımcı oyuncu kadrosu ve harika tanıtım afişlerine rağmen , anlaşıldı ki Besson'dan beklenmeyecek derecede kötü çekilmiş ve anlatılmış bir hikayeydi .
Biraz da eleştirilere sinirlenip yönetmen koltuğundan kalktı ve altı yıl boyunca da bir daha oturmadı .
Arada bir bölümü popüler olmayı başaran , ancak asla onun kalitesine yakışmayacak işlere imza attı .
Ve şimdi yepyeni filmiyle karşımızda .
Angel - A , Angela ile Andre'nin hikayesini anlatıyor .
Sonra iyi ile kötünün , kötünün içindeki iyinin , uzun ile kısanın , güzel ile çirkinin , bilinç ile bilinçdışının , insan ile meçhulün hikayesi bu .
Bu kadar tezatın biraraya geldiği kent , Paris ise bir unsurdan çok filmin başrol oyuncularından biri . Wim Wenders Berlin'in çatılarında geziyordu , Besson ise Paris'in bir köprüler kenti olduğunu Andre gibi bize de hatırlatıyor .
Hem de bunu çektiği ilk filmde olduğu gibi siyah beyaz yapıyor .
Ama Besson'un kadim görüntü yönetmeni Thierry Arbogast , bu iki karşıt rengin tezatını giderek yumuşatıyor .
Siyah sanki giderek beyazlaşıyor , beyazın gittikçe karanlıklaşması gibi .
Besson ve Arbogast'ın biçimsel tercihleri nedeniyle film Wenders'in Arzunun Kanatları'nın sularına hafifçe girip sonra hemen kendi rotasını çiziyor .
Önemli olan ise , 6 yıl sonra " birşey " anlatıyor Besson ve bunu yine iyi yapıyor .
10 yıl önce senaryosunu yazmaya başladığı ama bir türlü bitiremediği eserini tamamlamış olmanın huzurunu yaşıyor .
Ortaya koyduğu meseleler , bazılarına çok spesifik veya çok yüzeysel gelebilir .
Ancak o çok özlediğimiz hikaye anlatıcısına yeniden kavuşturuyor bizi Angel - A ve bu nedenle önemli .
Filmin yapısı gereği çok önemli bir yere sahip olan Jamel Debbouze , yıllardır sıyrılamadığı yan karakterden esas adama terfi ediyor .
Tüm yalancılığına , dolandırıcılığına rağmen bebeksi yüzü sayesinde sadece Angela'nın değil seyircinin de kalbini kazınıyor .
Besson'un ona yazdığı replikler sayesinde salonlarda zaman zaman kahkaha sesleri yükselecektir .
Ya Andre'nin tezatı ?
Angela rolündeki Rie Rasmussen de , insan - ötesi birini canlandırmak için yerinde bir tercih olmuş .
Çektiği kısa film ile 2004'te Cannes'da Altın Palmiye'ye aday gösterilmiş bir isim Rasmussen .
Sadece sıradışı güzelliği ile değil , sinemayı ciddiye alışıyla da ilgiyi hak ediyor .
Angela olarak da gerekeni yapıyor , hem Andre'yi hem de bizi şaşırtmayı başarıyor .
Angel - A , çektiği filmlerin sayısı henüz bir düzine bile etmeyen ancak büyüklüğünü çoktan kanıtlamış bir yönetmenin , son dönemde iyice yıpranan karizmasını kurtarabilecek bir yapıt olabilir .
Ancak sinema , çekilip perdeye yansıdıktan sonra bile devam eden bir süreç .
İyi bir eser , kıymetini bilecek seyirciyi arar .
Umarım siz onlardan birisinizdir .
