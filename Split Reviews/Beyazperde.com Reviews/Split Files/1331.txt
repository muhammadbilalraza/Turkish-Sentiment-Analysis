Hemen söyleyeyim , sadece Kurtlar Vadisi - Irak özelinde değil .
Bir dizinin hayran kitlesi , yahut sevmeyeni , umursamayanı , hiç izlememiş olanı da dahil olmak üzere , bir çok aklı selim kişinin şu son zamanlarda yükselen " diziyi bedava bedava izliyordunuz , eh artık elinizi bir de cebinize atın salona gelin " mentalitesi hakkında az çok fikri vardır diye düşünüyorum .
Tutmuş bir şeyin cılkını çıkarana kadar kullanmanın zararlarını biliyorlardır diye umuyorum , ki karşımızdaki filmle ilgili en çok can sıkan konulardan biri de bu benim nazarımda .
Bir diğeri ise , yine Kurtlar Vadisi gibi çok izlenen hatta rekor babında ondan çok daha fazla izlenen Asmalı Konak'ın filmindeki başarısızlıkla ilintili .
Asmalı Konak Hayat , dizinin finalini sinemada yapmak gibi bir görevi dahi kötü bir filmle iç etmişken , Kurtlar Vadisi Irak , diziden tamamen bağımsız ve son derece zorlama bir senaryoyla izleyenlerin karşısına çıkmış olacak .
Ancak her tür - düpedüz kötü - görselliği , kötü oyunculuğu kaldıran televizyondan fırlayıp , sinema ligine girmek pek yaramıyor , yaramamış .
Dizinin seyrettiği mafyöz sulardan , politik sulara çekilen film , başlarına çuval geçirilerek sorgulanmaya götürülen Türk subaylarının öcünü almak için Irak'a giden Polat Alemdar'ın macerasını anlatıyor .
Bu hikayeyle yola çıkıyor .
Herkesin bildiği bu , peki bunu mu yapıyor ?
Tartışılır .
Ki zurnanın zırt dediği yer de daha en baştan buradan kaynaklanıyor .
Zira sanal bir karakter olarak Polat Alemdar , diziden fırlayıp Türkiye'nin yaşamış olduğu bu gerçekliğe ne diye bulaşıyor ?
Nasıl ilişkilendiriliyor ?
Bu son derece zorlama başlangıç noktası haricinde , filmin konusunun bundan ibaret olmadığını da belirtmek istiyorum .
Zira film , değinmişken , bölgeyle ilgili günlük gazetelerde çıkmış bütün haberleri de canlandırma usulüyle hikayeye eklemiş bulunuyor .
Irak'ta yaşanan , ABD'li askerlerin Iraklı esirlere yaptıkları işkence görüntüleri , hatta bu görüntülerde yer alan kadın subaya kadar hepsi , sinemasal hiçbir yetkinlik , hiçbir estetik , hiçbir zeka pırıltısı eklenmeden direkt olarak canlandırılarak filmde önemli bir sürede yer alıyor .
Bu kaçırılan , işkenceye maruz kalan insanlar kimdir , necidir , onların öyküleri nelerdir anlatmaya tenezzül etmeden yalnızca ırklarına ve arap olmalarına vurgu yapılarak bölgedeki Türkmen , Kürt , Arap halkın arasına kendi kendine bir ayrım getiriliveriyor .
Kaçırılıp kafasının üzerinde elinde kılıç tutan bir cellatla görüntülenen gazeteci , kamyoncu gibi şahısların , bu türden görüntüleri de filmdeki yerini alıyor .
Dağıtılan düğünler , ne idiğü belirsiz bir emir komuta zinciri içersindeki ABD askerleri ve bir yanda da Subay arkadaşının intikamı için bölgede olduğunu söyleyen Polat .
Tüm bunlar ( işkence , kötü muamele . ) bilinen , sadece Türkiye'de değil tüm dünyada defalarca haber bültenleri ve gazetelerde yer almış şeylerken filmde , hikayeye zerre hizmet etmediği halde , salt " göstermiş olmak için göstermek " marifetiyle yerlerini alıyorlar .
Bunların arkasında yatan gerçekler eşelenmiyor .
Daha kötüsü , ana hikaye ve bu görüntüler arasında önemli kopukluklar var , uçurumlar var .
Ayrıca , filmin ucuz milliyetçiliğine , tribünlere oynayan ahvaline değinmek gerekir .
Birincisi , filmde bir tane bile olumlu ABD'li karakter yer almıyor .
Bir tane bile olumlu Kürt karakter yer almıyor .
Araplar içersinden ise Şeyh Halis Kerkuki ve Leyla filmin olumlu karakterleri .
Onların dışında bir Arap karakterin de bize tanıtıldığı vaki değil .
Türkmen ağasını ise , Polat ve şürekasının evinde kalması hasebiyle tanıyoruz .
Bu haliyle , yıllardır ikrah getirdiğimiz , vıcık vıcık ABD milliyetçiliği kokan filmlere , sadece Amerikalıların iyi olduğu ve hep kazandığı yapımlara , bir Rambo'ya , üçüncü sınıf aksiyonlara yakın duruyor film zihniyet olarak ( ki Rambo bile en nihayetinde askerdi , Polat kim , neci ? ) .
Ki bu , " kötü emsal örnek gösterilemez " kelamıyla bertaraf edilebilecek bir düstur .
Kısacası Türkiye'nin son derece haklı olduğu bir konuda ( çuval geçirilen askerler ) yapılan bu kaba saba fikirlerle örülü film , ülkenin haklı olduğu bir konuda durduk yere haksız duruma düşebileceği zayıf bir noktası haline geliyor düpedüz .
Çünkü mesele hakkıyla ve hakkaniyetle işlenmeyerek , sadece bir aksiyon malzemesi olarak kullanılıyor .
Türkiye'ye Türkiye milliyetçiliği yapan kelamlarla üste çıkma hevesi taşıyor .
Karakter gelişimi açısından da filmin önemli zaafları söz konusu .
Bir defa filmde bir gelişme safhası yok .
Direkt gelişerek başlayan film , gelişerek sona eriyor .
Özellikle Şeyh karakterinin , filmin gidişatıyla en ufak bir alakası olmuyor .
Hatta bir sahnede Sam William Marshall ( Billy Zane ) şeyhin tutuklanması için emir veriyor , ancak bir sonraki sahnede Polat'ı yakalamak için bir gece operasyonu düzenlendiğini , şeyhin unutulduğunu görüyoruz .
Haliyle , Şeyhin filmde zikir töreni düzenlemesi ( ki filmin en iyi çekilmiş sahnesi ) , dua etmesi ve nereden nasıl geldiğini anlayamadığımız bir anda kafası uçurulacak gazetecinin imdadına yetişip öğütler vermesi haricinde ana hikayeye bir hizmetini de görememiş bulunuyoruz .
Tam olarak hikayede ne gibi bir yeri olduğunu anlamak mümkün değil .
Bunların haricinde filmin aksiyon sahnelerine , gazetelerde konuşulup duran şu harcanan paralara gelelim .
Çok can sıkıcı bir konu olarak şunu vurgulamak isterim .
Filmde neyin anlatıldığı veya filmde neyden bahsedildiği , o filmin , benzeri hikayeleri anlatan başka türlü yapımlarla eş değer görülebileceğine delalet değildir .
Mesela , filmle ilgili olarak " yığınla aksiyon filmi izliyorsunuz , savaş filmi izliyorsunuz , biz yapınca mı kötü oluyor " gibi bir açıklama yapan Serdar Akar , bu açıklamasında ismini andığı bir çok filmin aslında ne denli önemli ve sayılı insanlarca çekilmiş , nasıl bir sinema diliyle yoğrulmuş , her şeyden önce senaryosunda belli amaçlarla çarpıtılmış öğelere yer verilmeyen , uygar filmler olduğunu da pekala biliyor .
Yani , aynı konuda film çeken beş bin tane yönetmenin , beş bininin de iyi bir film çıkaramayacağı malumken , bu tip bir savunma elbette komik kaçıyor .
Ve evet Kurtlar Vadisi Irak'ın , harcanan paralar doğrultusunda , Michael Dudikoff'un , Lorenzo Llamas'ın oynadığı , televizyon kanallarımızda da gece 23'den sonra yayınlanan aksiyon , çatışma , savaş filmlerine prodüksiyon olarak son derece yaklaştığı kesin bir gerçek .
Aksiyon sahnelerinde yer alan figüranların feci hallerinden tutun da , çatışma ve finaldeki dövüş sahnesine kadar film Delta Force , Ölüler Dans Edemez gibi isimlere sahip aksiyonlarla eş değer bir güdümde .
Hatta Hollywood'un bu arka bahçesinden üreyen filmlere fark attığı aşikar .
Ancak dalga geçtiğimiz Rambo , Zor Ölüm gibi filmlerdeki o dans koreografilerini andıran aksiyon sahnelerine ermek için hem politikadan çok sinema yapmak gibi bir niyete , hem de daha yetenekli senaristlere , yönetmenlere ihtiyacımız olduğu da ayrı bir gerçek .
Oyunculuklar bağlamında , dizide de başarılı bulunan Memati karakterini canlandıran Gürkan Uygun , Şeyh rolündeki usta aktör Ghassan Massoud ve Leyla rolündeki Bergüzar Korel'in gayet düzgün bir oyun çıkardığını söylemek mümkün .
Ancak Polat Alemdar rolündeki Necati Şaşmaz'ın , dizidekinden daha hareketli ve bu tip aksiyona yönelik filmlerdeki roller için biraz daha çalışması gerektiği gözle görülür bir şey .
Gary Busey ve Billy Zane , kendilerini izleyenlere " ben burada ne arıyorum bakışlarını bırakıp , rol yapmaya ne zaman başlayacaklar " diye içten içe soru sorduruyor , filmin tek mizahi yönü olan Erhan Ufak ise yüz güldürüyor ara sıra da olsa .
Kurtlar Vadisi Irak'la ilgili olarak yapımcılar " biz beğenilsin övülsün diye değil tartışılsın diye yaptık bu filmi " buyurmuşlar .
O nedenle bu yergilere aldırmazlar da , tartışmaya devam edebiliriz artık .
Ancak filmin devam filmi çıkabilecek bir noktada bittiğini de belirtmek gerekir son olarak .
Artık bu bir müjde mi olur kimisine , yoksa kötü bir haber mi bilemem .
