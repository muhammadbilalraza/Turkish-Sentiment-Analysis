Belmin Söylemez'in ilk uzun metrajlı kurmaca filmi Şimdiki Zaman'ı İstanbul Film Festivali'ndeki  gösteriminde izleyişimizin üzerinden neredeyse bir buçuk sene geçti .
O festivalde ( ve daha sonra Ankara'da ) başrol oyuncusu Sanem Öge'ye En İyi Kadın Oyuncu ödülünü getirmişti film .
Öge , tüm hayatını çevresine inşa ettiği sevgilisinden ayrılmış , işsiz , umutları tükenmiş bir kadın olan Mina'yı canlandırıyor .
Hayali , Amerika'ya gidip yeni bir başlangıç yapmak .
Bunun için de para biriktirmesi gerek .
Filmin yazıldığı tarihlerde , yani bundan iki üç yıl önce ekonomik krizin etkileri daha canlıydı tabii .
İş yok Mina için .
Çaresizlikten , Beyoğlu'nda falcı arayan bir cafe'ye başvuruyor genç kadın .
Kahve falı bakmayı bildiğine dair yalan söyleyerek işi alıyor .
Şimdiki Zaman'ı tek başına şahane bir filme dönüştürmeye yeten basit bir fikir var .
Senaryoyu yazan Belmin Söylemez ve Haşmet Topaloğlu'nu sırf bunun için bile tebrik etmek gerek .
Mina ,   kahve falı bakmayı hiç beceremediğinden , ilk zamanlar işinde zorlanıyor .
Sonra kendiliğinden , bir metod keşfediyor .
Tüm kahve fincanlarında kendini okumaya başlıyor .
Tüm müşterilere kendini anlatıyor .
Kendi acılarını , kendi hayal kırıklıklarını , kendi umutlarını .
Ve karşısına gelen bütün kadınlar kendilerinden bir şeyler buluyor Mina'nın anlattıklarında .
Acıları aynı , hayal kırıklıkları aynı , umutları aynı çünkü .
Üç aşağı beş yukarı .
Bir de bakıyor ki Mina , bütün kadınlar ona gelmeye başlamış fal baktırmak için .
Bahşişler , evlerdeki kabul günlerine çağırmalar .
Nihayet cebi para görüyor biraz Mina'nın .
Ama hayat ne kadar umduğu gibi gidiyor ?
Acılar , hayal kırıklıkları , boşa çıkan umutlar ne kadar değişiyor ?
Geniş kitlelerin bu filmi nasılsa izlemeyeceği düşünüldüğü için , daha ziyade festival seyircisine yönelik bir tanıtım çalışması var Şimdiki Zaman'ın .
Mantıklı , akıllıca olan muhakkak budur , itiraz etmiyorum .
Ancak seyircinin bir şeyi gözden kaçırmayacağını umuyorum .
Bu soğuk , mesafeli , fazla entelektüel yaklaşılmış bir sanat filmi değil .
Çeşitli amatörlükleri var , kabul ama son derece duygusal , Yeşilçam damarına yakın duran bir iş aynı zamanda .
Çeşitli Yeşilçam filmleriyle paralel kurgulanmış sahneleri bile var zaten .
Diyeceğim o ki , bence bu ülkenin insanı , özellikle de kadını , Şimdiki Zaman'da kendinden bir şey muhakkak bulacaktır .
Hasret kaldığımız ölçüde insancıl , hisli ve sevilesi bir film karşımızdaki .
Beni rahatsız eden tek bir nokta var .
Mina gibi belli ki okumuş etmiş , akıllı bir genç kadının kendini bu denli Amerika'ya gitme hayallerine kaptırmış olmasını inandırıcı bulmuyorum .
Amerika vizesi için kura çekilen bir çarkıfeleğin önünde bu denli çocukça bir heyecanla dikilmesini , pek bu karaktere yakıştıramıyorum .
Senaryoda karaktere para biriktirmek ve buralardan kaçıp gitmek için bir sebep , bir motivasyon yaratma gerekliliğini anlıyorum .
Ama doğru motivasyon bu değil sanki .
Geçmişte oraya gidip yerleşmiş , hayatını kurtarmış bir halasının olması bile benim gözümde Mina'nın bu zayıf halini açıklamaya yetmedi .
Biraz eğreti kaldığını düşündüm bu Amerika meselesinin .
Ancak bunu gözardı ettiğinizde , gerçekten son yılların yüz akı Türk filmlerinden biri Şimdiki Zaman .
Her şeyden önce , duygusu var .
Bunu bulabilmek bile lüks olabiliyor sinemamızda .
O yüzden çok değerli buluyorum Belmin Söylemez'in filmini . twitter : aliercivan You Tube : Paralel Kurgu
