Korku sinemasının hayranlarını daima memnun kılmak adına kullandığı bazı alışkanlıkları vardır .
Bunlardan biri , şüphesiz dehşetengiz olayların odağında çırpınan kadın figürleridir .
İlk filmde hayli göz kamaştırıcı bir gişe başarısı kazanan ve beyazperdeyi kan kırmızısına çeviren Otel'in ikincisi , şiddete dayanıklılık eşiğimizi daha farklı bir şekilde sınamaya çalışıyor ; zira şiddete maruz kalanlar ilk filmden farklı olarak bu kez kadınlar .
Gerçek insanların gerçekten katledilmesi esasına dayalı snuff üzerine kurulu film , şaşırtıcı bir şekilde sakin bir ilk yarıyla geçiyor .
Bu , filmin ikinci yarısına damgasını vuracak şiddeti besleyen bir sükunet hali aslında .
İlk filmde temeli zayıf bir şiddete şahit olmuştuk ve midemiz bir hayli yorulmuştu .
Ama yönetmen Eli Roth filmin bu açığını telafi etmek adına şiddeti ciddi bir temele oturtmuş .
Özellikle kapitalist toplumlarda kanıksanmış olan şiddetin bireyler üzerindeki hastalıklı yansımalarını gözler önüne sermiş .
Sahip olduklarıyla mutlu olamayan bireylerin serbest bırakılan arzularının doğurduğu korkutucu sonuçlar , en ağır sahnelerle tasvir edilmiş .
Öyle ki , ' kötü'nün herhangi bir restoranda yan masada ya da iş yerimizde hemen arkamızdaki koltukta çalışan biri olabileceği vurgulanmış .
Bu açıdan bakıldığında şiddete övgü niteliğindeki Otel II çok daha derin mevzulara el atıyor .
İşkence odalarını kontrol altında tutan gölgede kalmış kişilerin , kim oldukları açıklanıyor .
Bu kişilerle ilgili bilmek isteyeceğiniz şeyler son derece ürkütücü bir şekilde gösteriliyor .
Şirketleşmeye gitmiş bir şiddet kulübü , dünyanın dört bir yanında yaşayan öldürme isteği ile dolu kişileri konuk ediyor ve doyasıya bir katliam ritüeli yaşatıyor .
Bu katliamdaki kurbanlar arasında en pahalıların Amerikalılar olması , dünya genelinde oluşan Amerika karşıtı davranışların bir göstergesi .
En çok parayı Amerikalı kurbanlara ödemek , çok daha fazla zevk ve tatmin duygusu alındığının kanıtı demek .
Eski rejimin kalıntıları üzerine inşa edilen ve Slovakya genelinde resmedilen sefillik , çocuk çetelerinin bile gasp etmek istedikleri yabancılardan istediklerini alamadıklarında taşlı sopalı bir şiddete başvurmalarıyla açığa çıkarılıyor .
Kapitalist sisteme tamamıyla uyum sağlayamamış eski demirperde toplumlarının intibak halleri , şiddet metaforunun fütursuzca kullanımıyla karşılığını buluyor .
Yabancı turistler , böyle bir ortamda herhangi bir cezai müeyyideye tabi olmaksızın öldürme zevkini tadıyorlar .
Amerika'dan gelen ve biri iyi aile babası olan iki müşteri de , bu noktada filmin ana karakterleri arasına giriyor .
İnsanın kendi doğasıyla ve çevresiyle olan ilişkisinin tamamen unutulduğuna , yani hem kendine hem de doğaya yabancılaştığına dair tespitler var filmde .
Trendeki Hollandalı iş adamının yemeği eliyle yediği sahnede , gençlerin kendisine çatal kullanmasını teklif ettikleri halde bu şekilde yemek istediğini belirtmesi , bu duruma yapılan göndermelerden sadece bir tanesi .
Bunlar iyi hoş da , iş senaryoya gelince malzemenin iyi işlenmediğini görüyoruz .
Hiçbir sürprize mahal vermeyen , yeknesak bir ilerleyişle önceden tahmin edilebilir olayları önümüze seren bir senaryoya sahip film ; yersiz ve uygunsuz müzik kullanımları da , bu kötü tabloyu daha da bozuyor .
Film , ilkinden aldığını düşündüğümüz derse rağmen bazı noktalarda özensizliğiyle sırıtıyor .
Örneğin çok kötü oyunculuk performanslarına katlanmak zor .
Sadece Oyun Evine Hoş Geldiniz filminden hatırlayacağımız Heather Matarazzo , klişe tabirle ' vasatın üzerinde ' bir performans sergiliyor .
Oyuncular senaryonun yarattığı olanaksızlıklar ve boşluklar nedeniyle böylesi bir yetersizlik de sergilemiş olabilirler , bu da ihtimaller dahilinde .
Her şey bir yana , Eli Roth'un belki de tek istediği kendisi gibi şiddet dolu filmlerden hoşlanan seyirciye hitap edebilmek .
Kopan kollar , fışkıran kanlar , kulaklara sokulan tornavidalar , oyulan gözler , kırılan kemikler , uçurulan kelleler aracılığıyla ve tüm gerçekliğiyle bireysel şiddeti meraklısıyla buluşturmak .
Her halükarda bu şiddet gösterisinin anlamlar yüklenmeye ya da lanetlenmeye son derece müsait olduğu da bir gerçek .
