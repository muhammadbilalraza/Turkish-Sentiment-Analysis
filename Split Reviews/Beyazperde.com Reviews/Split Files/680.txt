Hangimiz masalları sevmedik ?
Küçük yaşlarda , hayatın gerçek yüzünü görmeden önce , bizleri bu korkutucu dünyadan koruyan , ruhumuzu sakinleştiren hikayeleri .
Çoğunlukla bölgenin folklorik geçmişinden beslenen , her ne kadar Andersen gibi isimlerin yorumu ile tüm insanlığın benimsediği masallar her birimizin yüreklerine yerleşti .
Unutmadan not düşelim ki , bu sevimli masalların kökeninde , daha çok çocuklara öğütler veren ve karanlık olaylar anlatan serüvenler yatar .
Örneğin Kırmızı Başlıklı Kız'ın hikayesi , orijinal köklerde çok daha üzücü bir şekilde sona erer , kötü kurt küçük kızı da mideye indirmeye çalışırken , minik kurbanı tarafından ürkütücü şekilde biçilir !
İşin bu " gerçek " tarafını bir yana bırakacak olursak , dünyanın genelinde artık kabul görülmüş , aslı budur denilen masallar birbiri içine de geçmiştir .
Özellikle de sinema ve televizyon dünyasında , örneğin Once Upon a Time dizisinde olduğu gibi en meşhur masal kahramanları bambaşka bir gerçeklikte bir araya gelir .
Bahsini ettiğimiz karma masal ürünlerinden bir tanesi de , geçtiğimiz yıllarda gişede fena iş çıkartmayan , böylece ikinci projeyi de garantileyen Pamuk Prenses ve Avcı filmidir .
Bildiğimiz hikayeye bambaşka bir açıdan yaklaşan , Kötü Kraliçe'nin , Prenses'i öldürmesi için gönderdiği avcı karakterine daha çok eğilir .
Bilindik ilerleyişi bozan , ortaya çok daha farklı , daha yetişkin işi bir film çıkar .
Bu hafta vizyona merhaba diyen ve serinin ikinci filmi olarak karşımıza dikilen Avcı : Kış Savaşı ise ilk filmin hem öncesini , hem de sonrasını birbiri ile harmanlayan ilginç bir iş .
Daha önce yönetmenlik koltuğunda oturan Rupert Sanders , büyük merakla beklenen büyük bir Hollywood yapımı , manga uyarlaması Ghost in the Shell ile uğraştığı için , yeni bölüme bir başka kişi imzasını atıyor .
Pamuk Prenses ve Avcı'da yardımcı yönetmenlik görevini üstlenen Cedric Nicolas - Troyan , Avcı : Kış Savaşı'nın yetkili kişisi olmuş .
Avcı : Kış Savaşı , şayet önceki bölümü düşünecek olursak bir parça da olsa " daha yetişkin " bir hikaye sunuyor .
Charlize Theron'un canlandırdığı Kötü Kraliçe Ravenna geri dönüyor , ancak işlerin çok öncesini de anlatan senaryoda da yerini bulmayı başarıyor .
Ravenna'nın gençliğinden beri güç ve hüküm arzusuna sahip biri olduğunu görürken , kardeşi Freya ( Emily Blunt ) ' ın çok daha duygusal , yapıcı ve aşk dolu bir kız olarak sahnelendiğine tanık oluyor .
Bir Dük'ten gayrımeşru çocuğu olan Freya , bebeğinin öldürülmesi ve ablasının entrikalarının da etkisi ile buz kesmiş bir yürekle yeniden doğuyor .
Artık aşk yok , yerine sadece intikam ve nefret var !
Buzlar Kraliçesi hikayesini bu şekilde bünyesine katan filmde , Freya'nın küçük çocukları ailelerinden kopardığını , kendi ordusunu yaratmak için hepsini eğittiğini görüyoruz .
Büyüyünce bir Avcı olacak çocuklar , aynen Freya gibi sevgisiz ve sert olmalıdır .
En başarılı Avcı'lardan olan Eric ( Chris Hemsworth ) ile Sara ( Jessica Chastain ) bu arada aşık oluyor , sevgisiz kraliçe tarafından engelleniyorlar .
Bu noktadan sonra ilk filme geri dönüş yapıyor , Pamuk Prenses ve Eric tarafından mağlup edilen Ravenna'yı geri getirmek için çabalayan buz yürekli kardeşi izliyoruz .
Kötücül aynayı ele geçirmek ve dirilişi sağlamak için elinden geleni yapan Freya'nın karşısına ise pek tabii Eric çıkıyor .
Dediğimiz gibi , Avcı : Kış Savaşı hem bir devam filmi , hem prequel hem de bir bakıma spin - off niteliği taşıyor .
Başarılı bir kurguyla izleyiciyi hiç sıkmadan , bu " farklı " masalın katmanları arasında dolaştırmayı başaran yönetmen Cedric Nicolas - Troyan , iş özel efektlere geldiğinde ise tek kelimeyle döktürüyor .
O muazzam mekanlar , karanlık atmosfer , buzlar içindeki acı dolu yalnızlık , hepsi harika bir şekilde resmedilmiş .
Teknik olarak pek bir kusuru olmayan filmin eksik noktalarından biri ise maalesef ki Emily Blunt oluyor .
Elindeki karakter ile çok daha fazlasını sunabilecek olan kadın oyuncu , verilen sınırlu malzeme yüzünden çok boyutlu bir karaktere can veremiyor .
Aynı şey bir bakıma Theron'un Kötü Kraliçe'si için geçerli .
Yine de Ravenna'yı daha önce gördüğümüz için , bu açık bir şekilde kendi kendini kapatıyor .
Kafaları kurcalayan bir konu daha var .
İyi kadın karakterlerin kurtarıcıları daimi olarak erkekler olurken , güçlü ve ayakta tek başına durabilen kadınlar ise ne yazık ki hep kötü özelliklere sahip .
Bir başka deyişle , gerçek hayatta olduğu gibi , kadınsanız işiniz pek kolay değil bu dünyada !
Avcı : Kış Savaşı filmi , artısı ve eksisi ile çok keyifli bir seyirlik .
Fantastik dünyaları seven , bolca aksiyon , hafif bir romantizm ve çokça heyecan arzulayan izleyiciler için oldukça başarılı bir seçenek . burcinaygun@gmail.com
