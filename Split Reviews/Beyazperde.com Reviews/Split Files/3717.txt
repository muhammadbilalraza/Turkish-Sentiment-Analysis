Sinema sanatının ‘anı değiştirme’ gücüne hayran bir yönetmen Ira Sachs ve bunun sözde kalmasına izin vermeyip filmlerine yansıtmayı da başarıyor .
Geçen yılın başlarında Türkiye’de ‘sancılı’ bir gösterime girme süreci yaşayarak karşımıza gelen önceki filmi “Aşk Başkadır”la ( Love Is Strange ) takdirimizi kazanan sinemacı , yeni filmi “Küçük Adamlar”la ( Little Men ) da istikrarını sürdürüyor .
Evrimin insan üzerindeki etkisinin çok da ‘büyük’ olmadığını kanıtlayan bir film “Küçük Adamlar” .
İnsanoğlunun ‘vahşi’ içgüdülerinin koşullardan bağımsız bir şekilde hareket ettiğini , ‘vicdan’ın aldığı pozisyonun pek de ehemmiyet kazanmadığını belgeliyor bir yandan da .
Sınıfsal temelde ezberlenen ‘kıyıcılık’ refleksinin hiç de ayak diremeden devreye girdiği bir resmin üzerinde yapılanıyor bu film .
Nasıl olduğunu sormayın , sınıfsal ayrımın netleştiği iki aileyi bir araya ve karşı karşıya getiriyor “Küçük Adamlar” .
Buradaki ‘küçük adamlar’sa iki ailenin oğulları .
Ebeveynler arasında süregelen psikolojik savaşın yarattığı yıkımdan onlar etkileniyor daha çok , hatta sadece onlar etkileniyor bile diyebiliriz . ‘Para’nın hüküm sürdüğü kapitalist sistemin insanları nasıl kolayca yönlendirebildiğini gördüğümüz hikâyede , oğulların saflığından nemalanamıyor ebeveynler ve ‘sahte vicdan gösterileri’nden öteye gidemeyen bir rotanın takipçisi oluyorlar .
Özellikle de burjuvazi ahlâkını net biçimde gözlemlediğimiz bu resim , hayatların ‘paraya teslimiyet’ temelli doğasını iyice aşağılara çekiyor .
İki çocuğun büyüklerin dünyasındaki itiş kakıştan bağımsız süregiden dostlukları ise kirlenmemişliğin kitabını yazar kıvamda filmde .
Sınıfsal uçurumun hiçbir öneminin olmadığı bu dostluk , yitip giden insanlık için hâlâ ‘umut’ beslenebileceğini işaret ediyor .
Ancak , bu umudun pek de ‘gerçekçi’ temellerinin olmadığını , ‘hayalpereset’ bir düzlemde hareket ettiğini de söylemek lazım .
Özellikle finalde umudun taç çizgisini geçtiğine şahit oluyor , iki çocuğun yazgılarının hiçbir zaman değişemeyeceğini acı biçimde idrak ediyoruz .
Sahteliğin insan ruhuna yapışmış olması da “Küçük Adamlar”da netleşen unsurlardan .
Ira Sachs , hem oraya hem de buraya yaranmak gibi ‘karaktersiz’ bir yapı kurmak yerine , inandığı açık olan ‘omurgasızlık’ın tepesine biniyor filminde . ‘Burjuvazinin gizli çekiciliği’ne kendini kaptırmış bireylerin , vicdanlarının sesini dinler gibi yapıp alt sınıfın sırtına basarak yükselme eğilimlerini açık seçik gösteriyor .
Yumuşak tonuna aldanmayın filmin , yönetmenin bu yumuşaklığın altında yatan bir ‘öfke’si olduğunu söyleyebiliriz rahatlıkla . ‘Ezilenlerin sesi’ olmak gibi ulvî bir amacı da yok aslında Ira Sachs’ın .
Filmin hiçbir anında kontrolü kaybetmiyor bu anlamda , her iki kanada da yeterli alanı açıyor , kendilerini aklayabilmeleri için .
Bunu değerlendiremeyeceklerini de biliyor , insanlık tarihinden bugüne akan ‘bilgi’nin ışığında .
Sınıflar arasında geçişler olabileceğini de biliyor , belki bunu ‘olumlu’ya çevirebilecek hamleler arıyor , ama ezberlenenlerin baskısını hissettiğinde yelkenleri indirmek zorunda kalıyor , teslim oluyor .
Vaaz vermekten uzak bir film “Küçük Adamlar” .
İki çocuğu ‘özne’ olarak kullanırken , büyük cümleler sarf edip işin tadını kaçırmıyor .
Onların önyargısızlığına sırtını dayıyor daha çok .
İlerleyen yaşlarda ruhlarını teslim alacak olan ‘önyargı cehennemi’ni henüz tatmamış olmalarını avantaja çeviriyor , bize de bu çerçevede bir şeyler söylemenin hesabını yapıyor .
Ancak bizler zaten ilerlemiş yaşlarda olduğumuz için geçici bir ‘ders’ alıyoruz bu hikâyeden , kalıcı bir etkinin olanaksızlığına çarpıp un ufak oluyoruz .
Bu da umut beslemenin beyhudeliğine inandırıyor bizi , bir adım öteye taşıyamıyor kirli ruhumuzu , arındıramıyor hayatımızın pasından .
İzlerken ‘hoş kokular’ alıyoruz “Küçük Adamlar”dan , tıpkı François Ozon filmlerinde olduğu gibi .
Ancak gene Ozon filmlerindeki gibi , bu hoş kokuların etkisinin geçiciliği basıyor üzerimize , duyguların ayakta kalmasından dem vuramaz hale geliyoruz .
Ira Sachs’ı ‘Amerikalı François Ozon’ diye de nitelemek mümkün bu minvalde .
Avrupalı meslektaşı gibi , ele aldığı meselenin içini ‘güzellik’le dolduruyor , ama bu güzelliği harabeye çevirmeyi de biliyor .
Daha doğrusu harabeye döneceğini öngörüyor ve yanılmıyor .
Yanılma payı yok mu Ira Sachs’ın önermesinin ?
Tabii ki var , ama istisnaların kaideyi bozmayacağını o da biliyor , biz de .
Ütopik bir resmin arkasına saklanmak yerine gerçekle yüzleştiriyor izleyiciyi .
İzleyici de filmin ‘iyicil’ tonunu nazikçe kokluyor , ama içine çekip sindiremiyor .
Çünkü yönetmenin buna izin vermek gibi bir niyeti yok . ‘Kötücül’ dünyanın ayak seslerinin kısılamayacağı bilgisiyle donanmış durumda ve bu bilginin emrettikleriyle tam isabet sağlıyor , vuruyor bizi can evimizden .
Oyuncuların da hakkını teslim etmek lazım , ki özellikle de iki ufaklığın heyecanlarından etkilenmemek olanaksız . “Venedik’te Ölüm”ün ( Morte a Venezia ) Tadzio’sunu hatırlatan Theo Taplitz ve küçük Robert De Niro gibi duran Michael Barbieri’nin filme kattıkları yadsınamayacak değerde .
Tabii ki müthiş “Gloria”mız Paulina García da bir kez daha ‘mükemmellik’ dersi veriyor burada .
Greg Kinnear ve Jennifer Ehle isimleri de burjuvazinin çöküşünü tutarlı performanslarla yansıtmayı başarıyorlar .
Böylesi iyi tercihler , Ira Sachs’ın da şansı oluyor filmde .
Rahatınızı bozacak bir film değil “Küçük Adamlar” , merak etmeyin !
Alttan alta enjekte ettiği ‘umutsuzluk’ , o kadar da paralamayacak sizi . ‘Bozuk düzen’ karşısında takındığınız ‘tepkisizlik’ koruyacak kirlenmişliğinizi , kabuğunuzun içinde kalmanızı sağlayacak .
Öğretilenden , daha doğrusu ezberlenenden şaşmayacak , sıkı sıkıya sarılacaksınız ‘sahte mutluluk’ tiratlarına .
Belki hayatınızın son deminde geriye dönüp baktığınızda aklınıza gelecek , iş işten geçtikten sonra .
Uzlaşmak , uçup giden hayatlarımızda çok sıkça başvurduğumuz bir yöntem .
Evet , kimi zaman gerekli bu ve bizi bir yere getiriyor insan olarak , ama çoğu zaman da uzlaşır gibi görünüp ‘dikte’ ediyoruz fikrimizi muhataplarımıza . “Küçük Adamlar” , dikte etmeden söylüyor söyleyeceğini , ikna edip etmeme gibi bir kaygısı yok .
Uzlaşı aramıyor , bir ‘hap’ tercihi yapmanızı da istemiyor , gelişine vuruyor hayata ve insanlığa . ‘Müsebbib’ aramayı alışkanlık haline getirmiş insanoğlu , kendi günahlarına da müsebbib arıyor , aynaya bakmak yerine .
Ira Sachs’ın niyeti , biraz da aynaya baktırmak aslında . “Ben hariç herkes günahkâr” ısrarının bizi bir yere götüremeyeceğini , ‘aldatılma’ ya da ‘kandırılma’ gibi mazeretlerin geçersizliğini işaret ediyor .
Kalan insanlık kırıntılarımızı koruyabilmenin anahtarını , ‘canavarlaşma’nın önüne geçebilecek formülü veriyor bir bakıma .
Kendince tabii .
