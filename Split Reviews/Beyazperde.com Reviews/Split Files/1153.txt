Açık konuşmak gerekirse benzeri örnekleri yüzünden son yıllarda uzak durduğum bir tür oldu Türk komedi sineması .
Malumunuz , sektörün bir bakıma da hayatta kalabilmesi için yoğun ilgi gören , ardı arkası kesilmeyen bir akım bu .
Ben de benzeri düşünceler , hatta önyargılar ile girdim salona ve yüzümde hafif bir sırıtma ve bolca da huzurla çıktım dış dünyaya .
Hani şu modern olanından .
Seksenler dizisinin yönetmeni olarak tanıdığımız , öncesinde çok sağlam projelerde de çalışmış olan senarist , yönetmen ve oyuncu Müfit Can Saçıntı , işte bu huzur dolu sırıtışın sebebi .
Çocuklar Duymasın adlı televizyon serisinin son sezonlarında , kadroya oyuncu olarak katılan Saçıntı bu kez soluğu beyazperdede alıyor .
Çocuklar Duymasın'daki Mustafa Ali karakterinin perdenin arkasındaki yaşamından küçük bir kesiti seyircisi ile olabildiğine samimi bir şekilde aktaran yönetmen , belli ki gişe kaygısından da bir o kadar uzak .
Başlangıçta yer alan ve filmin belli bir bölümüne yayılan sinkaf içerik , beklenenin aksine stratejik kararların ürünü değil , hikayenin olması gereken parçalarından biri .
Sırf bu sebepten ötürü kendinizi bu garip anlatıya kaptırıyorsunuz işte . 
Mustafa Ali , modern yaşamdan uzak , köyde tek başına yaşadığı kulübesi , tavukları ve ineği Afrodit haricinde " sahipliği " olmayan bir adam .
Ona göre ihtiyacından fazlasına sahip olmanın bir manası yok .
Ona göre açgözlülük kısaca boşa harcanan , hatta hayattan çalınan kocaman parçalar , ölüme her an daha da yaklaştıran lüzumsuzluk .
Paraya ihtiyacı yok , çünkü karnını doyurmak için her şeyi var .
Onlarca evi yok , çünkü rahatça yaşadığı bir kulübesi var , kitapları var ve Madam Butterfly dinleyerek uyuyan bir de annesi ! 
Bir başka karakter de Cavit .
İş adamı , ülkenin en büyük isimlerinden bir tanesi .
Karısının " beğendiği " arsa için tüm işini bırakıp Bodrum'daki köyün yolunu tutan , her şeyden sıkılmış , üzgün bir insan .
Rasim Öztekin'in özellikle de o sıkışmışlığı başarıyla yansıtan bakışları , nefessiz duruşu , yılgınlığı ile bırakın öfke duymayı , açgözlü hayat felsefesine rağmen acıdığınız bir karakter .
Hayat bu ya ; çalışmaya ve mülkiyete karşı olan Mustafa Ali ve her şeyi olan ama hiçbirinin tadına bile bakamayan Cavit .
Biri siyah , biri beyaz iki keçinin savaşı .
Bir başka deyişle paranın ve kapitalist sistemin doğa anayla çarpışması . 
Hikayenin gidişi gibi varacağı nokta da belli .
Buna rağmen bazı tekrar eden sekansları dahi gözardı edip , kendinizi sakin , sessiz bir ütopyanın içine bırakıyorsunuz .
Lüzumu tartışılır yan karakterler ile bu yoldan bir parça sapsanız da , suyun akışı sizi yine aynı koya bırakıyor .
Şunun şurası 30 yaz , 230 tatil günü ömrü kalmış insanların yaşadığı , yaşadığını zannettiği yerin tam karşısına .
Keşke olsa diyeceğiniz , çoğumuzun " Güney sahillerine yerleşeceğim " lerine varan bir başka ütopya . 
Müfit Can Saçıntı'nın sahip olduğu entelektüel birikim ve sinemaya dair sevgisi , Mandıra Filozofu filminin her bir köşesine sinivermiş .
Belki sinemaya dair yaşanan bir bocalama , ufak bir tökezleme ama yine de , ben bu işi biliyorum diyor sevgili Saçıntı .
Evet , sık sık karşımıza çıkan ve işin değerini düşüren geri dönüşler , ya da açılış sekansındaki boğucu gerçekçiliğin bazen filmin geri kalanına da sızması , her ne kadar mecburi de olsa rahatsız edebiliyor seyircisini . 
Mandıra Filozofu , şayet beklentilerinizi çok yükseğe taşımazsanız sizi başka bir dünyaya davet ediyor .
Belki de hepimizin istediği , alternatif gerçeğe , huzura ve gerçekleşmesi en azından bu yüzyılda imkansız gibi görünen bir başka hayata .
Unutmayın , hepi topu 230 gününüz var tadını çıkartabileceğiniz , gerisi sadece meta .
Burçin Aygün
