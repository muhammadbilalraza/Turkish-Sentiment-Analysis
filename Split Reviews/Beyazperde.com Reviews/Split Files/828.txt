Son yıllarda , yönetmen kimliğinden ziyade , Fransa'da geçen türlü aksiyon filminin senarist ve yapımcısı olarak karşımıza çıkan Luc Besson , bir kez daha Amerikan ortaklığıyla kalkışmış aynı işe .
Görüntü yönetmenliğinden gelen Pierre Morel'in rejisiyle , Liam Neeson gibi bir Hollywood yıldızının başrolünde oynadığı bir kovalamaca filmi 96 Saat .
Eski ajan Bryan , yıkılan evliliğinin ardından , kızıyla daha çok vakit geçirebilmek umuduyla emekli olmuştur .
Fakat kimseye güvenmemesinden dolayı aşırı kontrolcü bir babadır ve bu hali , kızıyla arasına hep bir mesafe koymaktadır .
Kızı Kim , arkadaşlarıyla birlikte Fransa'ya tatile gitmek istediğini söylediğinde önce yine karşı çıkar .
Ancak kızının kalbini kırıp onu kendisinden iyice uzaklaştırdığını görünce , belli şartlarla rıza gösterir .
Tahmin ettiğiniz üzere , bu şartlar , Kim daha Paris'e ayak basar basmaz kendini kadın ticareti yapan bir mafyanın ağında bulunca geçersiz kalacaktır .
Bağlantılarını kullanarak hemen Paris'e gelen ve ipuçlarını takip ederek kendi başına kızını bulmaya çalışan Bryan , kaçırılmasının ardından gelen ilk 96 saat içinde kızını bulamazsa , muhtemelen onu bir daha asla göremeyeceğini bilmektedir .
Bugün artık bu tür aksiyon filmlerinin iki temel referansı var sanırım .
Boy ölçüşmeye çalıştıkları ya da kendilerine örnek aldıkları iki örnek de diyebiliriz buna .
İlki şüphesiz Jason Bourne serisi ; diğeri de " 24 " adlı TV dizisi .
Aksiyon sahneleri ve takip sekansları , müzik kullanımına kadar Bourne filmlerini hatırlatıyor bu tür filmlerin .
Yakın zamanda Bakış Açısı ( Vantage Point ) filminde de fark etmiştik bu benzerlikleri .
Liam Neeson'ın inandırıcı şekilde canlandırdığı eski ajan da , kızını kurtarmak için mücadele eden , biraz daha yaşlı bir Jack Bauer aslında .
96 Saat'in , hiç özgün gözükmemesi dışında , çok daha temel bir sorunu var ki , bizi hiç şaşırtmadı doğrusu .
Luc Besson geçmişte de iyi bir senarist değildi ; şimdi de değil .
Kendi yönettiği kimi filmlerde , teknik becerisiyle kusurlarını örterdi .
Ama Beşinci Element'ten bu yana gerçekten başarılı bir işe imza attığını söylemek zor .
Senarist ve yapımcı olarak imza attığı bu son film de , akıl almaz senaryo boşluklarıyla aynı kaderi paylaşıyor .
Kendini Fransız polisi olarak tanıtarak , uzun süredir Paris'te çalışan Arnavut mafyasıyla pazarlığa girişen Bryan'ın aksanından Fransız olmadığı pekala belliyken mesela , herkes onun oyununu nasıl yutuyor , inanmak mümkün değil .
Bu gibi detaylar o kadar göze batıyor ki , filmin inandırıcılığını oldukça zedeliyorlar .
Kabul etmek gerek , özellikle sona doğru yaklaşırken , heyecan hissettirmeyi başarıyor 96 Saat .
Tek beklentisi bu olan birini memnun da edebilir .
Fakat yabancı düşmanlığına ( Arnavut kadın tüccarlarından , zengin ve sapkın Araplara kadar uzanan bir yelpazede ) bu denli gaz verilen bir filmi , birkaç kalburüstü aksiyon sahnesi için mazur göremeyiz .
Filmin özünde yer alan muhafazakar aile değerleri de Luc Besson'un bizi hayal kırıklığına uğrattığı diğer nokta .
Basbayağı paranoyak ve saplantılı bir insan olan Bryan'a ilk andan itibaren sadece kızını korumaya çalışan bir baba muamelesi yapması ; aslında sadece " çocuklarınızı tek başlarına tatile göndermeyin , gözyaşlarıyla sizleri kandırmalarına izin vermeyin , onları hep dizinizin dibinde tutun " mesajını veriyor olması ve bu örnekte aslında Amerikalı ailelere Avrupa'nın ne denli tehlikeli ve her türlü pisliğin döndüğü bir kıta olduğunu söyleyecek kadar ileri gitmesi , 96 Saat'i tek kelimeyle çöp yapıyor .
Luc Besson'un , " Amerikan pazarına film yapıyorsam bu tür ahlakçı mesajlara yer vermem gerekir " şeklinde düşünen uyanık bir yapımcı olduğunu açık etmekten başka işe yaramıyor yani karşımızdaki film .
Lost'un Shannon'ı , X - Men'in Jean Grey'i falan diye de düşürüyorlar işte seyirciyi tuzaklarına .
Ama neticede vasat bir aksiyon filmi olarak 96 Saat'in ulaşacağı kitle de sınırlıdır herhalde .
