Bendeyar adlı filmin gösterime gireceğini duyduğumda internette biraz araştırma yaptım .
Turizm , tiyatro , radyoculuk gibi alanlarda faaliyet gösteren bir " Gözyaşı Yapım " çıktı karşıma , filmin fikir babası , senaristi , oyuncusu ve yapımcısı Haşim Akten'in de bazı görüşleriyle karşılaştım , mesela resmi sitelerinde , bu filmin " müslümanlara zulmeden emperyalistlere dur cevabı " olduğunu yazmış .
Filme ait bir basın gösterimi olmadı , olduysa da biz çağırılmadık ( bazı röportajlarda bir basın galasından söz edilmiş çünkü ) , bu yüzden vizyonda izledikten sonra görüşlerimi sizlerle paylaşabiliyorum . 
Herşeyden önce filmle ilgili araştırmalarımın devamında okuduğum birçok röportajda , bunun " İslami bir film " olduğunun altını birebir filmin yapımcısı çizmiş .
Halbuki bir filme İslami film demek , birçok kesimin , özellikle de Müslüman kesimin hoşuna gitmeyen bir tanımlama .
Bu açıdan da iyice merakla izlediğim , duruşunu merak ettiğim bir film oldu Bendeyar .
" Bendeyar " , Farsça'da Allah'a kul olan anlamına geliyormuş bu arada .
Filmin bir diğer farklı yanı ise yönetmeninin Joel Leang isimli 30 yaşlarında Amerikalı bir genç olması .
Bir süredir Türkiye'de yaşayan , daha çok müzik klipleri çekmekle uğraşan bir genç Leang .
Kendisiyle yapılan röportajlarda , " ben de anti emperyalistim , bu yüzden senaryo bana yakın geldi " , diyor . 
İlk haftasında 126 salonda vizyon şansı bulan filme yönetmenin katmış olabilecekleri açısından , estetik ve sinematografik açılardan yaklaştığımızda , büyük eksikler görüyoruz .
Filmin yapımcısı , demeçlerinde estetik kaygı taşıdıklarını ve buna az para harcamadıklarını belirtse de maalesef gerek ses , gerek ışık , gerekse kurgusal açıdan pek çok eksiği ve hatası var filmin .
Sanki acele edilmiş .
Hele bazı kareler birbirine yapıştırılmış gibi adeta , geçişler sorunlu , kamera açısı her değiştiğinde ses boğuklaşıyor , renk ve doku değişiyor .
Filmin fikir babası Haşim Akten'e ait olan senaryoda da maalesef kopukluklar söz konusu .
Bir ilk film olarak göz ardı edilebilecek kusurlar olarak bakmak istesek de , filmi takipte zorlanmalar yaratan bu eksikler keşke olmasaydı demeden geçemiyoruz . 
Filmin kurgu ve senaryosundaki en büyük sorun aslında hikayenin başından itibaren akış sürecinde göze çarpıyor .
Devlet için çalışan bir ajan olan Afşin Amerikalıların hoşuna gitmeyen bilgilere ulaştığı için kendisine tuzak kurulmuştur ve hapise girmiştir , eşi ise Afşin'den kalan bir disketin içindeki belgeleri incelerken Pentagon'un bilgisayarlarına ve bazı gizli bilgilere ulaşmıştır , bunu anlayan Amerikalılar ise Afşin'in eşinin peşine düşerler .
Bu arada Afşin'i hapishanede ziyaret eden Amerikalılar , telepati yöntemiyle eşine ulaşabileceklerini göstermişlerdir Afşin'e .
Afşin ise hapishanede aynı koğuşu paylaştığı Akçakoca isimli bir hocanın , sadece iyiliğe kullandığı telepati kabiliyeti sayesinde eşini kurtarmaya çalışır ama başaramaz , Amerikalılar erken davranır . 
Filmin tümüne yayılabilecek bu konu , filmin ilk yarısının da yarısında hızlıca tüketilmiş .
Bu kısımda yadırgadığımız bir başka durum , bilgisayarlara erişme sahnelerinde ve telepati sahnelerinde uygulanan bazı görsel efektler , adeta Matrix filmindeymişizcesine yer verilmiş bazı dijital ve bilim - kurgusal görüntüler , perdede akan yeşil rakamlar , semboller , figürler .
Filmin genel rengine , dokusuna , bozuk ışığına , amatör ruhuna uymamış bunlar , adeta komik olmuş .
Daha sonra ise film , " yıllar sonra . " diyerek intikam hırsına bürümüş Afşin'in hapisten çıktıktan sonraki davranışlarını , onu eğiten ve ona da telepati gücünü öğreten hocayla birlikte yaptıklarını ve sabrı öğrenişini anlatırken , asıl konuyu olabildiğince hafifletip dini dokuyu aşırı derecede öne çıkarmaya başlıyor .
Dakikalar , dakikalar , dakikalar süren namaz sahneleri , fonda sürekli ilahi sesleri , hem Afşin'in hocası Akçakoca'nın , hem de camideki imamın bir süre sonra aşırı göze batan mesaj kaygılı cümleleri , neredeyse filmin başında içine girdiğimiz hikayesini bir süreliğine unutturup , " konusu Müslümanlık olan bir film izliyoruz " dan başka bir şey düşündürtmemeye başlıyor .
Hele ki Amerikan ajanlarla olan konuşmalardaki aşırı mesaj kaygılı ifadeler , filmin amacını iyice ele veriyor .
Filmin yapımcısının ve oyuncularının söyleşilerde " filmin amacı " olarak ifade ettikleri şeyler var zaten , şöyle diyorlar : " Çağın emperyalistlerinin güçleri karşısında aciz hisseden Müslümanlara imanın gücün hatırlatmak , dış dünyaya da İslam'ın terör dini değil sevgi dili olduğunu göstermek . " 
Bir filmin içinde din öğelerinin yer alması bana göre problem değildir , sinema hayatla ilgiliyse , inançlar da yaşamımızın bir parçası ise , bu çok doğaldır , bu bağlamda en ufak bir önyargı ile izlemedim bu filmi , fakat basında okuduklarım olsun , izlediğim film olsun , Bendeyar bana şu hissi verdi : amaç önce sinema yapmak ve sinemada bir hikayeyi anlatırken dini öğelere de yer vermek değil , Haşim Akten'in din ve politika konularındaki düşüncelerini geniş bir kitleye bir mesaj olarak verebilmek için sinema yolunu seçmiş olması , yani tersten gidilmiş sanki .
Filmin başrol oyuncusu Ümit Olcay , " bu filmin amacı propaganda mı diye düşündüm ama yönetmenimiz Amerikalı , iddialı inançlar taşıyan bir Müslüman yönetseydi oynamazdım " demiş bir röportajında , ama bence bir şeyi atlamış .
Bu bir yönetmen sineması değil , belli ki bu projeyi en azından sinemasal anlamda derli toplu çekecek , az da olsa deneyimli bir yönetmene ihtiyaç vardı ve Joel Leang ile anlaşıldı , o da bir yönetmenin teknik anlamda bir filme katabileceği en yalın şeyi kattı , varolan senaryoyu , fikri , projeyi diyelim , en kaba tabiriyle " yönetti " .
Yani bu film aslında yapımcı , senarist ve oyuncu Haşim Akten projesi olarak anılması gerektiğini düşündüğüm , " iddialı " bir film .
Meraklısına .
