2011 İstanbul Film Festivali'nin keşif anlamında sürpriz filmlerinden biri de , topu topu 67 dakika süren , siyah - beyaz ' Faydalı Hayat ' filmiydi .
Bu kısacık film , cesur bir şekilde orta metraj çekilmiş .
Küçük bir film olduğuna da şüphe yok , öyle büyük bir iddiası yok .
Belki jürilerin yakından bildiği bir ruh halini , bir yaşam tarzını anlattığı için , büyük filmlerin arasından sıyrılıp önemli ödüllere uzanması da zor olabilir .
Ama festival izleyicilerinin , sinema severlerin gülümseyerek izleyeceği , üzerine konuşmaktan garip bir haz alacağı bir film bu .
Sinefiller arasında kült bile olabilir , kim bilir .
Uruguay'da sinematekte çalışan , tüm hayatı sinematekin odalarında ve salonunda yeni gelen filmleri izlemek ve program hazırlamakla geçen Jorge'nin iş dışında kayda değer bir hayatı yoktur .
Kafasını filmlerden kaldırıp kendi hayatını ve ailesini kurmak yönünde bir adım atmadığı için de ailesiyle yaşıyor .
Her şeye rağmen , sinemadan para kazanmayı başaran her sinefil gibi mutlu olduğunu hissediyoruz .
Salonlardaki koltukları tek tek denemekten çekinmeyen , film programlarını son derece özenli bir şekilde hazırlayan , sinemaya tutkuyla bağlı bir adam bu .
Öte yandan , sinematekin bazı konuklarına özel bir ilgi gösterdiğinde , dış dünyayla temas kurmaya çalıştığını hissediyoruz .
Uruguay'da sinema yazarlığı yapan Jorge Jellinek tarafından başarıyla bir şekilde canlandırılan Jorge karakteri , her sinefilin arzuladığı bir hayat sürüyor aslında .
Bir yandan tartışmalı bir yanı var , hayattan kopuk yaşamak ne derece doğru ?
Ve fakat iyi filmlerin , iyi festival programlarının , iyi sinema yazılarının biraz da böyle kafalardan çıktığını yadsıyabilir miyiz ?
Faydalı Hayat aslında Uruguay Sinematek'indeki kapalı hayatı anlatan bir film değil ; daha çok kurumun ansızın kapatılmasını konu ediniyor .
Bir zamanlar bizim memlekettekinin de başına gelen , Jorge'nin ikinci evinin de başına geliyor .
Fazla ilgi görmediği gerekçesiyle , maddi sebeplerden dolayı mekanın fişi çekiliyor .
Jorge de bu beklenmeyen kararın ardından soluğu sokaklarda alıyor .
Belki daha önce sadece iş ve ev arasındaki uzaklığı temsil eden sokaklara ilk defa , uzun bir süre sonra farklı bir gözle bakıyor .
Onun tekinsiz sokaklardaki her adımına bir film sahnesi , sessiz sinemanın bir müziği eşlik ediyor .
Genç yönetmen Federico Veiroj , Jorge'nin hayatında ilk defa izleyen değil , oynayan olduğunu , kendi filminin içinde olduğunu hissettiriyor bize .
Hayata karşı bir yandan ironik bakmaya çalışıyor , bir anti - kahraman gibi .
Öte yandan giderek sokaklar üzerine üzerine geliyor .
Bu arada sinematekin koridorlarında hayalini kurduğu romantik bir teması hayata geçirmeye çalışıyor .
Bu küçük ama mucizevi şekilde etkileyici filmi izlerken aklıma sinema okulundaki cool hocam , Brecht uzmanı Mutlu Parkan geldi .
Doksan sonrası sinemasından haz almayan ve inatla izlemeyen Parkan , sinefil olmanın ciddi bir hastalık olduğına inanır , sinema akademisyeni ve sinema yazarı dostlarının film manyaklığını çok sert eleştirirdi .
Belki sevgili hocam filmin sonunu , ' mutlu son ' konseptine karşı olmakla birlikte , pozitif bir şekilde yorumlayabilir .
Bana sinematekin ölümüyle birlikte , sinema severin açıkta kalmasını çağrıştırdı .
Neyse ki festivaller var ; belki Jorge de bir festivalde kendisine uyan bir iş bulabilir .
Bir saatten biraz uzun süren , kirletilmiş siyah - beyazın da etkisiyle zamansız diyebileceğimiz bu filmin vizyona girme şansı muhtemelen olmayacaktır ; ama bir şekilde karşılaşmanızı gerçekten çok isterim .
