Steve Buscemi'ye olan şahsi hayranlığım yönettiği veya rol aldığı herhangi bir filmi izlerken duygusal yanımı bastıramama sebep oluyor zaman zaman .
Ekranda ismi gözüken o adam sanki ailemden biriymiş gibi heyecanlanıveriyorum bir anda .
Hayat verdiği her karakterde aileme yeni bir üye katılıyor .
Anlattığı her hikaye anılarımdan biriymiş gibi gelmeye başlıyor .
Bu durum da kendisini kalbimde apayrı bir yere oturtuyor .
Bu yüzden de ortaya koyduğu herhangi kötü bir çalışma beni herkesten daha fazla hayal kırıklığına uğratabiliyor .
İyi bir çalışması da buna paralel olarak herkesten çok göğsümü kabartıyor .
25. İstanbul Film Festivali kapsamında gösterilen Yalnız Jim de defalarca izlemek isteyeceğim bir Buscemi filmi mi olacak yoksa tam bir hayal kırıklığımı paniğiyle seyretmeye başladığım , sonunda da yüzümde memnun bir gülümsemeyle sinemadan ayrıldığım yepyeni bir yönetmenlik denemesi .
Hayallerinin peşine takılıp , banliyö hayatını terk eden Jim'in , New York'da başına gelen bütün başarısızlıkları sırtlayıp evine geri dönmesini anlatıyor film .
Steve Buscemi'nin uzun yıllar beraber çalıştığı Coen Kardeşler'in kara mizahı , filmin her karesinde hissediliyor .
Baş karakterimiz Jim'in kendisinden , ağabeyine , anne babasından sevgilisine dek yakınında bulunan herkese de ayrıca bir Jim Jarmusch absürdlüğü hakim .
Buscemi'nin bugüne dek canlandırdığı bütün sıkılgan karakterlerde rastlayabileceğimiz kendine has yüz mimiklerinin kameranın bakışına yansıdığı film bu yönüyle de son derece kişisel .
Bütün bunlar Evan Lurie'nin müzikleri ve Casey Affleck'in tam anlamıyla ekrandan dışarı fırlayan depresif oyunculuğu ile birleştiğinde de insan kendisini garip bir hayal aleminin içinde buluyor .
Steve Buscemi , Jim Jarmusch , Evan ve John Lurie ile beraber sohbet ettiğim bir barda Tom Waits de şarkı söylese kendimi aynen böyle hissederim herhalde düşüncesi aklımıza yapışıp kalabiliyor .
Herkese göre değişebilecek bir hissiyat olsa da en azından benim kişisel tanrılarımla aynı sofrada yediğim bir akşam yemeğini hatırlatıyor bu film bana .
Her birinin ayrı bir özelliğini taşıyor .
Ayrı bir dokunuşunu içinde saklıyor .
Filmin konusuna baktığımızda da aslında baş karakterin aynı bizimki gibi bir ruh halinde olduğunu sezmemiz fazla zamanımızı almıyor .
Küçüklüğünden beri kendilerini melankoliye boğmuş yazarları kişisel tanrıları haline getirmiş bir karakter Jim .
Onların kitaplarını okuyarak büyümüş , hayatlarına özenerek onlardan biri olmayı hayal etmiş biri .
Fakat aynı ilahi gücü kendi içinde bulamamış , etrafında dönüp dolaşan sıradan dünyaya lanet okumuş , onlardan biri olamadan da yer yüzüne düşmüş bir karakter .
Film boyunca da bu düşüşün Jim'in hayatını ve ruh halini nasıl sarstığı anlatılıyor .
Ve bizler filmi , tanrılarla dolaştığımızı , onlardan biri olduğumuzu hayal ettiğimiz bir düzlemde izlerken , Jim'in yalnızlığının nasıl bir duygu olduğunu , kendini o yalnızlık içinde nasıl güçsüz , nasıl saldırgan , ne kadar kırıcı hissettiğini o kadar iyi anlıyoruz ki , filmi tartıp biçmemiz için onunla aramızda nesnel bir mesafe kurmamız gerektiğini bilsek de bunu yapamaz hale geliyoruz .
Film gerçek dünyamız oluyor , gerçek dünyamız filme dönüşüyor .
Belki de ben Steve Buscemi'nin anlattığı hikayelerden birini daha kendi anımmış gibi algılamaya başlıyorum bu noktada .
Aslında filmi izlerken farkına varmamız gereken , sadece bir mesele var .
O da Jim'in yaşadığı kaybetme duygusunu hayatlarımızın bir kesitinde bizlerin de mutlaka yaşamış olduğu veya eninde sonunda yaşayacağı .
Bu görüşle beraber ekranda gördüklerimizi kendi hatıralarımızın birer parçası gibi algılamamız daha normal bir boyut kazanıyor .
Bütün bunlara Buscemi'nin mizah duygusuyla bakabiliyor olmamız bizlere kendimizle alay edebilme erdemini de kazandırıyor .
Fazla yer değiştirmediği halde , kendi içinde hareketli olan kamera eğer filmde yaşayan bir karakter olsaydık olayları da işte tam bu gözle izlerdik dedirtebiliyor .
Hikayeye katılan bu gerçeklik duygusu , filmle aramızda oluşması gereken mesafenin ortadan kaybolması , karşımızda gördüğümüz karakterlerin absürdlüğü her ne kadar aşikar olsa da eğer dikkatli bakarsak onları kendi içimizde , kendi ailelerimizde de bulabileceğimizin işaretini veriyorlar .
Steve Buscemi , hikayedeki bütün melankolikliğe rağmen kendi hayatlarımızın da aslında tanrılarınkinden pek farklı olmadığını , onlarla dolaşabilmeyi hayal etmek yerine etrafımıza bakındığımızda onlara esin kaynağı olanların kendi yaşantılarımızda da varolduğunun umudunu aşılıyor bizlere .
Tanrılara ulaşmak için onların acılarla , intiharlarla süslü hayatlarının birer kopyası haline gelmemizin gerekmediğini söylüyor .
Bu asık suratlı , çirkin adam , o yüzün arkasında her zamanki gibi bir neşe , bir sadelik barındırıyor gerçekte .
Bu sebeple de en azından benim ona olan şahsi sevgim hiçbir zaman eksilmiyor .
