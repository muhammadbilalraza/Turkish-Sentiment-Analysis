Emir Kusturica'nın filmlerinin efektsiz , olabildiğince doğal , fantastik filmlerden olduğunu düşünüyorum , öyle ki yıllar yıllar önce yönetmenlerin ve ekiplerin kendi el yordamlarıyla yaptıkları kadar sahici , ironik ve bir o kadar da fantastik .
Hatta yıllar önce Kusturica filmleriyle tanıştığımda çocukluğumu onun filmlerine benzetmiş , çocukluğumda hayvanlarla , doğa ve bitkilerle giriştiğim hayat oyunununda tıpkı onun filmlerinin tadını bulmuştum . 
 Kusturica'nın on yıl aradan sonra çektiği Aşk ve Savaş o kadar güzel başlıyor ki .
Sanki savaşın uğramadığı , kötü insanların silinip gittiği bir masal diyarındayız .
Aynada kendine bakmaktan kafayı yemiş tavuktan , süt içmekten hoşlanan yılana kadar her şey aslında arka plana bakınca hayatın ve savaşın içinde yer buluyor kendisine .
Hikaye o kadar bildik ki .
Üçlü bir aşk hikayesi .
Sütçü ve gizemli İtalyan kadın arasında gayet masumane ve fantastik şekillenen aşk , dünyanın kötü düzenine direnmeye çalışıyor .
Tabii gücü yettiğince . 
 Kusturica savaşın ortasında , acıların içinde yaşama yolunu bulmuş ve bunu filme aktarmaya karar veren bir yönetmen .
Ama acılı tarafın daha çok Bosna olduğunu düşünürsek , Kusturica'ya da işin ironisinin peşine takılmak kalıyor diyebiliriz .
Ya da savaş pskilojisini dışarı taşırma isteğinin .
Her Kusturica’yla ilgili laf açıldığında 2010 yılında Antalya Altın Portakal’da yapılan protesto aklıma geliyor .
AKM’nin önünde konser veren , hatta o sene jüri üyesi olan Kusturica en çok da Semih Kağlanoğlu ve ekibinden protesto yemiş ve Antalya’yı terk etmişti .
Yine bir şekilde Semih Kaplanoğlu’yla yolu buluşan Kısturica bu sene  On the Milky Road / Aşk ve Savaş filmiyle festival kataloğunda yer aldı .
Ama sonra gösterimler apar topar iptal edildi .
Bunda Ulusal yarışma jüri başkanı Kaplanoğlu’nun parmağı var mı bilinmez ama Kusturica’ya bu ülkenin festivallerinin yolu kapanmış gözüküyor . 
Cuma günü vizyona girecek film başrolünü Monica Belluci’yle paylaştığı , kendisinin sütçülük yaparak geçimini sağladığı bir adamı canlandırdığı Kusturica , bir adamın farklı dönemlerini anlatıyor .
Aşkı eksik etmeden , savaşın en büyük kaçış noktasının barıştan sonra aşk olduğunu sonuna kadar vurgulayarak .
Tabii film detaylardan ilham alıyor , sütçünün eşekle ve yılanla dostluğu , bir kuyunun saklama gücü ve bir aşkın kaçırtan çılgınlığı .
Bütün bunlar biraraya gelince şiir gibi , ince ince işlenmiş , detaylandırılmış bir film çıkıyor karşımıza .
Taa sonuna kadar .
Bir savaşın her yerine dokunan , toprağa yerleştirilmiş mayınlarla yaşamın ve ölümün anını sorgulayan yönetmen bir yerden sonra bambaşka bir yola sokuyor filmini .
Es geçilen , kurşun vızıltıları arasında yaşanan bir hayatın dökümü gibi ondan sonrası .
Çimenlerin üstünü koyunlarla kaplayamıyorsanız , taşlarla kaplayın , doğayı yok edin kafası uzanıyor bir yerden .
Bir yandan da o taşları taşımanın yolculuğu , sabrı ve sınanması karşısında gittikçe içine çekilen bir dünyanın adamı olmanın yalnızlığını anlatıyor . 
 Savaş bir mücadele .
Etrafınızda vızıldayan kurşunlara karşı kendi şarkınızı yaratmak zorunluluğu doluyor sanırım .
Kusturica her zamanki gibi kendi ayrıksı şarkısını mırıldanıyor .
Savaşın ortasında yeşertilen bir aşkın kaçısı da bir hayli absürd ve karanlık oluyor .
Özellikle dediğim gibi koyunların mayınlarda patladığı sahne çok etkiliydi .
Ve güzeler güzeli Belluci’nin bedenini savaşın kalıntılarına teslim ediş anı … 
Filmi izlerken ayrıntılara dikkat etmek önemli , zaten film yarattığı büyülü dünyanın detaylarında izleyici hipnotize ediyor diyebiliriz .
Kızı Dunja ile kaleme aldığı kısa film Our Love’dan yola çıkan yönetmen savaşın ortasında kalmış insanların ruh halini sorguluyor ve kendisini tüm aşamalara vakfetmiş bir adamın etrafında düğümleniyor .
Anlatım konusunda son derece düz ve sade davrandığını söylemiş yönetmen .
Sonlara doğru öyle diyebiliriz ama usta yönetmen başlarda özellikle sanatını fazlasıyla konuşturuyor .
Sonlara doğru ise yenilginin sessizliğinde kendi sorgu dünyasına çekiliyor .
Gayet keyifle , bazı yerlerde içimiz acıyarak ama merakla izlenen bir film olmuş Aşk ve Savaş .
