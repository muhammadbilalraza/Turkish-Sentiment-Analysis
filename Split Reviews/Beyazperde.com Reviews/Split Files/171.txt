Oyuncu Sermiyan Midyat , 2010 yapımı Ay Lav Yu filmiyle çıkmıştı karşımıza ve farklı kültürlerin anlaşamama sorunu üzerinden aşka yeni bir tanım getirmeye çalışmıştı .
İkinci filmi Hükümet Kadın artık bir klasik haline gelen ve ' Bu bir BKM yapımıdır ' diye bağıran bir yapıda kurulmuş .
Yani politik altyapı komediyle harmanlanmış bir biçimde ilerliyor .
Tabii ki bu filmi izleyenlerin aklına bu tür benzerliklerden dolayı ilk olarak Vizontele serisi gelecek .
Üç aşağı beş yukarı ( zamanlama olarak da yakın ) aynı bakış açısının ürünü olan bu filmlerde Hükümet Kadın'la birlikte dikkatimi bir kez daha çeken şey , ironik , komik ve politik bir Kürt komedi anlayışına yer vermesi .
Vizontele'lerin mantığı da benzer şekilde kurulmuştu .
Yine aynı formül şaşmıyor .
Yani son yıllarda sinemamızda doğuya ilişkin yapılan filmlerdeki minimal ve çatık kaşlı imajı yıkıp yerine politik hicivler koyma yolunu seçmiş yine BKM ve Midyat .
Aslında sinemamızda 60'lı yılların sonlarında , özellikle de 70'li yıllarda Atıf Yılmaz'ın önderliğinde bu tarz filmlere bolca imza atılmıştı .
Çoğu doğuda hayat bulan filmler , ironisini de kaba komedi anlayışı üzerinden yapıyordu .
Doğru yapılırsa etkili olduğu kesin tabii !
Hükümet Kadın da aynı yöntemi kullanıyor , hedef olarak filmi askeri darbelerin toplumsal ve kişisel sorunsalına çekmeye çalışıyor ama ne yazık ki dramatik yapının yeterince yaygın kullanılmamasına takılıyor ve etkili bir anlatım sunamıyor o yüzden .
Mardin'de geçen hikaye büyüme hedefindeki bir ülkenin altyapı sorunundan , kız çocuklarının okutulmaması ve erkek egemen bakış açısına kadar bir sürü konuya el atmaya çalışıyor .
Hikayenin içine hala bir sorun olarak devam eden Türkçe ve Kürtçe dil karmaşasını da koymaya çalışıyor .
Aslında tüm bunların dışında bakılırsa yapmak istediğinin klasik Yeşilçam kalıplarında bir film olduğu da gerçek .
Yoksa dramatik yapının bu denli savruk olmasını kabul etmek zor tabii .
Sekiz çocuklu bir kadın olan Xate , belediye başkanı kocasına tam destek , kendi halinde bir kadın .
Kocası ölünce kendisini Midyat'ın belediye başkanı olarak buluyor .
Okuma yazma bilmeyen , belediye başkanlığından zerre anlamayan bir kadının anaç yöntemlerle kasabasına su getirmesini , kocasının yarım bıraktığı işi tamamlamasını anlatıyor diyebiliriz kabaca film için .
Belediyecilik anlayışını bugünün yol - su - elektrik anlayışına yakın bir çizgide kuran film , 1960'lı yılların politik çizgisini bugünle özdeşleştirmek konusunda da ısrarcı davranıyor sanki .
Ve baktığımızda da onca süreç içerisinde pek fazla şeyin değişmediğini görüyoruz .
Filmde iyiyle kötünün çatışmasına da yer vermiş Midyat , hatta kendisine filmin kötü adamı rolünü biçmiş .
Ama yine de salt iyi ve kötünün çatışması yok filmde .
Bir yandan ezilen , bir yandan dayanışma içinde olan kadınların halleri Xate üzerinden yansıyor perdeye .
Film bir de tamamen Demet Akbağ üzerinden kurmaya çabalamış hikayeyi .
Bir hükümet kadın imajı yaratmaya çalışırken bu yolda Akbağ'ın beyazperdedeki duruşunu sonuna kadar kullanıyor .
Ama bir yandan da başarılı işlere imza atan Akbağ'ın olduğu her filmin başarılı olamayacağına da dikkat çeker gibi .
Ercan Kesal filmin başlarında karşımıza çıkıyor ve sakin oyunculuğuyla Altan Erkekli'nin yerine oynuyor biraz da !
Böylesi daha iyi olmuş !
Hükümet Kadın , derdini daha sakin anlatıp , BKM yapımı olduğunu bu kadar haykırmasaydı , belki de daha ilgi çekecek bir film olabilirdi .
Yani BKM'nin her filminin aynı yönetmenin elinden çıktığını düşünüyor insan ister istemez . twitter . com / BanuBozdemir
