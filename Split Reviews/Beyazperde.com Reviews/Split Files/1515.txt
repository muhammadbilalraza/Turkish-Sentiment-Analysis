İlgi alanınızdaki kızın sizi sevip sevmediğini nereden anlarsınız ?
Siz arabaya binerken emniyet mandalını açmak için uzanıyorsa sizi seviyordur .
Sanırım aşağı yukarı böyle bir tespitti .
Robert De Niro , 1993 tarihli ilk yönetmenlik denemesi A Bronx Tale’de aşka böyle bir yorum getirmişti .
İlk denemesi olmasına rağmen kamera arkasında özellikle anlatımdaki ustalığıyla keyif vermişti .
Oğlunun ' adam ' olmasını isteyen , mahalledeki ' aile'den uzak tutmaya çalışan dar gelirli şoför rolünde kendisine de ufak bir yer vermişti .
Tıpkı 13 yıl aradan sonra yönettiği Kirli Sırlar’daki kısa ama etkileyici perfomansı gibi .
11 Eylül’ü anlamakta zorlanan , garipseyen , yabancılaşan ABD toplumunda son dönemde ' yakın tarih'e ilginin arttığı muhakkak .
De Niro’nun filmi bu yakın tarihin belki de en hassas dönemine , 2. Dünya Savaşı ve sonrasındaki Soğuk Savaş’a , CIA’in kuruluş yıllarına kamerasını netliyor .
Böylesine karmaşık , kimi ayrıntıları gün yüzüne çıkmamış , belki de hiç bir zaman tam olarak anlaşılamayacak bir döneme el atmak , ancak De Niro gibi cesur sinemacıların işi denilebilir .
Ancak boyundan büyük lokma yutmaya çalışmamak da önemli .
167 dakikalık süresiyle hayli hacimli Kirli Sırlar’ın senaryosu , Forrest Gump , Köstebek , Ali ve Munich gibi üst düzey filmlere imza atmış Oscarlı Eric Roth’a emanet edilmiş .
Kalburüstü isimlerden oluşan oyuncu kadrosu ( John Turturro bir fenomen ) ve 80 milyon doları aşan bütçesiyle neresinden baksanız iddialı , büyük oynayan bir filmle karşı karşıyayız .
Kabul etmemiz gerekir ki , son derece karmaşık olaylar zincirini mümkün olduğunca sade biçimde seyirciye sunuyor .
Neredeyse her olay , gerçekteki halinin minyatürü gibi .
Birçok olay , imalarla ya da akıllıca yazılmış satır aralarıyla aktarılıyor .
ABD’nin Domuzlar Körfezi bozgunu sırasında bölgede cirit adan CIA ve KGB ajanlarının yan yana sohbetleri hayli ilgi çekici ve öğretici .
Yönetmenin ekranın altına yazdığı kadarıyla 20 yıllık bir dönemi anlatıyor film ; bu iyi olmuş zira gözlük modelini değiştirmese Matt Damon’ın yaşlandığını anlayamazdık .
Edward Wilson ( Damon ) , ülkesini herşeyden , ailesinden bile üstün tutan , cüretkar hizmetleriyle CIA’in kurucuları arasına giren , KGB ajanlarının ' Anne ' lakabını uygun gördüğü karakter .
Üniversite sonrası Bush Ailesi’nin de üye olduğu ' Kafatası ve Kemikler ' örgütünde üzerine işenmesine göz yumması , vatan sevdası uğruna daha nelerden vazgeçebileceği , ne kadarına tahammül edebileceği film boyunca izleyiciyi kışkırtıyor .
Damon , önceki bazı işlerinden de aşina olduğumuz somurtkan ifadesini takınarak film boyunca ’buz gibi adam’ havası estirmeye çalışıyor .
Ne var ki , gözlük modeli ( evet sevmedim ) , yağmurluğu ve şapkasıyla , filmdeki herkesten daha çok ajan görünmekten de kaçamıyor .
Hafif alaycı bir eleştiriye kayan yazımızı toparlamak , hem de filme gerçek hakkını vermek için De Niro’nun genel olarak o döneme bakış açısındaki isabete ve dürüstlüğe şapka çıkartmakla devam edelim . Wilson’ın ve onu CIA’in kurucuları arasına alan General Bill Sullivan ( bizzat De Niro ) ’ın söyledikleri çarpıcı . Wilson’un bir göçmene ( harika bir Joe Pesci ) ' Amerika Birleşik Devletleri'nin sahibi biziz , siz sadece ziyaretçisiniz ' demesi ; diğer yandan General Sullivan’ın ' Bu örgütün ABD'nin kalbi , ruhu değil gözü ve kulağı olmasını istiyorum ' diyerek CIA’in ne denli acımasız bir örgüt olacağını müjdelemesi ( ! ) gibi dikkat çekici replikler var .
Kirli Sırlar , hatalı oyuncu tercihleri , anlatmaya çalıştığı olayların karmaşıklığına rağmen uzun süresini ekonomik kullanamaması , olay zincirindeki tıkanıklığı aşayım derken ritmi de bozan başarısız paralel kurgu denemeleri gibi son derece sübjektif eleştirilerimize maruz kalabilir .
Ancak bazen filmler , birer sinema örneği olmaktan çok birer belge olarak da işimize yarar .
CIA’in kuruluş yıllarına yarı - kurmaca da olsa göz atmak , o dönemin atmosferinin hiç değilse bir kısmını solumak için bence birçok kişinin fazladan 167 dakikası vardır ; olmalı .
