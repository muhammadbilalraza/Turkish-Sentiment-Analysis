13 Günah'ın sıkı başlangıcına diyecek söz yok doğrusu , bize köklerini bile unutturuyor .
Yani kült bir Tayvan filminden uyarlandığı gerçeğini .
Uzakdoğu ürünü bir korku komedinin Alman kökenli bir tür sineması yönetmeni aracılığıyla Hollywood'a tercüme edilmesi pek de çekici değil sonuçta .
Fakat 13 Günah epey bir süre hikayeden ve başroldeki Mark Webber'in beklenmedik ölçüde başarılı oyunculuğundan beslenerek önyargıları kırıyor .
Tabii ki bunlar filmi belirli bir noktaya kadar kurtarıyor .
Sonrası ' tahmin etmiştik ' duygusu , uzun esnemeler ve gereksiz , istismar hissi veren gore karşısından bükülen dudaklar .  
Mark Webber'in canlandırdığı Elliot'ın satıcılık işini kaybetmesi sonucu sert bir şekilde dibe vuruşuyla başlıyor 13 Günah .
İşini kaybetme riski alamayanlardan Elliot .
İşe yaramaz bir babası , hamile bir nişanlısı ve desteğe muhtaç , masraflı bir kardeşi var .
Bir gün gizemli bir telefon alıyor ve telefonla kazancı bol bir oyuna davet ediliyor .  
Telefonla gelen kimi garip kimi tehlikeli bazı görevleri yerine getirirse büyük para kazanacak .
Hayatı boyunca bir daha iş kaybetme korkusu yaşamayacak .
Oyun sinek yeme gibi ergen oyunlarıyla başlıyor ve giderek çocuk ağlatmadan kilise yakmaya ve hatta daha karanlık işlere uzanıyor .
Şaka ' kaka ' olduğunda ise Elliot geri dönüşü olmayan bir yola giriyor ve yolda onu daha kişisel bir hesaplaşma karşılıyor .  
Son yıllarda sinema filmlerinde daha bol karşımıza çıkan finans krizi gelip geçici bir kriz değil .
Etkileri farklı coğrafyalarda hissedilen bu kriz aslında kapitalizmin krizi .
Yani krizi sadece her sene güncellenen pahalı cep telefonlarını üreten , kötü koşularda çalışan Çinli işçiler değil , bu telefonları satın almak için yıllarca borçlananlar da hissediyor .
Güvencesiz çalışma koşulları ve gelecek kaygısı pek çok çalışanın kabusu .
Bunun sonucunda ise anti kapitalist hareketler ve sokak mücadeleleri artıyor .
Peki bütün bunların konumuzla ne ilgisi var ?  
13 Günah kapitalist toplumlardaki derin para probleminin , sorumluluklarının bilincinde olan , iyi niyetli küçük bir satıcıyı bile yaramaz ve hatta giderek acımaz birine , bir canavara dönüştürebileceğini söylemeye çalışıyor .
Dünyanın geldiği duruma çok uygun bir hikayesi var filmin .
Öte yandan senaryo bu uzakdoğu kökenli hikayenin hakkını veremiyor .  
Sadece aktör Mark Webber işini ciddiye alıyor ve ezik bir satıcıdan özgüveni yüksek , sert bir adama dönüşmeyi başarıyor .
Ama boşluklarla dolu polis takibi , meseleyi saptıran kanlı tür sineması hileleri ve gereğinden uzun ailevi hesaplaşmalar filmi zayıflatıyor .
Hatta giderek önemsizleştiriyor .  
Berbat tür filmleri çöplüğünde hikayesi ve meselesiyle parladığını ama bunların hakkını vererek bir başyapıta dönüşme potansiyelini de kaçırdığını söyleyebiliriz .
