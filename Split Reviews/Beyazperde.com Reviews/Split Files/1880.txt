Resmi olarak vizyona ‘Merhaba ! ’ dedik demesine , 4 haftalık bir gösterim süresini de geride bıraktık ama ülke çapında 1 ayda toplam seyirci sayısı ancak 30 bin sınırında seyredebildi .
Bu pandemi koşullarında fazla bile iyi şahsıma sorarsanız .
Maskeli ve sosyal mesafeli yeni normalde bir şekilde 30 bin sinemaseverin ya da soluğu evin dışında almak isteyenin canına tak etmiş ve yaz sıcağında kendisini sinema salonunda bulmuş insanlar .
Film sayısı açısından oldukça fakir geçen Temmuz ayının ardından –takvimden çekilen olur mu bilinmez
- Ağustos ayında 30’dan fazla film vizyonda şansını deneyecek gibi görünüyor .  Michael Cristofer imzalı Gece Nöbeti ( The Night Clerk ) ise ilk haftanın suç dramı olarak karşımızda … 
Bart Bromley ( Tye Sheridan )  Asperger sendromuyla hayatını sürdürmeye çalışan genç bir resepsiyon görevlisidir .
Sosyal hayatta denge kurma konusunda çabalayan ama annesiyle ( Helen Hunt ) bile aynı sofraya oturamayan Bart , insanları ‘gözlemleyerek’ kendini konuşma açısından eğitmeye çalışır .
Bir gece Bart otelde vardiyadayken bir kadın cinayeti işlenir .
Ortada net bir kanıt olmamasına rağmen Dedektif Espada ( John Leguizamo ) için Bart , hedef tahtasındadır … 
Filmin yönetmenliğini ve senaristliğini üstlenen Michael Cristofer zamanında pek çok ödüle aday gösterilmiş deneyimli bir oyuncu , şüphesiz ki tiyatronun mutfağında A’dan Z’ye pişmiş ve pişirmiş bir isim .
Geç Kalan Sevgi ( Falling in Love - 1984 ) , Gia ( 1998 ) ve Günahkâr ( Original Sin - 2001 ) gibi modern klasiklerde imzası olan Cristofer , son filminden tam 19 sene sonra yönetmen olarak beyaz perdeye Gece Nöbeti ile dönüyor . 
Film türü itibariyle suç ve dram olarak listelense de hafif gerilimli bir psikolojik yönü olduğu da aşikâr .
Zira günlük hayatta bir işi olsa da insanlarla iletişim kurmakta oldukça zorlanan , rutinini bozmak istemeyen ve kendi özel alanına müdahale edilmesini kabul etmeyen Asperger sendromlu bir birey olan Bart hikâyenin tam orta yerinde duruyor .
Otelde işlenen cinayetle birlikte senaryo Bart’ın da dönüşümünü temsilen iki kola ayrılıyor .
Yeni görevlendirildiği otelde Andrea isimli bir kadın ile tanışan Bart , tabiri caizse gün ağrırken açan sarı kabak çiçeği misali kollarını bu ‘yeniliğe’ açıyor .
Kısaca , tüm saflığı ile kendince aşık oluyor aslında .
Yönetmenin cinayeti bir neden malzemesi olarak kullanıp , Asperger sendromlu bir psikolojinin derinine inmeye niyetli olduğu açık .
Senaryonun bu yöndeki işleyişi oyuncunun da başarısıyla fena değil . 
 
Öte yandan filmin ilk başında işlenen cinayet ve cinayet soruşturması , çerçeve hikaye olarak çok havada kalıyor .
Bart’ın dönüşümünün ilk adımı için kurgulanan bu çerçeve , olayı çözmek adına Bart’a yüklenmekten fazlasını yapmayan Dedektif Espada’yı beceriksiz bir polis konumuna düşürüyor adeta .
Bu tutuma , filmin özellikle ağır tutulan temposu da eklenince , Gece Nöbeti dolu dolu bir seyirlik vadetmiyor maalesef .
Oysa iki taraf da daha dengeli işlense , göz - gözcü - gözlem üçgeni sosyal iletişim eksiliği ile tıkalı kalmasa , temposu , gerilimi bir nebze arttığında seyir keyfi de artabilirdi .
Muhtemelen bu , yönetmenin tiyatral bakışını sinemaya yansıtmasının sonucu . 
Oyunculuklarda yakın zamanın hızlı yükselen genç erkek oyuncularından Tye Sheridan , bu özel konumu olan karakteri canlandırmak için belli ki iyi çalışmış , elinden gelen performansı da gösteriyor ama karakterin ağırlığı itibariyle özdeşlik kurmak oldukça zor .
Oysa Umut Vaat Eden Oyuncu ödülleri ile Mud ( 2012 ) ile sivrildikten ve Joe’da ( 2013 ) Hollywood’daki yerini sağlamlaştırdıktan sonra , 2018’de seyrettiğimiz Başlat ( Ready Player One ) filmindeki durmayan performansıyla kendisini iyice kanıtlamıştı Sheridan . 
Gece Nöbeti’nin kâğıt üstündeki yıldızı Helen Hunt olsa da , fedakâr ve koruyucu anne Ethel rolünde o da vasat üstü bir performans çiziyor .
Senaryoda ne varsa onu oynamış gibi ; tek etkileyici sahnesi Bart’ın yatak odasında yaptığı kısa konuşma .
Femme fatal Andrea’ya hayat veren Ana de Armas’ın performanıs sürprizli karakter canlandırması itibariyle fena değil ama Dedektif Espada’da John Leguizamo fena harcanmış ! 
Sonuç olarak ilgi çekici bir konuda , pek çok farklı yönden işlenebilecek bir film , sanki özellikle tek boyutlu kalarak , daha ziyade başrol Bart’i anlamamızı istiyor ; ama sinema sanatı tek boyutta her zaman işlemiyor .
Bu hafta en çok perdeye sahip olan Gece Nöbeti , biraz değişiklik olsun diye kafa dağıtmak isteyen seyirciyi vizyonda bekliyor . 
Sağlıklı ve sinemalı günler !
