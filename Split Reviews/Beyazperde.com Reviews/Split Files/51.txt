Canınızın hiçbir şey yapmak istemediği , kaybolmuş hissettiğiniz , dahası hislerinizin köreldiği günler yaşadınız mı ?
Belki de kişiliğinizi oluşturan , sizi siz yapan ‘dayanak adalarınız’ bir bir yıkılmıştır , içiniz tarumar , zihninin alt üst olmuştur ?
Zira 11 yaşındaki Riley’in başına gelen tam da bu !
Bu Cuma ülkemizde de vizyona girecek olan animasyon film Ters Yüz bizi , içimizdeki duygu dünyası ve belleklerimizin dehlizleriyle tanıştırmayı hedefliyor .
Efsane film  Oyuncak Hikayesi’nin hikayesinde imzası olan , kısa animasyonlardan sonra ilk olarak 2001 tarihli Sevimli Canavarlar filminde kamera arkasına geçen Pete Docter rüştünü , 7’den 70’e herkesi ağlatma potansiyeline sahip Yukarı Bak ile kanıtlamıştı .
2010’da En İyi Animasyon film dalında Oscar aldığı ikinci uzun metrajlısından sonra şimdi de Ters Yüz ile “kafamızın içine” mercek tutan Docter ,  “Bende orijinal öykü bitmez” dercesine senaristler  Josh Cooley ve Meg LeFauve’yi de yanına alıp oldukça başarılı bir projeyle animasyonseverlerin karşısına çıkıyor .
5 temel duygu durumundan , Neşe , Üzüntü , Korku , Öfke ve Tiksinme yola çıkarak insan hayatının , anılarının ve kişiliğinin nasıl şekillendiğini , özetle ‘aslında içerde neler döndüğünü’ * keyifli bir animasyon senaryosuna yediren ekip , mesaj kaygısını bas bas bağırmadan hem küçüklere , hem de güncel esperileriyle onları sinemaya getiren ebeveynlerine sesleniyor .
Tek amacı Riley’in mutlu etmek olan ‘Neşe’nin niyeti her ne kadar iyi olsa da , Üzüntü ile çıktığı macerada onun da öğreneceği yeni şeyler olduğunu görüyoruz ; çocuk seyirci kitlesine mutluluğun yanı sıra üzüntü , korku , öfke ve nihayetinde iğrenmenin de insan bütünlüğünün bir parçası olduğunu fısıldayan yapım , yeri geldiğinde ağlamanın da yola devam etmek için gerekli anahtar olduğunu ifade ediyor .
Mesajlı temasını bir yana koyacak olursak , tıpkı Yukarı Bak’ta olduğu gibi ‘iki kişiyle başlayan bir yolculuğa yeni figürlerin eklenmesi ve amaçların çeşitlenip , artması’ kalıbını kullanan senaryo yapısı , küçük seyircilerin dikkatini dağıtmayacak biçimde doğrusal bir kurgu izliyor .
Özellikle gelişme bölümünde karşımıza çıkan Riley’in hafıza katmanları , hayal dünyası ve iyi güldüren rüyalar stüdyosu incelikli bir teknik çalışmanın sonucu ortaya çıkmış görünüyor .
Kızarmış patates ormanı , Kanadalı hayali erkek arkadaş , soyut kavramlar geçidi ve nihayetinde bilinçaltı gibi detay plan ve sahneler pastel tonları ağır basan filmi salt zenginleştirmekle kalmıyor , en keyifli esprilere de zemin hazırlıyor .
Bu açıdan bakıldığında Pixar Animation Studios ve Walt Disney Pictures ortaklığı ile kotarılan yapımda teknik anlamda kusur bulmak neredeyse imkansız .
Getirilebilecek tek eleştiri filmin 3D formatında sunulması olabilir ; zira iki boyutlu halini de seyreden biri olarak görsel tatmin anlamında arada hiçbir fark olmadığını belirtmem gerek .
Son bir nokta olarak da filmin Türkçe dublajının çok iyi bir kadrodan çıktığını eklemek gerek .
Afişte Üzüntü’nün seslendirmeni olarak yer alan Gupse Özay’ın vurguları ve çalışılmış boğuk ses tonu karakterin ruhuna cuk oturmuş .
Başrol gibi kabul edebileceğimiz Neşe’nin ve mesai arkadaşlarının sesleri , Türkçe dublajlardan aşinası olduğumuz deneyimli isimlere Aysun Topar ( neşe ) , Murat Şen ( korku ) ,  Ercan Demirel ( öfke ) , Suzan Acun ( tiksinti ) ve Engin Alkan’a ( Bing Bong ) emanet .
Küfürlü / argo içerik açısından da tertemiz bir yapım olan Ters Yüz’ün bir yıldızı da hem yerel dublaj ekibine hem çeviri kadrosuna ait .
Özetle hazır okullar yeni kapanmışken çocuğunuza halen bir karne hediyesi arıyorsanız , bu Cuma filminiz hazır .
Gidin , görün siz de eğlenin .  twitter . com / duygukocabayliDip not * :  Woody Allen’ın Everything You Always Wanted to Know about Sex filmine selam olsun !
