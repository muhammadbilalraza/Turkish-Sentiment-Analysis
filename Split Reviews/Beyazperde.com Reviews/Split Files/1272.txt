Aramızda yaşı ne olursa olsun , Teenage Mutant Ninja Turtles'ı , ülkemizde bilinen adı ile Ninja Kaplumbağalar'ı bilmeyen var mı ?
Mutajen bir sıvı yüzünden , sıradan kaplumbağalar iken , insan zekasına ve formuna kavuşan , ustaları fare Splinter tarafından eğitilerek Rönesans'ın ünlü sanatçılarının adları ile hayatlarına başlayan efsanevi kahramanlar .
Azılı düşmanları , Oroku Saki , asıl bilinen ismi ile Shredder ve başka bir boyuttan gelen Krang ile savaşları hiç bitmeyen yeşil dostlarımız bir kez daha sinema salonlarını işgal ediyorlar !
Hayatına bir çizgi roman serisi olarak başlayan Ninja Kaplumbağalar markası , daha sonra şiddet ve bolca kan içeren çizgi dünyadan , TV'ye geçiş yapmış , çocuk ve gençleri hedef alarak çok daha yumuşak bir havaya bürünmüştü .
Kazanmak için öldürmekten çekinmeyen , hatta rakipleri Shredder'ı bile ortadan kaldıran dostlarımız , işin ticari yanı düşünülerek çizgi film serileri sayesinde tüm dünyada şöhret kazandı .
Onlarca yıldır devam eden çizgi seriler , genişleyen bir hikaye evreni ve 90'larda vizyona giren , gerçek oyuncuların yer aldığı üç filmlik sinema uyarlaması sayesinde de gücünü devam ettirdi .
Michael Bay prodüktörlüğünde , Jonathan Liebesman tarafından yönetilen 2014 tarihli Ninja Kaplumbağalar 3D sinema filmi ise , markanın beyazperde serüvenini yeniden başlattı .
Bu kez daha çok CGI içeren , hikayeyi baştan alarak farklı bir anlatı sunan yapım , özellikle de Kaplumbağalar'ın steroid almış , bol hormonlu görüntüleri yüzünden epeyce eleştiri almıştı .
Başrolünde sinemanın seksi ancak oyunculuk konusunda pek de başarılı olamayan ismi Megan Fox'un , kahramanların sıkı dostu , sunucu April O'Neal'ı canlandırdığı proje bu sebepten de olumsuz yorumlarla karşılaştı .
Zira çoğumuzun bildiği April ile seks objesi haline gelen Fox'un pek fazla ortak yanı yoktu .
Üstelik , Usta Splinter sadece kitap okuyarak ( ciddiyim ! ) bir ninja ustası olmuş , oğulları Donatello , Raphael , Leonardo ve Michelangelo'yu öyle eğitmişti .
Shredder , ünlü bir iş adamı olan Eric Sacks ( William Fichtner ) ' ın maddi gücü ile hain planlar yapan , meşhur savaş kıyafeti yerine fazlaca abartılı bir robotik zırh giyen birine dönüştü .
Hatta genelde bu robot haliyle ortalıkta dolaştığı için , yüzünü de doğru düzgün göremedik .
Orijinlerine pek bağlı olmamasına rağmen , her ne kadar " bilindik Hollywood " ürünü şeklinde yaftalansa da , Ninja Kaplumbağalar 3D gişede büyük bir başarı elde etti .
Bundaki en büyük pay tabii ki küçük yaştaki , yeni nesil seyircinindi .
Altın yumurta yumurtlayan yapımın devam filmi kısa sürede duyuruldu , geçtiğimiz gün itibariyle de Ninja Kaplumbağalar : Gölgelerin İçinden adıyla vizyona girdi .
Üstelik bu kez köklerine daha sadık kaldığı sözünü vererek .
Peki durum gerçekten de böyle mi ?
İlk filmin finalinde yenik düşen Shredder ( Brian Tee ) hapse tıkılmıştır , birer ergene dönüşen Ninja Kaplumbağalar ise tüm zaferi mecburen , April'ın kameramanı Vernon ( Will Arnett ) ' a paslamıştır .
Dünyanın kendilerini kabul etmeyeceklerini düşünüp , birer canavar olarak görülüp dışlanmaktansa , geri planda kalarak iyilik yapmaya devam kararı vermişlerdir .
Tüm övgü ve şöhreti alan Vernon mutlu mesut hayatına devam ederken , Shredder ise kızı Karai ( Brittany Ishibashi ) ve ünlü bilim insanı Baxter Stockman ( Tyler Perry ) ' nin planları sayesinde kaçmayı başarır .
Stockman'ın planı ters gidince kendisini bambaşka bir yerde , uzaylı Komutan Krang'in gemisi Teknodrom'da bulan kötüler kötüsü , kısa sürede bu yaratıkla ortaklığa girişir ve dünyaya hükmetmek için yola koyulur .
Bundan sonrası tam da tahmin edeceğiniz şekilde devam ediyor .
Stockman , güçlü ama aptal ikili Rocksteady ( Stephen Farrelly ) ve Bebop ( Gary Anthony Williams ) ' ı birer mutanta çevirerek birer " ayak takımı desteği " haline getiriyor .
Dört kaplumbağa bu korkunç planı durdurmak için koşturup duruyor , aynen ilk filmde olduğu gibi yine birer genç olarak , birbirleri ile dalaşıyor .
Liderlik olayını yanlış anlayan Leo , zevzekliğin sonunu getiremeyen Michelangeo , öfke kontrolü konusunda halen bir arpa boyu yol alamayan Raphael ve kafayı teknolojiyle bozmuş Donatello , bir yandan bir arada kalıp , gerçek bir kardeşlik anlayışını kavramaya çalışıyor , diğer taraftan da hız kesmeyen bir aksiyonun içinde kayboluyorlar .
Seriyi yakından takip edenlerin iyi bildiği anarşist Casey Jones , Ninja Kaplumbağalar : Gölgelerin İçinden'in hikayesinde bir polise dönüşmüş , Stephen Amell'in sırıtmayan oyunculuğu ile Fox'u bir parça olsa yükseltmeyi başarmış .
Az önce de bahsettiğim gibi , serinin köklerine daha yakın olma iddiası taşıyan Gölgelerin İçinden , aslında bu işi sadece tanıdık karakterleri , senaryoya yedirerek halletmeye çalışmış .
Oldukça eğlenceli , hareketli , dikkat çekici bir başlangıç yapan film , kaçırma sekansında iyice perdeye kitlenmenizi sağlarken , daha sonraki ( artık iyice baymış olan ) " birbirine düşman kesilen kahramanlar " klişesi üzerinden ilerleyerek temposunu hızla kaybediyor .
Görsel açıdan tek kelimeyle muhteşem bir işçiliğe sahip filmin en büyük sorunu burada baş gösteriyor .
Güzel bir giriş yapan hikaye , ardı arkası kesilmeyen klişeler , derinliksiz karakterler , sadece perdeyi " doldursun " diye karşımıza konulan Megan Fox yüzünden yavanlaşmaya başlıyor .
Çok daha düzgün bir Shredder profili var karşımızda .
Ayrıca Rocksteady , Bebop , Baxter Stockman ve Krang gibi akıllara kazınmış nice karakter senaryoya yedirilmiş .
Sırf bu sebepten bile eğlenme adına izlenmeyi hak eden bir yapım oluyor Ninja Kaplumbağalar : Gölgelerin İçinden .
Keyifli müzikler , sağlam aksiyon , genelde vasat olsa da , yer yer epeyce güldüren espiriler sayesinde seyir keyfi de bir hayli yüksek .
Bir başka deyişle , Gölgelerin İçinden , toplama baktığınızda ortalamanın üstüne çıkmayı başarıyor .
Yine de , çok daha sıkı bir hikaye ile yönetmen Dave Green ne kadar sağlam bir iş çıkartırdı , merak etmeden edemiyorum . burcinaygun@gmail.com
