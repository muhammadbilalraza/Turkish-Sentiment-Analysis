“Bizum Hoca” , Karadeniz işi bir komedi , hamsiye , futbola , doğaya ve kendisiyle bile dalgasını geçebilecek hoşgörüye dair .
Bu bir direniş komedisi , çünkü ciddiyetle izah edemiyorsan bir meseleyi , mizahla vereceksin , güldürürken düşündüreceksin .
Filmin yönetmenliğini Serkan Acar ve Yılmaz Okumuş , birlikte sırtlamışlar .
Daha önce yine Trabzon işi ; Sümela'nın Şifresi Temel  ve Moskova'nın Şifresi : Temel’i yazan Yılmaz Okumuş , Bizum Hoca’nın senaryosunu kaleme almış , filmin müziklerini ise Kemal Sahir Gürler üstlenmiş .
Geniş oyuncu kadrosunda Cezmi Baskın , Levent Ülgen , Serhat Özcan , Sabriye Kara , Erdem Baş , Seymen Aydın , Mehmet Usta   Şamil Kafkas , Adem Yılmaz , Özge Gürel , Semih Habiboğlu , Volkan Girgin ve İsrafil Köse gibi pek çok isim var .
Hatta ünlü futbolcular Florent Malouda ve Jose Bosingwa ile Trabzonspor’un eski topçusu İbrahim Yattara da filme destek atmışlar .
Kadroyu kalabalık tutunca , haliyle iyi oynayanlar , daha iyi oynayanlar , kötü performans sergileyenler , daha kötü performans sergileyenler de olacak , lakin genele bakınca , evet diyorsun , tamam diyorsun , sonra acemiliklere bile gülüyorsun .
Komedi , günümüzde ve memleket gerçeğinde , sinemalarımızda en çok rağbet gören tür , süreç malumunuz , ahali , dizilerden ve spordan çok , bugünlerde ses kasetlerini konuşuyor , akıl ve ruh sağlığımızı korumak zorundayız , insanlarımızın gülmeye , eğlenmeye , keyiflenmeye çok ihtiyacı var .
Öte yandan gerçeklerden de kaçamayız , çünkü derelerimiz kuruyor , balıklarımız ölüyor , Türkiye’nin ciğeri Karadeniz , nefessiz kalıyor resmen !
İşte bu sebepten , artık seriye bağlayan ve hiçbir meselesi olmayan kaba güldürüler yerine , Bizum Hoca gibi , HES ( Hidrolik Elektrik Santralı ) karşıtı olan , yani hayati önemde bir derdi tasası bulunan filmler çoğalsa keşke …
Orman ve Su işleri Bakanlığı , Karadeniz’de 95 HES’in çalıştığını , inşa aşamasında 58 HES’in bulunduğunu , proje , fizibilite , ön inceleme aşamasında ise 253 HES projesinin yer aldığını açıklıyor .
Evet , bir süre sonra maliyeti 16 milyar dolar olan 406 HES , derelere ve doğal yaşama musallat olacak .
Dönelim filmimize , Trabzon’un bir köyü , kadrolu imamın gelmesini bekler , ancak namaz beklemez .
İmam gecikince , köylüler de camide arkasında saf tutmak için Bizum Hoca’yı ikna ederler .
Sonra her şey üst üste gelir , Bizum Hoca , hem köyün imamı , hem de direnişin önderi olur …
Başta önyargı ile yaklaştım , beklentimi düşük tuttum , ama film beni şaşırttı , hatta kahkaha attırdı .
Bugüne dek seyrettiğim , en Karadenizli film bu , hakkını teslim edeyim .
Ötesinde din odaklı topluma göndermeler , futbolun bir kentin nasıl dayanma gücü olduğuna dair göstergeler .
Evet , direniş , umuda eşdeğer …
Kesinlikle , seyredilesi …
