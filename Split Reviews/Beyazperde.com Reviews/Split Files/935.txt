2001 yılında , o ana kadar Disney'in dizginlerini çektiği animasyon sektörünün arasından sıyrılan ilk Şrek vizyona girdiğinde , ne kadar olay yarattığını hatırlıyorum .
Disney'in cılkı çıkana kadar üst üste vizyona soktuğu peri masalı animasyonu türüne getirdiği pop - kültür yaklaşımı , acımasız , bazen fazla yetişkin espri anlayışı ile film , Amerikan animasyon sinemasında yeni bir kapının açıldığını müjdeliyordu .
Sonuçta hangi Disney filmi , arka planda Smash Mouth çalarken ön planda yeşil renkli grotesk bir devin , banyo yaptığı bataklığın içinde gaz çıkararak balıkları öldürdüğü bir açılış sekansına sahip ?
Fakat ne yazık ki , Şrek ile başlayan popüler kültür / klasik rock şarkıları / modern peri masalı karışımı bu formül , son altı sene içinde o kadar çok denendi , o kadar değişik permutasyondan geçti ki , Şrek'in o orjinal , eğlenceli , kahkahalar attıran formülü , Disney'in tipik peri masalı formülünün yerini almış durumda .
İlk Şrek filmini , ne kadar değişik , ne kadar yeni bir ürüne imza attıklarını biliyormuşcasına umarsız bir tutku ve sınırsız hayal gücü ile biraraya getiren Dreamworks'ün animasyon bölümü , 2004 yılında sıra Şrek 2'ye geldiğinde her ne kadar ilk filmde gösterdikleri başarıyı sergileyemeseler de , en azından çantada bir kaç yeni numara , arabada bir kaç damla benzin kalmasından yararlanarak eğlenceli , rahat rahat vakit geçirten şirin bir devam filmini ortaya koydular .
Sıra Şrek 3'e geldiğinde ise artık çanta boş ve arabada tek damla benzin kalmamış .
Yani Şrek 3 , yapımcıların gün be gün alacakları paranın hesabını yaptıkları , zorlama bir izlenim veren , olabildiğince yavan bir devam filmi .
Tabi ki ilk vizyona girdiğinde büyük beğeni ile karşılanan , zamanında orjinal gelen formülün , artık Hollywood'un en klişe para kazanma aracına dönüşmesi , bu yüzden Şrek 3'ün dedesi Şrek 1'in , bir bakıma bu yeni bölümün kuyusunu kazması işleri kolaylaştırmıyor .
Şrek 3 , bir bakıma Şrek 2'nin hikayesini devam ettiriyor , yani Şrek 2'yi izlemeyenler Şrek 3'te bazı karakterlerin veya hikayelerin nereden kaynaklandığını anlamayabilirler .
İkinci filmde , Fiona ile evlenip kral olma hayalleri yerle bir olan Prens Charming , Far Far Away'de ( Bir çeşit peri masalı New York'u ) yaşayan bütün kötü karakterleri bir araya toplayarak Şrek'in krallığını yerle bir etmeye hazırlanır .
Bu arada , Fiona'nın kurbağa babasının ölümü yüzünden ( İlginçtir , filmin en komik sahnesi ) kral olmayı hiç istememesine rağmen krallığı ele almak zorunda kalan Şrek , Arthur isimli uzak bir akrabanın varlığını öğrenir .
Şrek , Arthur'u kral olmaya ikna etmek için yola koyulur .
Bu arada , Prens Charming'in saldırısına karşı krallığı korumak Fiona'ya kalmıştır .
Şrek 3'ün en büyük problemi , " Ne gerekirse yapalım da parayı alalım " tarzı bakış açısı .
Senaryosundan ses performanslarına , ince esprilerinden pop - kültürü referanslarına kadar gayet olabildiğince ortadan giden , baştan sona monoton bir devam filmi var karşımızda .
Aslında eldeki film Şrek 3 olmasa da mesela Orman Çetesi 2 olsa bu kadar sert üzerine gitmezdim herhalde .
Fakat bu yeni animasyon türünün kapısını açan bir seriden daha büyük beklentilerimizin olması , bu türü daha da orjinal , önü görülmemiş düzeylere taşıyıp sınırları zorlamasını ümit etmemiz , çok da şaşırtıcı bir istek olmamalı .
Şrek'in her bölümünde kullanılan , bu sayede serinin her hayranının merakla beklediği , popüler rock şarkılarının zekice kullanıldığı aksiyon sahnelerini ele alalım .
İlk filmde profesyonel güreşe gönderme yapan sahnede Joan Jett'in Bad Reputation'un çalması veya ikinci filmde Peri Anne'nin 80lerin ikon şarkısı I Need a Hero'yu söylemesi gibi .
Şrek 3 ise kullandığı müziğin kalitesini bir derece yükseltiyor .
Paul McCartney'in Live and Let Die ve özellikle Led Zeppelin'in Immigrant Song gibi örnekler filmin ses kaydını süslüyor .
Ama ne yazık ki bu şarkılar , çok kısa ve gereksiz bağlamlarda kullanılarak akıllıca elden geçirilmiş sahneler olmaktan çıkıp , yapımcıların " Bakın hangi şarkıları kullandık . Ne kadar paramız var " tarzı küstahlıkta bulundukları , yavan bir hava yaratıyor .
Özellikle Led Zeppelin'e çok şaşırdım .
Yıllardır hiç bir filme kullanım hakkı vermeyen , Hababam Rock'a bile yalvar yakar zar zor kullanım hakkı veren grubun , en ünlü şarkılarından birinin Şrek 3'te iki saniye süren gereksiz bir sahnede kullanılmasına izin vermiş olmaları ilginç .
Plant ve Page'in şu günlerde paraya ihtiyaçları var herhalde .
Aslına bakarsanız biraz fazla sert eleştiriyorum Şrek 3'ü .
Sonuçta film , az da olsa bir - iki saat boyunca çocuklarınızın ilgisini çekecektir .
Sizinde arada bir kaç espriye katıla katıla güleceğinizden eminim .
Eninde sonunda gayet ortalama , diğer monoton animasyon örneklerinde görmeye alıştığımız tarzda bir eğlence bekliyor sizi .
Benim kendi beklentilerimi yüksekte tutmuş olmam , bu yüzden bu üçüncü film üzerine hayal kırıklığı yaşamam , sizin orta karar eğlencenizi bozmamalı .
Bu son yorumdan bir anlam çıkartmak için sözlükte " Pasif - agresif " in tanımına bakın .
