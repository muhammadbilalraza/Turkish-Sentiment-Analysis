Eğer bir sanat eseri ait olduğu zeminden bambaşka bir zemine oturtuluyorsa ve o sanat eseri yeni anlatım olanaklarıyla daha zengin bir gerçekliğe kavuşuyorsa başarılı demektir .
Ele alacağımız Chicago müzikalinin sinemaya adapte edilmiş hali bu anlamda tereddütsüz başarılıdır diyebiliriz .
Chicago müzikali Broadway'deki adresinden Hollywood'a taşındıktan sonra , anlamına ve çekiciliğine olan ilgiyi biraz daha arttırdı .
Sahne yapıtlarının global dolaşımının sinemaya oranla yok denecek kadar az olduğunu düşünecek olursak , yedinci sanat kitlelere ulaşma ve etkileme gücündeki farklılığı bir kez daha kanıtlamışa benziyor .
Daha Kırmızı Değirmen'in yarattığı etki henüz hafızalardan silinmemişken , Chicago da kendine has öz ve biçim özellikleriyle müzikal türüne olan ilgiyi arttırmak yolunda üstlendiği görevi başarıyla yerine getirmiş durumda .
Chicago'nun en çarpıcı yanı , genel anlamda tematik ağırlıktan çok biçimsel zenginliğe önem veren bir tür olarak bilinen müzikalin sınırlarını tartışmaya açması .
Kendisinden beklendiği gibi gerek oyunculuk performansı , gerek görsel anlatımıyla zaten üzerine düşeni yapan film , aynı zamanda tematik anlamda dile getirdikleriyle de ilgi çekiyor .
Ancak bu anlamda işin posasını çıkarmadığı da bir gerçek .
Eğer bu derinliği biraz daha kulaçlamış olsaydı , sıkıcı bir film ortaya çıkabilrdi .
" Şöhreti bulmanın ve korumanın yolları " şeklinde özetleyebileceğimiz bir ana temanın ekseninde ilerleyen film , giderek çok güçlü yan temalarla zenginleşmeyi başarıyor .
Bu anlamda film salt bir şöhret eleştirisi değil .
Amacına ulaşmak için her yolu deneyecek kadar kararlı görünen Roxie Hart'ın şizofrenik olarak tanımlayabileceğimiz dünyasında kurguladığı toz pembe alem ile yaşamaktan memnun olmadığı kuru gerçekliğe sahip yaşamı arasındaki simultane doku , karakterin şizofrenik ruh hali ve ihtiraslı motivasyonunun ne kadar geniş sınırlara sahip olduğunu belgeliyor .
Bu anlamda düşsel bir uzam olarak canlanan sahnedeki hareketlilik ve bizi aniden o hareketlilikten koparıp hayatın yavan katına indiren gerçeklik arasındaki uçuruma şahit olabiliyoruz .
Roxie karakteri gerçek ve hayal arasında oluşan derin uçurumun kenarında sallanıp duruyor .
Olayları onun açısından izlediğimiz için bir anlamda onun düşlerine ortak oluyoruz .
Düş dünyası bu kadar devingen ve renkli olan Roxie'nin hayallerinin yarattığı buhranlı motivasyon şöhrete ulaşmak için elinden geleni ardına koymayacağını kanıtlıyor .
En yakını olması gereken pasif ve hımbıl kocası da idealindeki hayatı karşılayamayacak bir figür olduğu için gerçekleştirmek istediği kaçışı kendisine göre haklı kılar nitelikte .
Şöhrete ulaşmak için basamak olarak kullandığı kişi tarafından kullanılan ve dişilik kozunun ters tepmesini hazmedemeyen Roxie , kafasında inşa ettiği şöhret kurgusu yerle bir edilince yapılabilecek en çılgınca davranışı sergileyerek bir cinayet işliyor .
Dönemin ünlü dansçısı Velma Kelly'nin de işlediği cinayetin ardından gündemi daha da meşgul etmesi de bunda etkili oluyor .
Bu noktadan sonra devreye hukuk , adalet ve basının hastalıklı gücü giriyor .
Kıvrak bir zekaya sahip avukat , suçlu kadını yarattığı imajla masum kılığına büründürüyor .
Magazin basını ise hapse düşen bu kadına büyük ilgi gösterince suçluluktan masumiyet konumuna yükselen Roxie , hukuğun ve basının taktığı özgürlük ve şöhret kanatlarıyla uçmaya başlıyor .
" Şöhret " kelimesinin akıllarda yarattığı renkli ve albenili imaja uygun olan inanılmaz zenginlikteki sahneler , standart bir filmde didaktikliğe kaçarak sıkıcı olabilecek diyalogların güçlü bir müzikal anlatımla keyifle izlenebilir olması , alışılagelenin dışında seyreden teatral oyunculuk performansları , müzikal türün sınırlarını tartışmaya açmış olması , sahnelerin teatralliğin bir getirisi olarak epizodik gelişimi , sahneler arası geçişlerin en az kurgu kadar başarılı olması filmin başarısındaki etkenler .
Şimdi sinemaseverlerin beklentisi ; Kırmızı Değirmen'in yarattığı rüzgarı fırtınaya çeviren Chicago'nun yükselttiği çıtayla , benzer türde yeni yapımların ortaya çıkmasına ilham ve cesaret vermesi .
Seyirciden sonra akademi de müzikallere ısındığına göre arayı soğutmanın hiçbir anlamı yok .
