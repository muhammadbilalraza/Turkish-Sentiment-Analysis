Özellikle Amerikan sinemasının sıkça el attığı korku türünün alt kollarından biri olan ' teen slasher ' tarzında bir film yapmak , doğal olarak Türkiyeli sinemacıların da ilgi alanı içindeki yerini alacaktı , aldı da .
Cem Akyoldaş'ın ilk uzun metrajlı filmi " Konak " , bu alanı doldurma girişiminde bulunarak ilk hamleyi yaptı .
Bu alt türün kalıplarına tam olarak uyan bir çalışma değil bu , ama çıkış noktası ve klişeleriyle ' teen slasher ' formunu yansıttığı söylenebilir rahatlıkla .
Alt türün klişelerinin başında gelen ' yola çıkmış gençler ' ve ' araçlarının bozulması'yla ivmeleniyor film .
Sonrasında ' tekinsiz bir ev'e hapsoluyor gençlerimiz ve burada dehşeti hissetmeye doğru yol alıyorlar .
Geçmişten gelen bir ' gizem'in hareket alanı yarattığı gerilimle birlikte birbirlerine düşmeye , bir tür psikolojik ( aynı zamanda fiziksel ) savaş yaşamaya başlayan kahramanlarımız , ' maskeli ' bir terör unsurunun tehdidini de enselerinde hissediyorlar .
Gördüğünüz gibi , tipik bir ' teen slasher ' formu üzerinden yürüyor " Konak " ın hikâyesi .
Ancak bu formu yansıtırken öylesine ' zavallı ' bir noktaya savruluyor ki , hiçbir anında germeyen , germek bir yana anlamsız kahkahalar atmamıza vesile olan bir atmosferle hayat buluyor film .
Motivasyonunu inandırıcı bir platforma oturtamamış olmasıyla hikâyenin ilk anından itibaren bir ' sakillik ' söz konusu burada .
Geçmişten gelen bir ' hesap'ın etrafında şekillenen gerilim , bu hesabın kelimelerle anlatılamayacak kadar ' etkisiz ' görünmesiyle izleyiciyi tetikleyebilecek gücü bulamıyor kendinde .
Gençlerin birbirine düşmesi ve ' gizli düşman ' karşısındaki çaresizliklerini yansıtma çabaları gibi klişeler , ' doğru ' noktalardan tutulmadığı için ' komik ' olmanın ötesine gidemiyor , bir alt türün yansımasından ziyade gereksiz ' sayıklamalar ' kimliğine bürünüyor .
Paşhan Yılmazel dışında bütün oyuncuların kendilerini kurtarmayı beceremedikleri " Konak " , üzerine daha çok yazmanın anlamsızlaştığı bir çalışma .
En kötü Amerikan ' teen slasher'ının bile bu filmden fersah fersah önde olduğunu söylemekse yanlış olmaz sanırız .
