Ani bir vizyon takvimi değişikliği ile eylül ayından ağustosun son vizyon haftasına alınan Uzaylıların Şafağı ( Attack The Block ) , bilim - kurgu soslu bir aksiyon komedisi aslında .
Kısa özetine bakıp bir kıyamet senaryosu ile karşı karşıya olduğumuzu sansak da , film artık bıkkınlık tadı veren bu türü alıp , tam da kıvamında , bir güzel yoğuruyor .
Bir uzaylı istilasıyla karşı karşıyayız ; ama bu yaratıkların belli ki dünyayı ele geçirip , insanlığı yok etmek ve kaynaklarımızı sömürmek gibi hedefleri yok .
Öyleyse dertleri ne , diye soruyor insan .
Konuya kısa bir girizgah yaparsak , Londra'nın güneyinde , ağırlıklı olarak alt orta sınıfın ve siyahların yaşadığı varoş bir mahalleye , bir gece gökyüzünden , ne olduğu anlaşılmayan bir yaratık düşer .
Yaşları 12-15 arasında değişen , maceraperest genç ergenlerden oluşan bir çete , yukarıdan gelen misafire karşı pek hoşgörülü davranmaz .
Tüylü - garip uzaylı , korkmuş - şaşkın insanoğlu arasında izlemeye alışkın olduğumuz , av - avcı ilişkisi , en azından ilk misafirde tam tersine döner . 
Film bu ters - yüz ile daha ilk 10 dakikasında seyirciyi yakalamayı ve hikayeye çekmeyi başarıyor .
Senaryonun sürprizlerini bozmamak adına hikayenin daha detayına inmek istemesem de , başlangıçtaki bu ilk zaferin , uzaylı istilasının büyük bölümünü bir intikam meselesi çevresinde seyretmenizi sağladığını söylemek isterim .
Fakat itiraf edeyim , İngiliz yazar ve yönetmen Joe Cornish , zeki bir hamleyle , özellikle benim gibi türe mesafeli bir seyirciye sol kroşeyi vurmayı da başarıyor .
Filmin bu ana çerçeve öyküsünün yanı sıra , bir de orijinal adında yer alan " blok " meselesi var .
Uzaylı istilasının gerçekleştiği mahalle , yukarıda da değindiğim gibi şehrin varoşlarında , çok katlı , çok daireli , masif bina bloklarından ibaret bir bölge .
Uyuşturucu ticareti yapan zenciler , esrarkeş beyazlar ve henüz dikiş tutturamamış orta sınıf beyazların yaşadığı bu apartman blokları , aslında her çetenin kendi çöplüğü gibi . ‘Gücü elinde bulunduran , bloğa da sahip olur ' çekirdek mantığı , neredeyse evrensel diyebileceğimiz bir tema .
Filmin senaryosu bu noktaya da parmak basarken , iktidarın tepesindekine , çok güvendiği gücünün bir gecede yerle bir olabileceğini hatırlatıyor .
Mağrur olma padişahım , senden güçlü uzaylı var ! 
Filmin oyunculuklarına gelirsek , çeteyi oluşturan gençler pek de tanıdık simalar değil .
15 yaşındaki Moses'i ( ki Kızıl Denizi yararak halkını kurtaran Hz . Musa'ya yapılan göndermeyi görmemek için uzaylı olmak gerek ! ) canlandıran John Boyega'nın performansı , ilk oyunculuk deneyimi olması ve karakterin bütünlüğünü koruması açısından başarılı .
Moses kendisini , polis haklayabilecek kadar güçlenen bir çete lideri sanarken , yeşil ağızlı uzaylılar karşısında tir tir titreyen sıradan bir çocuğa dönüşmesini de biliyor .
Gasp edilen komşu Sam karakterini canlandıran Jodie Whittaker'ın oyunculuğu biraz vasat kalsa da , kafası her daim güzel Brewis'i oynayan Luke Treadaway ve daha önce Shaun of the Dead , Sıkı Aynasızlar ( Hot Fuzz ) gibi filmlerde komedi yüzüyle seyrettiğimiz Nick Frost'un yan rolleri , filmin renkli oyunculukları arasında sayılabilir . 
 
Vizyonu uzun bir tatil öncesine çekilerek aksiyon filmlerinin işgal ettiği bir haftada kendisine şans arayan yapım , komedi - gençlik filmleri kategorisinin çok ötesinde bir film olarak , insanlığı yok etmek ve dünyayı ele geçirmek için gezegenimizi işgal eden uzaylıları konu alan onlarca tür filmi ile dalgasını geçerek , sağlam mizah duygusuyla hedef kitlesini geniş bir yelpazede tutuyor .
Keyifli bir bayram tatilinin tercihleri arasında yer alabilir .
