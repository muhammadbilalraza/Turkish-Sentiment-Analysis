Mahsun Kırmızıgül'ün yönettiği iki film ve sadece senaryosunu yazdığı Gecenin Kanatları ile gişede ses getiren işlere imza atan Boyut Film , yelpazesini biraz daha genişletmeye karar vermiş .
Bu kez , ülkemizde uzun zamandır pek başarılı örnekleri gerçekleştirilemeyen romantik komedi türüne el atmışlar .
Filmin ismini de hedefini en açık şekilde anlatması için Romantik Komedi olarak belirlemişler .
Yeşilçam sinemasının , çok kendine has bir romantik komedi geleneği vardı .
Ama son dönemde o geleneği devam ettirme çabaları ne başarılı olabildi , ne de seyircinin yeterince ilgisini çekebildi .
Dolayısıyla , karşımızdaki filmin yaratıcıları da Amerikan formülüne bel bağlamış ve kendilerine " Sex and the City " serisini örnek almışlar .
Aslında bu formül daha önce televizyonda da denendi .
Tutacağına inanılmasının temel sebebi , üst sınıfların sosyetik yaşamları ve ilişkilerinin , seyircinin büyük kısmını oluşturan alt sınıflara cezbedici geleceği varsayımıydı .
Ama yanılmıyorsam televizyonda bu beklenti boşa çıktı .
Seyirci , üst sınıfın eğlenceli yaşamıyla değil , acılarıyla ve çatışmalarıyla daha çok ilgilendi hep .
Tabii sunulan işlerin hep Amerikan özentisi , hep ruhsuz , yaşamayan işler olmasının da başarısızlıklarda payı vardı .
Romantik Komedi , bu yöndeki en kabul edilebilir denemelerden biri olmasına rağmen , yine de benzer sorunlardan fazlasıyla muzdarip .
Oyuncuların bütün çabasına rağmen , karakterler yeterince buralı değil , Amerikan filmlerindeki benzerlerinin zorlama birer replikası .
Modern romantizm anlayışı , oldukça yapıştırma .
Komedisi ise , oyuncuların çabalarının sonuç verdiği birkaç yer hariç , güldürmüyor .
Bir sinema başrolüne hazır olmadığı izlenimini veren Sedef Avcı ile Issız Adam'la kazandığı şöhretin arkası pek gelmeyen Cemal Hünal'ın karakterleri ( Esra ile Mert ) arasındaki aşk hikayesinin işlediğini söylemek zor .
Özellikle de Hünal her an birini öldürecekmiş gibi bakışlarla ortalıkta dolaşırken .
Filmde amaçlanmamış bir komik sahne olarak şu örneği verebilirim mesela : Esra beyaz şarap içmek istediğini söyler .
Mert'in yüzünde ise öyle acılı bir ifade oluşur ki , aklından " Bi beyaz şarap yok evde , tuttu onu istedi , anasını satayım . " diye geçirdiğini düşünürüz .
En azından ben öyle düşündüm .
Yetenekli bir aktör olan Engin Altan Düzyatan , üstüne düşeni layıkıyla gerçekletirirken ; filmin asıl başarılı performansı , şaşırtıcı şekilde , Gürgen Öz'den geliyor .
Genel olarak ruhsuz ve yabancı bir tonda ilerleyen filme biraz olsun enerji ve mizah katmayı başarıyor komedyen .
Aslında o ve Sinem Kobal , rollerini zenginleştirmek ve iki boyutluluktan kurtarmak için ellerinden geleni yapıyorlar .
Ancak özellikle Gürgen Öz , nihayet kendisi için doğru rolü bulmuş gibi .
Reklam kökenli ve takma isimli yönetmen Ketche , temiz bir televizyon işi çekmiş daha çok .
Birkaç ekran bölme numarası dışında , reklamdan edindiği tecrübeyi yansıtan bir numarası yok .
Filmde reklam estetiğini yansıtan tek şey , görüntü yönetmeninin ışık çalışması .
Ha , zaten bir sinema filmini reklam gibi çekmesini de talep etmiyoruz kimseden , o ayrı .
Ama en azından daha dinamik , daha modern bir sinema dili beklememiz normal herhalde .
Romantik Komedi ise , oldukça ağır aksak , hantal ve az önce de belirttiğim gibi , televizyon düzeyinde bir iş .
Karikatür düzeyindeki yan karakterleri ve zayıf senaryosuyla vaadini karşılayamıyor olsa da şehirli genç kadınlar için yapılmış nadir yerli filmlerden biri olarak ilgi çekebilir Romantik Komedi .
Fakat ( filmin kendisinin de kullandığı reklam jargonuyla ) pek A sınıfına hitap etmediğini eklemek gerek .
