Daha Anaconda 2 : Lanetli Orkidenin Peşinde'nin fragmanını izler izlemez , ellerimi başıma dayayıp " Neden ? " diye bağırabilirdim , ve biliyorum ki birçokları da bana hak verirdi .
Ama yapmadım , hatta filmi izledim .
Peki ya sonuç ?
Keşke bağırsaymışım .
Devam filmlerinin çoğu ilk filmin başarısını devam ettirmek amacını taşır .
Bir nevi " bu konudan daha ne kadar para kırarsam yeridir " felsefesidir söz konusu olan .
Çığlık'tan ya da Ringu'dan sonra ikincilerinin neden çekildiğini hepimiz biliyoruz .
Austin Powers'ı hatta Charlie'nin Melekleri'ni bile , bir dereceye kadar da olsa , anlayabiliyorum .
Peki Anaconda'nın ikincisini çekmek kimin aklına geldi ?
Film , bu tür korku filmlerinin genel açılış sahnesiyle başlıyor tabii , bir yerlinin nasıl anakondanın kurbanı olduğunu seyrediyoruz .
Benim için bu açılış sahneleri bir fragman , bir teaser görevini görüyor , ileride ne ile karşılaşacağımızı bilelim istiyorlar belli ki .
" Hayır , eğer gerçek bir korku filmi izlemek istiyorsanız yanlış bir filmde olduğunuzu görün , bu filmde yerde sürünen korkunç büyük bir şey var , ona göre . " diyorlar kısaca .
Aslında çok da iyi yapıyorlar , daha o sahnede sinemayı terketmeniz gerektiğini biliyorsunuz , ama şeytani bir güç sizi yerinizde tutuyor .
İçinizden " belki ilerleyen sahneler daha başarılıdır " diye geçiriyorsunuz , ama yanılıyorsunuz ; maalesef , bu daha başlangıç .
Bir ilaç şirketinde çalışan kahramanlarımız , içinde bir tür " uzun yaşama iksiri " bulunduran orkideyi bulabilmek için Borneo'ya doğru yola çıkıyorlar .
Şirket sahibi , " bu Viagra'dan daha çok tutar " diyerek heyecanını belirtiyor , çünkü filmimizin aynı zamanda iyi bir mizah anlayışı var .
Hala sinemadan çıkmamak konusunda emin misiniz ?
Borneo'ya giden ekibimiz , yağmur sezonu dolayısıyla kendilerini orkideye ulaştıracak bir araç bulamıyorlar , neyse ki sonra karşılarına Bill Johnson ( Johnny Messner ) çıkıyor , o ve teknesi Bloody Mary , bizimkilere yardım etmeye hazırlar , tabii cüzi bir miktar karşılığında .
İlk filmdeki Jennifer Lopez ve Ice Cube yerine , grubumuzun lideri konumunda Gordon Mitchell ( Morris Chestnut ) var .
Güçlü ve yakışıklı Chestnut , Ice Cube sayılmaz , maalesef J. Lo da değil .
Lopez'e en çok benzeyen , şüpheci ve fazla sinirli bilim adamı Gail Stern ( Salli Richardson - Whitfield ) , tek farkları ise Lopez'i ünlü yapan " fazlalıklarının "
Richardson'da olmaması .
Saf , iyi ve aslında güçlü bir kadın olan Sam Rogers ( KaDee Strickland ) , Dr .
Jack Bryron'ın ( Matthew Marsden ) asistanı .
Meğer , Bryron bu arayış içinde herşeyi göze almış tehlikeli bilim adamıymış , herkesi tehlikeye atacakmış .
İlk filmdeki Jon Voight'in rolünü üstleniyor yani .
İşte , filmin nerede yanlış gittiğini görebiliyorsunuz değil mi ?
Voight , büyük bir yılan hakkındaki bir filmi kurtaracak tek şeyin oyunculuk olduğunu biliyordu , bizimkiler ise attıkları boş bakışlara izleyiciler tarafından anlam verilmesini bekliyorlar sanıyorum .
Bir de devamlı bağırıp çağıran fazla korkak Cole Burris var ki , bu konuyu açmasak bile daha iyi .
Sonra karşımıza anakondalar çıkıyor .
Bir dakika !
Grup Borneo'da olduğuna göre ve anakondalar aslında Güney Amerika'da yaşadıklarına göre , bu buluşma nasıl gerçekleşiyor ?
Haklısınız , unutmuşum , biz izleyicilerin herhangi bir kültürel bilgiye sahip olmamamız gerekiyor ki önümüze ne konulursa izleyip susalım .
Aynen anakonda görüntülerinde kullanılan bilgisayar efektlerinin , bir çocuk tarafından oyun hamurundan yapılmış gibi durmasını görmemezlikten gelmemiz gerektiği gibi .
Erkekleri Borneo'ya çeken dişi anakonda gerçekten bayağı bir güzel olmalı , ya da yılanların güzellik anlayışı neyse işte !
Klişe sözlere ise değinmek bile istemiyorum .
İlk anakondayla karşılaşmalarından sonra , Johnson , " ikinci bir anakondayla karşılaşma şansımız astronomik " diyor .
Hayır aslında " imkansız " ama dişinin gücünü görmezden geliyorum sanırım .
Gail'in hayatını kurtarmak üzere ona saldıran timsahı öldüren Johnson'a " bu hayatımda gördüğüm ya en cesur ya da en aptalca haraket " diye kızıyor Sam .
İşte bu benim hayatımda duyduğum ya en klişe ya da acınacak cümle .
İlk ölenin , filmin en yakışıklısı bir doktor olması , ki kendisi Nicholas Gonzalez tarafından canlandırılıyor , şahsım için bir hayal kırıklığı oluyor maalesef , ama erkekler merak etmesin , güzel bayanlarımızın giysileri her geçen an daha ıslanıyor , ve sanki darlaşıyor !
Ölmemesi gerekenler ölürken , film boyunca sinirlerinizi yıpratan kim varsa yaşıyor .
Bari onları öldürerek intikam duygumuzu tatmin etseydi , ama hayır , içimizde güzel olan ne varsa onu öldürüyor bu film .
Filmde , bir şekilde görmezden gelebileceğimiz birçok şey varken , asla affedemeyeceğimiz tek şey var , filmin büyük çoğunluğunda anakonda göremiyoruz bile .
Bir timsah , bir örümcek ve bir maymun görüyoruz , hatta her heyecanlı sahneden önce maymunu gösteriyor yönetmen Dwight H. Little , sanırım kimin iyi oyunculuk yaptığını o da biliyor , ama anakonda görüntüleri çok az .
Düşündüm de , hayır yanılmışım , aslında filmin tek artısı bu , o korkunç efektleri izlemek zorunda bırakılmıyoruz .
Onun yerine saçma sapan diyaloglar ve berbat oyunculuklar var .
Yok , haklıymışım , bu kesinlikle affedilemez , yaşasın anakondalı sahneler !
Anaconda 2'nin en büyük hatası , kendisini oldukça ciddiye alması .
Oldukça soğuk ve kötü performanslar , belli bir formüle uyan oldukça tanıdık konusu klişe yüklü diyaloglar ve korkunç olmayan bir korku filmi ; hepsi orjinalliğini yitirmiş bir b - sınıfı devam filmi için alttan alınabilir , ama insanın uykusunu getirme derecesinde bir sıkıcılık ?
İşte bu kesinlikle kabul edilemez !
Anaconda 2 : Lanetli Orkidenin Peşinde , ilk filmden kesinlikle daha kötü ama daha şaşırtıcı .
Anaconda'yı yazmak için üç insana ihtiyaç duyulmasından daha şaşırtıcı olan şey , bu filmi dört kişinin yazmış olması .
