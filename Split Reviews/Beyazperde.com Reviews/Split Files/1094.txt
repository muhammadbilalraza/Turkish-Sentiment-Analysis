Catherine Breillat , kadın cinselliğinin anarşist temsilcisi mi , yoksa bir porno ustası mı ?
Senelerdir bu durum o kadar büyük bir tartışma yaratmış ki bu konuda siyah beyaz bir bölünme akıp gidiyor .
Filmleri Fransa'da ve dünyada sürekli sansürlenen bir yönetmenden bahsediyoruz .
İlk filmi 15 sene beyazperde görememiş ve 17 yaşında ilk romanını yazdığında , romanı 18 yaşından küçüklere yasaklanmış bir yönetmenden .
Bu tartışmanın yeni filmi Cehennemin Anatomisi ile devam edeceği aşikar .
Öyle sahneler var ki filmde , cesareti ve bir o kadar da tuhaflığı karşısında kendinizi gülerken buluveriyorsunuz .
Breillat izleyiciyi tüm film boyunca bu türden sakar bir duruma koşullandırıyor .
Ne söyleyeceğinizi bilemiyorsunuz filme karşı , şaşkınlık içinde gülmek izleyicinin tek kozu adeta .
Filmde tiksinti ile karşılayabileceğiniz sahneler var , ama öyle bir minimalist mizanseni var ki filmin o sade stili içinde yargılama gücünüz elinizden alınıyor .
Yönetmenin minimalist tavrını her türlü seçiminde görüyorsunuz .
Film bir erkek ile bir kadın arasında geçen dört geceyi bir kitabın bölümleri gibi ayırmış .
He gece aynı evde ve hatta aynı yatak odasında buluşuluyor .
Yatak odasında sadece iki eşya var , birisi yatak , diğeri ise koltuk .
Yatak ve koltuk filmin çıkış konusu için özellikle yerleştirilmiş : dikizlemecilik .
Her akşam filmin erkek karakteri - ki ismini asla öğrenemiyoruz - o koltuğa oturup kadını çıplak bir şekilde yatarken izlemesi için kadından para alıyor .
Bir anlaşma bu .
Bir gece rastlantısal bir tanışma üzerine yapılan bir anlaşma .
Dört akşam boyunca ritüelvari bir havada , erkek ile kadın arasında geçen hikaye bir yatak odasına sıkıştırılıyor .
Anlaşılan o ki Breillat filmde izleyici ile yüzleştirmek istediği , kadın ile erkek arasındaki sorunlu bölgeyi bir yatak odasına izleyici ile beraber kilitliyor .
Çıkmak için tek şansınız sinemayı terketmek .
Erkek ile kadın arasındaki sorunlu bölge nedir ?
Breillat'nın yazdığı tüm romanlarda ve romanlarında uyarladığı filmlerinde takıntılı olduğu bir konu bu .
Breillat'nın kadınları ezilen , problemleri göğüsleyen , cinselliğini erkekler ile yaşamakta zorlanan bir olgu olarak gördüğü apaçık ortada .
Erkekleri ise kadınları keşfedemeyen , keşfetse de onu bastırmak , hatta ruhsal olarak öldürmek isteyen olarak görüyor .
Anlaşılan Breillat'nın gördüğü yatak odasında yaşanan gizli bir savaş .
Bize nasıl gösterdiği ise Breillat'ı diğer yönetmenlerden oldukça farklı kılıyor .
Sanırım bu noktada utanması ya da arlanması söz konusu değil Breillat'nın .
Sorunu irdelemek adına her türlü tabuyu kırmak , estetik bir filtreden geçmemiş her türden cinsel ilişkiyi kullanmak onun için caiz .
Özellikle Hollywood filmlerinde gördüğümüz kadını objeleştiren ve seksi izlenilmesi rahat bir duruma koyan anlayış , bu filmde tersyüz edilmiş .
Hatta sorunlu bölgeyi daha da şiddetli bir ucundan yakalamak için filmin erkek karakterini kadınlardan ve kadın anatomisinden nefret eden eşcinsel bir erkek olarak seçmiş .
İki karaker arasındaki ilişkiyi çözümlemek sadece yaptıklarını izleyerek çok zor .
O yüzdendir ki filmdeki iki karakterin dışında , bizi söyledikleri ile yönlendiren , gördüklerimiz üzerine yorum getiren bir üst ses var .
Hatta ses olarak daha yaşça büyük bir kadının sesi bu .
Masal anlatır gibi kadınla erkeğin davranışları arkasındaki sebepleri irdeliyor .
Yani bir nevi karakterlerin iç sesi bu üst ses .
Onca anlaşılması zor sahnenin üstüne bizi de rahatlatan bir ses doğrusu .
Breillat'nın tüm bu çabasını sanatsal porno saçmalığı olarak nitelendiren çok kişi var .
Hatta Breillat'nın izleyiciyi umursamadığına dair yorumları onu daha da suçlu bir hale getiriyor .
Diğer taraftan ise onun ne yaptığını anlamaya çabalayanlar da var .
Gerçek şu ki bu filmi izlediğimizde karşı karşıya kaldığımız bize gösterdikleri değil , aslında yüzleştirdiği bizim kendi ahlaksal değerlerimiz .
Kadın ile erkek ilişkisi ve cinsel kimliklerimiz adına oluşturduğumuz tüm normlardan filmi izlerken kendi röntgenciliğimizin devreye girmesine kadar her türlü bakış açısı ile film boyunca bir mücadeledir gidiyor .
Breillat bizi bu tuzağa göz göre göre atıyor .
Aslında bu filmde kadının bir arzu objesi olarak görülmemesi imkansız .
Bir yatağın üzerine uzanmış çıplak bir kadın .
Teni duru beyaz bir mermeri andırıyor .
Kameranın tüm dikizci gücü kullanılarak kadın sürekli izleyicinin bakışına maruz bırakılıyor .
Rönesans'tan itibaren yağlı boya resimlerde görülen , çıplak kadın portrelerini anımsatıyor bu görüntü .
Bu portrelerde kadın çıplaktır ve doğrudan onu izleyene bakar .
Üstelik filmdeki kadın karakter sürekli uykuya kalarak kendisini daha da savunmasız bir durumda sergiliyor .
Yani çok önceden bizim de film adına konumumuz belirleniyor , bizlerde kadını dikizliyoruz çünkü bunu yapmaya görsel sanatlar ve özellikle sinema tarafından alıştırılmışız .
Film çok çelişkili konulara cesur bir şekilde dokunsada , izleyiciye dokunamıyor .
Yani konu aldığı cinsiyet ve cinsellik gibi hassas konuları izleyiciye duyarlı bir şekilde vermekten yoksun .
Özellikle diyaloglarda bunu hissedebiliyoruz .
Ukala bir anlatıma yakalanıyor bazen , yani sanatsal olmanın çabası filmin kendisini aşıyor .
Bunun sonucunda ortaya anlamsız sahneler çıkabiliyor .
Breillat izleyiciyi önemsemiyor olabilir ancak bizim için ne kadar güzel bir kuyu kazsa da bazen o kuyunun içine kendisi rahatlıkla düşebiliyor .
Bakalım sizlerde hem kuyuyu , hem de içindeki Breillat'ı görebilecek misiniz filmde ?
