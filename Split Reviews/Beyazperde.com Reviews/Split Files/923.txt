Jason Statham’ı nasıl bilirsiniz ?
Eli silah tutan karizmatik bir ‘adam’ .
Kimseye eyvallahı olmayan bir tetikçi .
Aşık olsa bile duygularını ifade etmeyen bir ciddi .
Her daim öfkeli , surat asan ve bu yönüyle hiçbir zaman şaşırtmayan bir ölümsüz .
Yıllar boyu edindiğimiz muhtelif koşullanmalarla kafamızdaki Statham imajı bu tip etiketlerden oluşuyor kuşkusuz .
Haliyle bir Statham aksiyonuyla karşı karşıya kaldığımızda ne beklememiz gerektiğini az çok biliyoruz .
Bunda , oyuncunun oynadığı her filmde aynı karakterin farklı varyasyonlarını canlandırması en büyük etken .
Öyle ki oynadığı her yeni serinin farklı bir isme sahip olmasına gerek dahi yok aslında .
Diğer yandan , Statham’ın kariyerinin oldukça dar bir alanla kısıtlı kalmış olması , oyuncuyu günümüz aksiyon sinemasının en sevilen sert abilerinden biri yapmasına engel değil .
Serinin ilk filmini izlemenize gerek var mı emin değiliz .
Çünkü zaten neler olacağını az çok tahmin edebiliyorsunuzdur .
Statham yine insanüstü becerileriyle bir sürü belalıyı doğduğuna pişman edecek .
Filmde güzel bir kadın olacak ( Bu kez son zamanlarda unutulmaya yüz tutan Jessica Alba seçilmiş ) .
Bir de elbette ki diğer kötü karakterlerden farklı özelliklere sahip bir özel kötü adam ( Tommy Lee Jones’a bu rolü kabul ettirmek için nasıl bir diyaloğa girdikleri filmden daha büyük bir merak konusu olabilir ) .
Simon West’in yönettiği ilk Mechanic , daha sakin hatta ikinci filmle kıyasladığımızda her nasılsa daha gerçekçi bir ton tutturuyor ve basit hikayesinin açtığı alanda gönlünce zaman öldürüyordu .
Almanya’dan ithal yönetmenimiz ( Kendisini meşhur filmi Die Welle’den tanıyanlar olacaktır ) Dennis Gansel ise kısa yoldan ifade etmemiz gerekirse daha ‘fantastik’ aksiyon sekanslarının peşinde .
Binalara tırmanmalar , dünyanın en korunaklı hapishanelerinde kalan zorbalar için yapılan suikast planları , binlerce metre yüksekten gönüllü serbest düşüşler .
Yürek hoplatacak seansların sonu gelmiyor bu filmde .
Olay örgüsü , karakter motivasyonları , tutarlılık ya da mantık Gansel’in başarılı olmak adına bilendiği mefhumlar değil .
Maksat bünyesine yoğun miktarda Jason Statham enjekte etmeyen izleyene istediğini vermek .
Bunu başarıyor mu ?
Daha iyisini görmüştük ( Crank iyi bir örnek ) .
Peki yeni Menhanic’i yerden yere vurmanın bir değeri olur mu ?
Sanmıyoruz .
Bu tip aksiyon filmlerine nefret mektubu yazmanın modası 90’larda geçti .
Statham hayranlarını filmle baş başa bırakmak ve demode olmaya mahal vermeden en kolay yoldan filmi ciddiye almamak yeterli olacaktır .
Tabii ki de Gansel’in baştansavma bir tavırla , işini yapmaya çalışan bir memur gibi çektiği bu aksiyon sekanslarının çok iyileri çekildi , çekilmeye devam ediliyor .
Lakin Mechanic’in bu konuda yeni bir soluk olma hedefi olsaydı , filmdeki gemi sinemanın zaman duygusunu yok sayarak Sydney’den Varna’ya ışınlanmazdı herhalde .
Meseleye soğukkanlılıkla bakmak isteyen bir eleştirmen belki de çok detaya girmemeli .
Mechanic Resurrection Jason Statham’ı yeniden birilerini öldürürken görmeyi arzu edenlere istediğini verecektir zannımızca .
Bunu o denli arzulamayanlar ise Jessica Alba’nın felaket oyunculuğuyla ve Tommy Lee Jones’un “Olacak O Kadar”da görseniz şaşırmayacağınız tiplemesiyle hoş vakit geçirebilir belki .
