Bu hafta vizyona giren 3 Türk filminden gişe potansiyeli en yüksek olanı İlk Aşk , özellikle televizyon için yaptığı işlerle tanınan Nihat Durak'ın 1996 yapımı Yaban'dan sonra gerçekleştirdiği ilk uzun metrajlı filmi olma özelliğini taşıyor .
Babam ve Oğlum'un izinde yürüdüğü hissine kapılmanızın kaçınılmaz olduğu yapım , 90'ların başında Foça'da bir ailenin üç neslinin üyeleri arasında geçen öyküleri ele alıyor .
Ailenin Erol Günaydın tarafından canlandırılan büyüğünün ölümünün ardından , uzun yıllar önce Kore Savaşı'nda öldüğü sanılan büyük oğul Asaf ( Çetin Tekindor ) kasabaya geri döner .
İlk aşkı Nevin ( Vahide Gördüm ) , onun ölüm haberini aldıktan sonra kardeşi Azmi ile evlenip bir hayat kurmuştur .
Ancak bu evlilik çoktan sona ermiş olduğu için , Nevin ile Asaf'ın aslında hiç sönmemiş aşkları yeniden alevlenir .
Bu durum , karısını hala seven Azmi ile abisi arasında çatışmaya yol açacaktır .
Bu arada , Nevin'in torunu Arif Ege de , yaz tatilinde kendi ilk aşkını yaşamaktadır .
Bol karakterli film , pırıl pırıl sinemasıyla son derece rahat izleniyor .
Teknik ve sinema dili açısından son dönemin en temiz işlerinden biri olduğu kesin .
Oyunculuklar da aynı düzeyi tutturduğundan , İlk Aşk'ın seyirciden olumlu tepki alacağını öngörebiliriz .
Ancak ortada , filmin gereğinden uzun süresinden ve buna sebep olan çözümsüzlüklerinden kaynaklanan bazı aksaklıklar da var .
Ailenin artık işletilmeyen zeytinyağı fabrikasını satmaya çalışan , bir baltaya sap olamamış oğul Kemal ile sözleşme imzaladığı tefeciler arasındaki öykünün finali , filmin içinde oldukça erken geliyor .
Halbuki bu sahne , ancak bir televizyon dizisi kadar inandırıcı olsa da , filmin en kayda değer " climax " ini , zirvesini oluşturuyor .
Bunun ardından gelen akşam yemeği , tüm hikayeleri toparlayıp filmi noktalamak için zamanlı bir fırsatken , maalesef İlk Aşk bir nokta koymayı beceremiyor .
Filmin gereğinden fazla uzamasının temel sebebi , iki kardeş arasındaki çatışmanın bir çözümünün olmaması .
Azmi , yıllar önce kardeşinin öldüğü yalanını söyleyerek bir hata işlemiş olabilir .
Ama Nevin ile evlenmiş ve birlikte bir hayat kurmuşlar .
Azmi hatalar yapmaya devam etmiş ve evliliği sona ermiş .
Ama o da sadece bir insan ve karısını hala seviyor .
Elbette eşiyle abisinin , gözünün önünde aşklarını tazelemesini kabullenemiyor .
Ve siz bu rolü her ne kadar kötü adam rolleri üstüne yapışmış bir aktöre oynatıp , karikatür düzeyinde antipatik bir tipleme ile seyircinin ondan taraf çıkmamasını sağlamaya çalışsanız da , seyirci adamcağıza haksızlık edildiğini düşünmeden edemeyecek .
Filmin yaratıcıları da bu öyküye net bir çözüm bulamayıp sadece melodramın üzerine gidiyorlar .
Ve süre uzadıkça filmin diğer arızaları da göze batmaya başlıyor .
Her şeyden önce , Asaf ile Nevin'in aşkı , işleyen bir formül değil .
Bu iki insan , birbirlerine anlamlı anlamlı bakmanın ötesinde hiçbir yakınlık göstermiyorlar .
Ulvi aşk yeterli bir açıklama da olmazdı çünkü filmin taşıyıcısı bu ilişki ve biz o tutkuyu görmek , anlamak isteriz .
Çetin Tekindor'un daha ziyade poz veren , tutuk halleri ile Babam ve Oğlum'un hafızalarımızda henüz çok taze olması da buna ekleniyor .
Bu öykünün dışında , iki küçük çocuğun ilk aşkı da filmde oldukça önemli bir yer kaplıyor .
Çok daha keyifli , inandırıcı ve gerçek bir şekilde tasvir edilen bu kısımların tek problemi , Fahir Atakoğlu'nun aşırı dramatik müzikleri .
60 yaş grubundan iki insanın ilişkisine uygun düşebilen müzikler , iki çocuğa çok fazla geliyor .
Sırası gelmişken , filmin genelinde çok fazla müzik kullanıldığını da söylemeden geçmeyelim .
Bütün bu sorunlar filmin son yarım saatinde belirginleşiyor ve tamamen gereksiz bir " günümüz " sahnesiyle de İlk Aşk sona eriyor .
Yine de zaaflarına karşın , düzgün çekilmiş ve çok iyi oynanmış bir film olarak ( özellikle Halit Ergenç ve kısa rolünde harikalar yaratan Erol Günaydın akılda kalıyorlar ) anmayı tercih edebiliriz .
Bunu hak edecek kadar eli yüzü düzgün ve nitelikli Yeşilçam duygusunu taşıyan bir film karşımızdaki .
Babam ve Oğlum düzeyinde bir başarı yakalaması mümkün değilse bile , seyircinin ilgisiyle karşılaşacağı muhakkak .
