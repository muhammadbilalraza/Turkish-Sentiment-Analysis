Terry George , öncelikle Jim Sheridan'ın senaryo ortağı olarak adını duyurmuştur .
Birlikte yazdıkları ve Sheridan'ın yönettiği Babam İçin ( In The Name Of The Father ) ile Oscar'a aday gösterilmiştir .
Birlikte daha sonra Boksör'ün ( The Boxer ) senaryosunu da yazmışlardır .
Bu arada , George ilk yönetmenlik denemesi O da Bir Ana ( Some Mother's Son ) ile IRA meselesi ve genel olarak siyasi duyarlılığını bir kez daha göstermiştir .
Hotel Rwanda , yönetmen olarak ikinci sinema filmi .
Geçtiğimiz yıl Toronto Film Festivali'nde İzleyici Ödülü'nü kazanarak dikkati çeken yapım , daha sonra 3 dalda Oscar'a aday gösterilmeyi de başarmıştı .
1994 yılında , tüm dünyanın gözleri önünde , Ruanda'da gerçekleştirilen etnik katliamın anlatıldığı film , her şeyden önce önemli bir sinema eseri .
Sinemasal başarısı ise tek bir şeye dayanıyor : basitliğe .
Bu tür filmler için çok önemli bir meziyet bu .
Çünkü kısıtlı bir seyirci kitlesine ulaşan , sert ve karanlık bir film yapmakla aslında pek bir şey başarmış olmuyorsunuz .
Önemli olan , insanlara ulaşmak ve bir bilinç , bir tepki oluşturmak .
Benzeri olaylar halen yaşanıyor .
Darfur'da meydana gelen etnik temizliğe karşı dünya yeterince duyarlılık gösterdi mi ?
Yapılması gereken , insanların görmesini , düşünmesini ve harekete geçmesini sağlamak .
Ve eğer seçtiğiniz araç sinemaysa , mümkün olduğunca çok insana ulaşabilmeniz gerekir .
Hotel Rwanda , elbette bir aksiyon filmi değil .
Ama hikayesini basitçe , seyircinin kolaylıkla özdeşleşme sağlayabileceği karakterler üzerinden anlatan bir film .
İşte bu yüzden , dünyanın her yerindeki seyircilerden olumlu tepkiler aldı .
Ve işte bu yüzden , amacına ulaştı .
Oscar adaylıklarının ardında bile bu var aslında .
Ne erkek oyuncu dalında aday olan Don Cheadle çok karmaşık , üstün bir performans sunuyor ; ne de Yardımcı Kadın Oyuncu adayı olan Sophie Okonedo .
Filme üçüncü adaylığını getiren senaryo da oldukça klasik yolları takip ediyor .
Ama bu filmin öneminin ve seyirciye ulaşma potansiyelinin farkında olan ödül kurumları , aslında bahsi geçen kategorilerde çok daha güçlü isimler olduğu halde , Hotel Rwanda'yı desteklemeyi tercih ettiler .
Bu sayede , filmin daha fazla insana ulaşmasına da katkıda bulundular .
Hotel Rwanda'yı seyredin .
Her şeyden önce , mütevazı ama tıkır tıkır işleyen , iyi bir klasik sinema örneği izleyeceksiniz .
Ve aynı zamanda , gezegenimizin yakın geçmişindeki bir utanç sayfasına tanıklık edeceksiniz .
Bu bir bilinçlenme süreci .
Herhangi bir yerde gerçekleşen zulme karşı artık sessiz kalmayan bir dünyaya ihtiyacımız var .
Görmediğimiz yerlerdeki , tanımadığımız , belki renkleri ya da yaşam biçimleri bizden farklı insanların hayatlarına da duyarlı olmayı öğrenmeliyiz .
Sinema , bu açıdan insanları değiştirme gücü olan bir araç .
Hotel Rwanda da bu misyona mükemmel bir şekilde hizmet eden , önemli bir film .
