Kurt Baskını , Türkçe adının çağrıştırdıklarından bir fazlasını sunmuyor .
Bir evimiz var , koyunları tarumar olmuş , genç kızı kendisini şehir hayallerine kaptırmış sıradan bir çiftçi ailesi kalıyor burada .
Ve evin düzeni , planlı programlı bir şekilde saldırıya geçen kurt sürüsü tarafından tamamen alt üst oluyor .
Doğrusu , Wake in Fright gibi gizli cevherlerini keşfettikçe yeniden hayran olduğumuz Avustralya Sineması’nın en iyi örneklerinden değil Kurt Baskını .
Ve fakat tür filmlerinde görmeye alışık olmadığımız minimalist estetiğinin de katkısıyla güçlü bir atmosfer yaratmayı başarıyor .
Bir de , zaten ekonomik açıdan çökmüş olan bir aileye acımasızca saldıran köpeklerin anlamına dair düşündürmeyi başarıyor .
Bu saldırıların bir anlamı olmalı , diyorsunuz .
Hikâyeyi bir hatırlayalım : Gözden ırak yaşayan bir çiftçi ailesi .
Çalışkan bir baba , şehirli genç kızlara özenen bir genç kız , bardağın dolu tarafını görmeye çalışan bir oğlan çocuğu ve veterinerlik işleri yolunda gitmeyen bir anneden oluşuyor ailemiz .
Bir de küçükbaş hayvanlar var tabii ama filmin hemen başında ruhlarını teslim etmiş olduklarını öğreniyoruz .
Kutsal yuvaları henüz kurda kuşa yem olmadan önce , evlerine uğrayan kravatlı bir bey aileye kara haberi getiriyor : Kocaman evlerinin hakkını verecek kadar çalışmadıkları ve para getirmedikleri için evlerine haciz konulmak üzeredir …
Hikâye daha da acımasızlaşacaktır , daha önce dediğimiz gibi , evini kaybedeceğini öğrenen ailemiz aynı günün akşamında kurtlara karşı hayatları için mücadele etmek zorunda kalacaktır .
Yönetmen Nick Robertson’ın ev baskını türüne pabucunu ters giydiren farklı bir hikâye anlatmak gibi bir derdi yok .
Türe meraklı korku hayranlarına beklediklerini en iyi şekilde sunmaya çalışıyor kendisi .
Aile bireylerinin yalnızlığı , coğrafyanın tekinsiz güzelliği , minimalist bir estetikle ortaya konmuş ve bu tercih filmin atmosferini güçlendiriyor .
Sadece görüntü çalışması değil , oyunculuklar da gayet etkileyici .
Keşke bir de filmin matematiği , tahtaya açık seçik yazılmış bir formül gibi önümüzde durmasaydı .
Beklediğimiz , vahşi bir köpekten karakter filmi çıkaran Baxter , derdi ırkçılık üzerine bir şeyler söylemek olan White Dog veya yakın zamanda izleyip hayran olduğumuz White God gibi sıkı bir köpek filmi değil şüphesiz .
Ama korku sinemasında benzer hikâyeler izlemekten , birkaç adım sonrasını tahmin etmekten çok sıkıldığımız da bir gerçek .
Belki aşırı yorum olacak ama bütün bu hikâyeyi kapitalist sistemin çarkları altında ezilen bir çiftçi ailesinin dramı olarak okumayı tercih edebiliriz .
Böyle bakınca , sistemin kara köpekleri tarafından ilk öldürülen kişinin , onun kravatlı askeri olması da ilginç bir detay olarak dikkat çekiyor ve filme bir anlam katıyor .
