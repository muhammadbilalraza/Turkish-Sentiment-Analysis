Hemen söyleyelim , Gloria’yı tanıyorsunuz .
Zira Gloria’yı tanımak için Şili’de yaşamanız yahut onunla yolu kesişen bir film karakteri olmanız gerekmiyor .
Gloria’yla tanışmak için bu dünyada yaşamak yetiyor .
Sebastian Lelio , herkesin çok yakından tanıdığı bir kadının hikayesini anlatmaya koyuluyor .
Çok net , çok açık , kendinden çok emin ve çok duru bir biçimde hem de .
Bütün bu duruluğu içinde ise , ancak daha diplerde görülen bambaşka bir sorunlar dehlizi var : ağır askeri diktatörlüğün izlerini ancak üzerinden atmaya başlayan , şiddetini bir türlü tahayyül edemediği bir hesaplaşmanın içerisinde savrulan ve yeni bir kimliğin arayışında olan Şili .
Gloria , Şili’nin gizli kaosunda yaşayan yüzbinlerce insandan biri .
Birçok tarafıyla ‘herkes’i birçok tarafıyla da ‘hiç kimse’yi mecazlıyor .
60’larına merdiven dayamış , kocasından ayrılmış , çocukları yuvadan çoktan uçmuş , yalnız ve olabildiğince ‘özgür’ bir kadın .
Tüm hayatı boyunca savrulmuş , haliyle Pinochet tarafından bolca baskılanmış , tüm hayatını çalkantılarla inşa edilen bir paradigmanın ışığında kurmuş .
Partiden partiye koşarak ve hayatının ikinci baharını ‘kendini arayarak’ geçiren Gloria , bir gün sosyal vaziyeti nedeniyle çokça kendine benzeyen Rodolfo ile tanışıyor .
Rodolfo emekli bir asker .
Tıpkı Şili’nin kendisi gibi .
Bu tanışma Gloria’nın hayatında yeni bir başlangıç haline geliyor .
Lakin bu başlangıç , yaşadığı girdaplı yaşamın ‘değişim’ine değil ‘sabitlenmesine’ sebebiyet veriyor .
Sebastian Lelio , bir tünelden ancak çıkmış olan ülkesinin hikayesini ‘bugün’ üzerinden ve ‘geçmiş’ ile organik bağlar kurmadan anlatıyor .
Lakin buna rağmen Gloria , aslında tamamen ‘geçmiş’in paltosundan çıkan ve kendisini apolitiklik üzerinden politize eden bir film : Ataerkil ve sert bir rejimde üzerine beyaz örtüler çekilen , görünmez kılınan , hayaletleştirilen kadınlar aslında ‘oradalar’ .
Lelio , tek başına belli bir yaş aralığındaki hemcinslerini temsil edebilen Gloria karakterini o kadar yakından tanıyor ve o kadar engelsizce anlatıyor ki , şapka çıkarmamak mümkün değil .
Karakterinin kendisi kadar , karakterin öyküsünü sunmadaki metodolojisi de takdire şayan .
Lelio , filmini mizah egemen bir zemine kuruyor .
Bu mizah geniş kapsamlı bir trajediden sağılıyor : Erkek cinsinin güvenilmezliği , boşanmanın verdiği gizli olduğu kadar açık kırgınlık , elinde büyüttüğün çocukların günü gelince uçup gitmesi ve ardına dahi bakmaması ve en geniş kapsamda kadının kendine biçilen rolün içerisinde kapana kısılıp kalması .
Uzaktan bakınca alabildiğine trajik –trajikomik bile değil - görünen bu yapı , Lelio’nun annesini kaynak alarak yazdığı müthiş Gloria karakterinin karizması dahilinde yumuşuyor ve bambaşka bir kimlik kazanıyor .
Filmin müthiş kapanış sekansı ise bütün bu bağlamı tek başına somutlayarak bir nevi filmin özeti haline geliveriyor .
Filmin mutlak suretle kendine ait bir paragrafı hak eden oyuncusu Paulina Garcia ise belki de 20’lı yılların en önemli kadın oyuncu performanslarından birinin altına imzasını atıyor .
Berlin’den aldığı “En İyi Kadın Oyuncu” ödülü de müthiş performansının fark edildiğine bir delil olarak gösterilebilir .
Lakin biz bu performansın asıl öneminin önümüzdeki birkaç yıl içerisinde anlaşılacağını düşünüyoruz .
2014 senesinin ilk günlerinde Türkiye vizyon takviminde yer bulan Gloria –şimdiden söylemek gerekirse - 2014’ün en iyi filmlerinden biri olarak anılacak , buna şüphe yok .
Namının 2014’le sınırlı kalıp kalmayacağını ise zaman gösterecek .
