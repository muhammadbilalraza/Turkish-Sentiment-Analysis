Hayatı muhasebe etmek için galiba insanın başına bir felaketin gelmesi gerekiyor .
Zaten işler yolundayken durup bir mola vermek , doğru ve yanlışı ayırt etmeye çalışmak zaman kaybı sayılır .
Doğrusu bu değil elbette .
Doğrunun bu olmadığının farkında olmadığımızdan hayatımızın dram membası gürüldeyip duruyor .
Bu da elbette özellikle sinema sanatı için elverişli bir malzeme .
Aynı zamanda bu " sorgulama " konsepti çok kullanılmış bir espri olduğundan farklı bir durum içerisinde kullanılmadıktan sonra sıkıcı oluyor .
Spike Lee , hayatının yedi yılını hapishanede geçirecek bir uyuşturucu satıcısının yaşadığı son 24 saati ele alarak bu ilginçliği yakalamaya çalışıyor .
Siyahi yönetmen kendi ırkından biri yerine " lanet beyaz kıçlı " bir Amerikalı'yı ele alarak da bir anlamda yakaladığı bu ilginçliği güçlendiriyor .
" İnsan yaptığı kötülüğün karşılığını mutlaka bulur " şeklindeki hantal ve ilkokul talebelerini bile hasta edecek bir mesajı barındırır gibi gözükse de , filmin aslında dikkat çekmek istediği nokta bambaşka .
Kahramanımızın babasıyla yemek yediği restoranın tuvaletinde ayna karşısında yaptığı bol küfür soslu monolog bu yüzden çok anlamlı .
Zaten filmin en dikkat çekici yanları bu monologla , babanın filmin sonunda gerçekleştirdiği monologlar .
Kahramanımız Monty , tuvaletin aynasında 24 saatlik sorgulama seansının en çarpıcı sözlerini sarfediyor .
11 Eylül bunalımını henüz atlatamamış beyaz Amerikalı , Ladin görünümlü Müslümanlara ve yıllardır Amerika'da yaşamasına rağmen hala İngilizce konuşmayı beceremeyen Korelilere dek tüm göçmenlere lanet okuyor .
Bu faşist söylem algı radarları nedense dizine kadar pisliğe battıktan sonra çalışmaya başlayan kahramanımızın ağzında biraz eğreti duruyor .
Ama nihilizme doğru kayan bir kişiliğin de bu türden bir nefret kusması da fazla yadırganmamalı .
11 Eylül'ün yıkıntıları eşliğinde başlayan film zaten baştan sona bu yıkımı bir metafor olarak kullanıyor .
Spike Lee , 11 Eylülde yıkılan " çifte " itibarın yanı sıra Amerikanın sosyal yapısının da iyiden iyiye sarsıldığına işaret ediyor .
Monty'nin hayatını sorgulama safhasından dostları da etkileniyor .
" Dışarıda " kalacak en yakın iki dostun , " içeriye " girecek olan Monty'nin karşılaştığından farklı da olsa bir mahkumiyetin esaretinde olduklarını görüyoruz .
Biri hayatını Wall Street borsasının düşüp kalkan hassasiyetine , bir diğeri de arzuladığı çekici öğrencisi yüzünden kendisini cinsel ve ahlaki bir bunalımın pençesine mahkum eden iki eski dost .
Bunların yanında Monty'i ihbar ettiği konusunda şüphe duyulan Porto Riko'lu zenci sevgili .
Ancak Spike Lee misyonu gereği zenci sevgiliyi temize çıkarıyor ve Ukraynalı ispiyoncuyu doğru adres olarak gösteriyor !
Monty için bir gerçek dost daha var .
O da köpeği !
Ölmek üzere olan köpeği kurtarması Monty'nin hayatı boyunca yaptığı en doğru ve insani davranış olarak gözüküyor .
Uyuşturucu satarak ölümlerin yolunu kısaltan bir adamın , bir köpeğin hayatını kurtararak onu yanından ayırmaması oldukça anlamlı bir ironi olarak hafızalarda yer ediyor .
İlginç olan noktalardan biri de ; filmin Edward Norton'ın kariyerinde önemli yere sahip iki filmle bir yerde rastlantısal da olsa kesişmesi .
American History X de hapishaneye giren adamın psikolojisi ve Dövüş Kulübü'ndeki dayak yeme sevdası ilginç bir benzerlik sonucu bu filmde de karşımıza çıkıyor .
Özellikle hapishane günlerinde kendini sağlama almak için yakışıklı görüntüsünden kurtulmak isteyen Monty'nin en yakın arkadaşına kendisini dövdürmek için kışkırtması oldukça dramatik .
Her ne kadar nedenleri ve etkileri farklı olsa da , seyircide çağrışım yaratması kesin olan bu sahne acaba bu rolün Edward Norton'a özel mi yazıldığı şeklinde bir soruyu da akla getiriyor .
Cevabı kesinlikle hayır !
Filmde sürekli flashback kullanımının normal ve yerinde bir yöntem olduğunu söyleyebiliriz .
Ancak sonda gerçekleşen flashforward biraz havada kalıyor .
Yine de her filmin bir şekilde bitmek gibi mutlak bir zorunluluğu olduğundan başvurulan bu yöntemi hoşgörüyle karşılayabiliyorsunuz !
Eğer filmi beğenmezseniz , aleyhinde delil olarak kullanabilecekleriniz listesine ekleyebileceğiniz bir zaaf olduğunu da belirtmekde fayda var .
