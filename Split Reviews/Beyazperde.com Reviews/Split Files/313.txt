Zodiac , 60’lı yıllarda işlediği beş cinayeti gazetecilere yolladığı şifreli mektup ve şiirlerle tutkulu bir oyun haline getiren ve kimliği hiçbir zaman öğrenilemeyen ünlü seri katili ve onun peşinde ' hayatı kayan ' bir avuç adamın hikayesini anlatıyor .
Daha önce sinema ve televizyon filmlerine , hatta çizgi romana konu olan ; kitaplara ve şarkılara ilham veren Zodiac’ın Arthur Leigh Allen olduğuna dair güçlü kanıtlar bulunsa da , Allen’ın ölümü bu iddiaların sonuçlanmasını engelledi .
Panik Odası’ndan beri ortalarda görünmeyen ve uzun bir süre ( beş yıl ) hangi projeyi çekmesi gerektiğine karar veremeyen ( erken başarının geç yan etkileri ) David Fincher , henüz çözülmemiş olan bu davayı beyazperdeye taşıdı .
Yönetmen görüntü ve sanat çalışması açısından 60’lardan 90’lara uzanan süreci kusursuz bir şekilde ortaya koyarken , gerçek olaylara da önemli ölçülerde sadık kalmış .
Öyle ki , ortaya aynı olayı farklı isimlerle konu edinen Kirli Harry ile yakın dönemde çekilmiş gibi duran saf bir klasik sinema örneği çıkmış .
Katilin 4 Temmuz 1969’da işlediği ilk cinayetin etkileyici bir şekilde sergilenmesiyle başlayan Zodiac , muhabir Paul Avery ( Robert Downey Jr . ) ile politik karikatürist Robert Graysmith’in ( Jake Gyllenhaal ) olayla ilgilenmesiyle hızlanmaya başlıyor .
Zamanla Zodiac yolladığı şifreli mektuplarla peşine düşen gazetecileri oyununa çekiyor ve hem gazeteciler hem de polis , uzun yıllara yayılacak bir koşturmanın içine giriyor .
David Fincher , doğal olarak inişli çıkışlı araştırma dönemini ayrıntılı bir şekilde ortaya koymaya çalışmış .
Aralarda Zodiac’ın işlediği cinayetleri de esaslı bir şekilde göstererek ( her biri çok iyi canlandırılmış ) , katilin peşindeki adamların saplantısını göstermek istemiş .
İşe hayatını adamasına rağmen başarısız olan ve bunun acısını keyif verici maddelerden çıkaran Avery ile eşini ve çocuklarını kaybetme aşamasına gelen Graysmith’in ' kaçık ' serüveni filmin merkezine oturuyor .
Aslında bu yöntem bile Fincher’ın filmini sinema tarihinin sıradışı seri katil filmleri arasına koymaya yetse de , yönetmenin tam anlamıyla amacına ulaşamadığı açık .
Filmin uyarlandığı kitabın yazarı olan Robert Graysmith , film boyunca olayın peşine bıkmadan usanmadan takip eden tek karakter olarak filmin esas gücüne dönüşüyor .
Fakat , Jake Gyllenhaal’ın ne seri katillere meraklı bir karikatürist kadar tuhaf ; ne de işi yüzünden eşini , çocuklarını bile ikinci plana atmayı göze alacak kadar saplantılı bir araştırmacı olmayı beceremeyişi filmi zayıflatıyor .
Üstelik , Avery ve Graysmith arasındaki ilişki de , ' masamı dikizleme , çöplerini karıştırma ' diyaloglarının ötesine geçmeyi başaramıyor .
Yani şık cinayet sekanslarını bir kenara koyarsak ; öykünün ' insani ' bölümlerinde sorunlar var .
Eğer böyle olmasaydı , filmin son sahnesi çok daha çarpıcı olabilirdi .
Ama yine de Arthur Leigh Allen’ı canlandıran John Carroll Lynch’in hakkını yemeyelim , uzun ve çarpık bakışında çok şey saklı .
Karşımızdaki film , müthiş katil Zodiac’ı yakalamaya çalışan bir avuç adamın psikolojisini tüm derinliğiyle ortaya koyan ve unutulmaz karakterler yaratan ( işte esas problem ! ) bir David Fincher filmi değil .
İstismar sinemasının yeniden doğduğu bir dönemde bir seri katil filminden çok fazla şey bekliyor gibi gözükebiliriz ; ama öykünün kesinlikle böyle bir potansiyeli var ve aslında usta yönetmenimiz de bunu amaçlamış gibi gözüküyor .
Fakat şöyle bir gerçek var , Fincher tıpkı gerçek kahramanı Zodiac gibi izleyicileri çekici bir oyuna davet ediyor .
Bu mesajı alan Lost ve polisiye müdavimleri , eminiz filmi izledikten sonra internet sitelerinde olayı araştıracak , gerçek görüntüleri ve mektupları inceleyecek ve olaya belki de filmin yaratıcıları kadar hakim olacak .
Olayın sırrını çözemeyecekler tabii ama en azından bu tuhaf olay hakkında ciddi ciddi fikir yürütebilecekler .
Gizemini koruyan bir davayı konu edinme uyanıklığını gösteren film de böylece amacına ulaşmış olacak . * Wikipedia’da Zodiac olduğu söylenen Arthur Leigh Allen’ı arattığınızda karşınıza doğrudan seri katili konu edinen Zodiac Killer maddesi çıkıyor .
Anlaşılan bazıları davayı çoktan çözüp kapatmış ! * * Zodiac çizimlerinin ikincisi gerçek Robert Graysmith’e ait !
