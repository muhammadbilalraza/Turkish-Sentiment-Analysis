Dünya prömiyerini Berlin Film Festivali’nin Generation bölümünde yapan , Banu Sıvacı’nın ilk sinema filmi Güvercin , daha sonra Sofya’dan da En İyi Yönetmen ödülüyle dönmüştü .
Sofya Film Festivali’nden gelen bu ödül , aslında filme dair bir şeyler söylüyor kanısındayım .
Oraya geleceğim . 
 
Adana’da abisiyle birlikte yaşayan , vaktinin neredeyse tamamını çatıda beslediği , babasından yadigar güvercinlerle geçiren , nahif bir gencin öyküsünü anlatıyor film .
Abisinin sürekli çalışması , büyümesi yönündeki baskılarına rağmen , kendi dünyasından çıkmakta zorlanıyor .
Mecburen çalışmaya başladığı bir iş onu tahmin ettiğinden daha uzun süre evinden , güvercinlerinden ayrı bırakınca da ne yapacağını şaşırıyor , dengesini kaybediyor . 
 
Banu Sıvacı’nın çok umut veren bir ilk filmle karşımıza çıktığını söylemek lazım .
Güvercin şaşırtıcı derecede iyi çekilmiş , zanaat anlamda potansiyelini hep en uç noktalara kadar zorlayan bir film .
Başarılı kamera çalışmasının , İstanbul Film Festivali’nden ödülle dönen müziklerinin ve müthiş sinematografik yüzüyle başrol oyuncusu Kemal Burak Alper’in de burada payı büyük .
Bu yıl Sirayet adlı bir kısa metrajda da başarılı performansını izlediğimiz genç oyuncu , Sıvacı açısından da artı hanesine yazılan önemli bir keşif . 
 
Kanımca Güvercin’in iki sıkıntısı var .
Biri , burada detayına girmeyeceğim , son kısmına ve ana karakterin attığı ( ya da atmadığı ) bir adıma dair inandırıcılık problemi .
Eline geçen bir madde var ve karakterin o koşullarda bunu saklamasını ikna edici bulmadığımı söylemeliyim .
İzleyince kendi kararınızı verirsiniz bu konuda . 
 
Diğer mesele daha filmin özüne dair .
Kendi içinde bu kadar iyi çekilmiş olmasına rağmen , Güvercin’i büyük , sahiden önemli bir film olmaktan alıkoyan şey .
Dramatik hiçbir risk almaması .
Küçük ölçekli , boyundan büyük işlere kalkışmaya sanki çekinen bir ilk film karşımızdaki .
Rejisini , teknik beceresini ispat etmekle yetinmiş bir genç yönetmen .
Halbuki ilk filmlerden biraz daha fazlasını bekliyor insan .
Misal , geçen sene beğenip savunduğum Körfez’in , kendi içinde çok sorunu vardı aslında ama cesaretine , yeni şeyler denemekten , kendi üslubunu oluşturmaya çalışmaktan çekinmemesine hayran olmuştum .
Bu sene İstanbul Film Festivali’nde FIPRESCI Ödülü için Güvercin’i değil , Körfez’i tercih etmemiz daha çok bundandı .
Festivale katılan yabancı bir eleştirmen , bu konuda benim hislerimi de çok güzel söze dökmüştü .
Güvercin , Doğu Avrupa ve Balkanlardaki küçük festivallerden oluşan bir ağın içinde kendine yer bulup , belki birkaç ödül kazanıp , yönetmenin sonraki filmlerine fon bulmakta yolunu açsın diye tasarlanmış , bundan fazlasına kendini zorlamamış bir film .
Bu yüzden de ümit veren bir yönetmenin ilk işi olarak zihinlerimizde yer edecek ama henüz daha fazlası değil . 
 
Twitter : aliercivan
