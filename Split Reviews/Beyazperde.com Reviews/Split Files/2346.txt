Özeleştiri yapmak / yapabilmek bu ülkede yaşayan toplumun çok da aşinası olmadığı bir alışkanlık . “İğneyi önce kendine , çuvaldızı sonra başkasına batır” atasözü sanki bu topraklardan çıkmamışçasına kusursuz benliklerimiz var .
Biraz dönüp kendimize dışardan baksak , yaptığımız işleri eleştirilebilsek ya da en azından eleştiriye tahammül edebilsek !
Empatisi de bir tık yükselmiş bireyler olarak devam ederdik belki de yaşantımıza .
Sinemasal anlamda yerilebilecek yönleri olsa da Birol Güven son filmi Pamuk Prens’te “en azından kendisine ve sektöre işin göbeğinden , mutfağından eleştiri getirmiş” diyebileceğimiz bir işe imza atmış .
Hiç değilse dürüstlüğü için teşekkür etmek lazım !
Bu uzun girizgahtan sonra , haftanın dört yerli komedi filminden biri olan Pamuk Prens filminin kendisine gelirsek ; Tamer Karadağlı’nın ve çevresindekilerin büyük ölçüde kendisini oynadığı film , modern bir taşlama diyebiliriz .
Filmin afişinde boydan boya tek başına Karadağlı’nın göründüğüne , adının en üstte yazmasına çok da aldanmayın .
Filmin en az Karadağlı kadar başrolü , aslında yine kendisini beyazperdeye fazlasıyla taşıyan Birol Güven .
Umut vaat eden yeni bir dizi projesini oturtmak için MinT yapım koridorlarında bir aşağı bir yukarı volta atan Birol Güven , aslında Pamuk Prens üzerinden muhtemelen şimdiye kadar kimsenin yapmadığı kadar gerçekçi bir sektör eleştirisi sunmayı amaçlamış .
Bunu yaparken de hem kendisini , hem ekibi hem de seyirciyi eğlendirmiş .
Gala gösteriminde basın mensuplarının sorularına “risk aldık” diye cevap vermesinden kelli , riskten de öteye giderek biraz topuklarına sıkmış bile diyebiliriz Güven için .
Filmin öyküsü gereği genç iki senaristi Tamer Karadağlı ile çalışmaya ikna sürecinden başlayarak , sazı her eline aldığında seyirciye hitap eden ve güldüren Birol Güven’in ta kendisi .
Yapımcılığın dizi / film çekmekten öte ikna sanatı olduğunu vurgulayan Güven , esasen iş yapabilecek bir senaryonun yapımcı masasına geldikten sonra başına gelenlerin , pişmiş tavuğun bile başına gelmediğini mizahi ve gerçekçi bir üslupla anlatıyor .
Bir fikriniz , projeniz var ve bunu yapım şirketine mi kabul ettirdiniz ?
Siz de kabul edin o proje artık sizden çıkmıştır ; isteseniz istemeseniz de !
Örneğin filme adını veren ' Pamuk Prens’lik böyle bir mecburi değişimin ve yaratıcılığın ürünü !
Tamer Karadağlı’nın kendi yaşamından uyarlanan çapkınlık hikâyeleri ve özel hayatında yaşadığı sorunları , - esas adı farklı olan - bu Pamuk Prens dizisinin senaryo çalışmaları çevresinde izliyoruz .
Fakat hangi hikâye filmin ana örgüsü , hangisi diğerine destek çıkıyor , bu mevzu filmin ikinci yarısında iyice muğlaklaşıyor .
Hikâye akışının sekteye uğradığı anlardan biri Karadağlı’nın çevresine de hasbelkader bulaştırdığı çapkınlık mevzularının fazla uzun tutulmuş olması .
Üstüne üstlük oyunculuk deneyimi olmadan kendisini oynayan kişiler , bu fazla uzayan konsepte eklemlenince , seyirci olarak sadede bir an evvel gelmek istiyorsunuz .
Özetle filmin süresi olması gerekenden biraz uzun .
Birol Güven yerli dizi ve televizyon sektörüne eleştiri getirirken ne kadar iyi niyetli davransa da tabii kendisinin de düştüğü , özellikle kadın bedeninin pervasızca kullanımı vb. klişe üsluplar var ; fakat yerli sinemada her filme tek tek benzer eleştiriler getirmektense bu malzemeyi topluca bir doktora tezine dönüştürmek daha akıllıca ; zira ne eleştiriler ne köşe yazıları yeter içinde debelendiğimiz duruma .
Biz lafı fazla uzatmayalım , uzun yıllardır televizyonda önümüze servis edilen yapımların hangi tornalardan geçtiğini , hangi koşullarda ortaya çıktığını , sektörün nasıl döndüğü en azından yapımcı gözünden iyi özetlemesi açısından Pamuk Prens’i görmenizi tavsiye edebiliriz .
Bu hafta sonu saçma sapan bir dizinin tekrarını seyredeceğinize , işin mutfağından gelen bir kalemin samimi filmini seyredin ; çok daha akıllıca bir tercih !
