Amerika vatandaşı olduğu halde uzun yıllardır Paris’te yaşayan emekli bir felsefe öğretmeni , karısını kanserden kaybettikten sonra hayatla bağlarını birer birer koparmaktadır .
İntihara kadar gider bunun ucu …
Onu yeniden hayata bağlayan , dans eğitmenliği yapan genç bir Fransız kızın dostluğu ve sevgisi olur .
Bir tür aşkla bağlanır Matthew , Pauline’e .
Tabii intihar girişimi üzerine Paris’e gelen çocukları bu ilişkiye hoş bakmayacaktır .   Yaşayan ve yaşamış en büyük aktörlerden biri olan Michael Caine’i izlemek her zaman büyük zevk .
Hele Christopher Nolan filmleri dışında da çalışmaya devam ettiğini görmek .
Genç Fransız aktris Clémence Poésy ile aralarındaki uyum da gerçekten müthiş .
Buna Justin Kirk , Gillian Anderson ve Jane Alexander gibi yan rollerdeki diğer başarılı aktörleri de dahil edince , Son Aşk ( Mr . Morgan’s Last Love ) zevkle izlenen bir oyunculuk gösterisine dönüşüyor .
Neredeyse …
Filmi yazan ve yöneten Sandra Nettelbeck , Hollywood’a da iş yapmış bir isim .
2001 tarihli ilk filmi Bella Martha’nın 2007 yılında gerçekleşen Hollywood versiyonu Aşk Tarifi  ( No Reservations ) ' nin senaryosuna katkıda bulunmuş .
Ardından Ashley Judd’ın başrolünde yer aldığı Helen adlı bir film yazıp yönetmiş .
Caine gibi bir aktörü ve Hans Zimmer gibi bir müzisyeni yeni projesine çekmesini sağlayan bağlantıları var yani .
Önceki filmlerinde de birlikte çalıştığı görüntü yönetmeni Michael Bertl ile de belli ki verimli bir işbirliği içindeler .
Filmin ışıkları , renkleri , atmosferi , mekan kullanımı son derece başarılı .
Ancak bütün bu artıları daha da yukarı taşıyacak bir metin yok elde .
Senaryo genel olarak çok kolay , akla ilk gelecek türden yolları seçiyor .
Matthew ile Pauline’in tanışıp yakınlaşmaları için üretilen ve pek inandırıcı olmayan çözümlerden itibaren böyle bu .
Oyuncuların doğallığı ve kimyası bu problemleri biraz olsun kapatıyor ama zaman zaman iki karakterin niyetlerini , beklentilerini anlamak bile güçleşiyor .
Tekrarlanan durumlara , zamanlama problemlerine falan girmiyorum bile …
Matthew’un çocukları ilk andan en klişe tutumu takınıp Pauline’e babalarının yaşlı ve yalnız olmasından faydalanan bir servet avcısı muamelesi yapıyorlar .
Matthew ile oğlu arasındaki çatışmalar da artık binlerce kez izlediğimiz şablonların ötesinde orijinal bir fikir içermiyor .
Yönetmenin büyülü ve romantik bir Paris imgesi yaratmaya çalıştığı belli .
Mekan kullanımı ve görüntü yönetiminin başarıları sayesinde gerçekten de şık bir film karşımızdaki .
Göz boyamaya varacak kadar belki …
Kimseyi göz boyamayı iyi becerdiği için yerecek değilim .
Fakat işte , elde matah bir senaryo olmayınca da olmuyor .
Filmin finalini anlatmak istemem ama öykünün vardığı noktanın nasıl romantik algılanabileceğini de ben çözemedim .
Yaratılan bütün dünyanın , bütün duygusallığın sahteliğini daha belirgin kıldı gözümde .
Özellikle belli yaş üstü bir seyirci kitlesi Son Aşk’la muhakkak ilgilenecektir ama onların bile finali yadırgayacaklarını tahmin ediyorum .
Olsa olsa Michael Caine’in hatırına ılımlı davranılabilir karşımızdaki filme …
Twitter : aliercivan You Tube : Paralel Kurgu
