“Eleştiri yer yer mecburi spoiler içerebilir”İlki ülkemizde 2019 yılının Ocak ayında vizyona giren Ölümcül Labirent ( Escape Room ) serisinin ikinci filmi , vizyon tarihi açısından oradan oraya seke seke nihayet Eylül 2021’e sabitlendi .
Sinemaların tamamen kapalı olduğu ayların acısını çıkartırcasına bir haftada 10 + filmin gösterime girdiği kalabalık vizyonda kendisine yer bulan gerilim türündeki yapım , en azından teknik anlamda türünün benzerleri arasından bir nebze sıyrılmayı başarıyor .
Çok sayın okuyucular , sizden bir ricam olacak .
Şimdi gözlerinizi kapatarak kendinizi şu sahne içinde hayal edin : Sonunda iyi bir para vaadinin olduğu bir korku evi oyununa dahil olmuşsunuz , fakat işler hiç umduğunuz gibi gitmemiş , paranın gözü kör olsun yanmaktan , donmaktan , boşluğa çakılmaktan , nefessiz kalıp duvarların arasında sıkışmaktan canınızı zor kurtarmışsınız ; ve evet hayatta kalmayı başararak bir de ekibinizden bir arkadaşınızın da hayatını kurtarmışsınız .
Ve bu cehennemden –en azından fiziki - uzakta yaşıyorsunuz tek bir problem var polisler – ya da psikoloğunuz - dâhil hiç kimse size , sizin neler yaşadığınıza tam anlamıyla inanmıyor .
Dürüstlükle söyleyin güç bela kurtulduğunuz o cehenneme sırf yaşadıklarınızı ispatlamak için geri döner misiniz ?
Aklı başında hiçbir insan evladı bu soruya evet demez ,  Ölümcül Labirent : Şampiyonlar Turnuvası filminin başrolü Zoey ( Taylor Russell McKenzie ) ve bir şekilde ikna etmeyi başardığı , sadık arkadaşı Ben ( Logan Miller ) hariç !
Dizlerinde battaniye , elinde çekirdekle Türk dizisi karşısında “Kaç kız kaç ! ” diye bağıran babaanne misali filmin ilk sahnesinden itibaren Zoey’i uyarmaya çalışsak da nafile .
Oğlak burcu mudur kendisi bilemiyoruz ama “O binaya döneceğim , Minos’un yaptıklarını kanıtlayacağım” inatçılığı ile kendisini de hayatını kurtardığı dostu Ben’i de , yepisyeni bir tehlikeler oyununa daldırıyor .
Üstelik bu sefer kendileri gibi oyunlardan sağ kalarak çıkmayı başaran diğer oyuncularla da mecburen bir ekip oluyorlar .
İlk filmin senaryosu Bragi Schut ve Maria Melnik ikilisine aitken , ikinci devam filminde Schut gidiyor ve yerine Will Honley ,  Daniel Tuch ve Oren Uziel’den oluşan bir kadro geliyor .
Yani yukarıda sıradan bir fani bakışıyla yeniden yorumladığımız Hollywood senaryosu , dört senaristin kaleminden çıkma .
Yönetmen koltuğundaki isim ise sabit : Bu seriden önce uzun metraj olarak gerilim filmi Deborah Logan'ın Hikayesi ( The Taking ) ’ne imza atan sinemacı Adam Robitel .
Robitel , bu bol oyuncaklı ölüm odaları evrenine çok ısınmış olacak ki şimdiden üçüncü film için birtakım ipuçlarını yabancı basına verdiği röportajlarda açık etmiş görünüyor .
Zira ikinci filmin finali de kör göze parmak biçimde devam filmine işaret ediyor . 
 Korkudan ziyade psikolojik gerilim türünde değerlendirebileceğimiz Ölümcül Labirent : Şampiyonlar Turnuvası’na geri dönersek , ikinci filmin de en az birincisi kadar başkarakter Zoey üzerinden çerçevelendirildiğini söyleyebiliriz .
Çerçeve hikaye de dahil olmak üzere en çok vurgu Zoey ve onun yenemediği travmaları üzerinde .
İkinci bölüm , geçmişle yüzleşmeden ziyade Minos ve ekibinden intikam almak gibi görünse de , yine başkarakter çevresinde şekillenen , geçmişlerine yüzeysel olarak değinilen yan karakterlerin en fazla Zoey’i ve onun hikayesini desteklemek için orada olduğu bir akış seyrediyoruz .
Ah , zavallı Theo ne çabuk harcadılar seni !
Üstelik ilk filminden geri gelerek seyirciyi şaşırtan Amanda karakterinin bu dönüşü bile aslında Zoey ile bağlantılı .
Öte yandan , tüm kurgu neredeyse onun üzerine inşa ediliyorken – şahsen - özdeşlik kurmanın zor olduğu bir karakter Zoey .
İnatçılığından mıdır , çok bilmişliğinden midir nedir , ilk filmi de sayarsak 3 saatlik Ölümcül Labirent yolculuğunda kendisine hiç ısınmadığımı belirtmek zorundayım .
3. filmde beklenmedik bir twist olsa ve bu sefer iyiler kazanmasa , ben bir seyirci olarak pek üzülmem , hatta bir sinema yazarı olarak da daha profesyonel ve zekice bulurum böylesi bir finali .
Bir gerilimi filmi açısından aksiyonu bol olan yapım , teknik anlamda en yüksek puanı tabii ki birbirine geçişken olarak tasarlanan ölüm odacıklarından topluyor .
İtiraf etmek gerekir ki senaryo bize sürekli Zoey’i dayatsa da yapım tasarım ekibi mümkün mertebe orijinal kurgularla ölüm odaları tasarlamış .
Hatta ilk filme göre bulmacaların , yapbozların çok daha fazla zeka ve hızlı düşünme gerektirdiğini dile getirmek gerek .
Şahsım ben art - deco bankadan çıkamaz , oyuna veda ederdim !
Bu arada bir dip notu sormadan geçemeyeceğim ; Ben bu kadar seri akıl yürütebilecek kadar zekiyse , uyduruk işinden atıldıktan sonra bile neden hala işsiz ?
Ah senaryo açıkları , ah !
Uzun lafın kısası , ilk filmi seven devam filmini de sıkılmadan , merakı canlı tutarak izleyebilir .
88 dakikalık makul süresiyle en azından odalar arası macerada yine seyircinin merakını diri tutacak , teknik anlamda da iyi kotarılmış bir film var karşımızda .
Vizyonda seyretmeden evvel olası bağlantıları yakalamak için ilki filmi izlemeniz tavsiye olunur .
( Ülkemizde Google Play’de mevcut . ) Son bir not ekleyelim : Filmin yasadışı film izleme sitelerine düşmüş bir versiyonu da var ; fakat bu sinemalarda gösterime giren film değil .
Gelişme bölümündeki sahnelerin aynı olduğu fakat esas vurucu çerçeve hikâyesi , başı ve sonu tamamen farklı , oyuncu kadrosu da bu anlamda farklı olan , alternatif bir kurgu .
Ve muhtemelen yasal dijital platformlardaki cazibeyi de arttırmak adına bu alternatif kurgu da pazarlamanın bir parçası olarak kullanılacak .
Ama ülkemizde vizyona girecek film şu an internette dolaşan film değil .
Özetle aldanmayın ve unutmayın film , sinema salonunda seyredilir !
