Bazı filmler vardır ya çok seversiniz , ya da varlığını dahi reddedersiniz .
İşte Albatrosun Yolculuğu tam da bu iki ayrımın tam ortasına yerleşmiş , anlatmak istediği nice şeyi seyircisiyle bir türlü paylaşamayan bir film .   Roman , şiir ve senaryo yazarı , aynı zamanda bir sinema aşığı olan yönetmen Cengis Temuçin Asiltürk’ün yazıp yönettiği ve aradan geçen 4 yılın sonunda vizyon şansı bulan Albatrosun Yolculuğu , önemli tiyatro oyuncularını bünyesinde barındıran , müzikleri ile mest eden lakin kurgusuyla her tip seyirciye hitap etmeyen bir proje .
Ankaralı tanınmamış şair Salih ( Salih Bolat ) geçimini şiirler üzerinden kazanmaya çalışan , her ne kadar istemese de karısını sürekli hayal kırıklıklarına sürükleyen bir adamdır .
Kendini Ali olarak tanıtan Rasnal’a eşinden aldığı yüklü bir meblağı borç olarak verir ancak Rasnal kendine ölü süsü vererek ortadan kaybolur .
Bu arada Salih evini terk eder , İstanbul’a gelir ve sokaklarda keman çalan ve aslında bir vesikalı olan Şermin ( Ufuk Kaplan ) ile tanışır .
Sıradan bir aşk hikayesi gibi başlayan serüven , enteresan hikaye anlatımı , her izleyiciyi memnun etmeyecek kurgusu ve bitmek bilmeyen metafor yağmuru ile devam eder .
Şiir ve sinemayı , bir başka deyiş ile sanatı merkezine alan Albatrosun Yolculuğu , az önce de bahsettiğimiz gibi anlatacak çok şeyi olan , elden geldiğince bunu başaran ancak aksak yapısı sebebiyle bir türlü “olamamış” bir çalışma .
Salih Bolat , Ufuk Kaplan ve Ercan Kesal gibi önemli isimler tabiri caiz ise ( sakin , dingin ama güçlü ) oyunculuklarını konuştururken , Asiltürk elindeki doneleri kurguya ince ince işlemiş , merak unsurunu yüksekte tutarken , bazen sakil kalan repliklere rağmen şaşırtıcı bir seyirlik sunmuş .
Bir şairin var olma , geçmişiyle yüzleşme ve geleceğe dair ümitsizliği , belki de kayıtsızlığı üzerine ilerleyen Albatrosun Yolculuğu aynı zamanda baştan sona kadar bir metafor ziyafeti .
Pek tabii bu çözülmesi icap eden bulmaca her damak tadına da uygun değil .
Sırf bu sebepten bile seyircisi ile arasına sağlam bir mesafe koyuyor , hikayedeki ekmek kırıntılarını finale kadar toplayıp , ekmeği sizin elde etmenizi istiyor .
Kısacası Albatrosun Yolculuğu anlatacak çok şeyi olan , bunu farklı bir yolla seyircisine sunmak isteyen , farklı tatlar arayanlar için biçilmiş kaftan , vizyon filmlerine alışkın izleyici içinse hazmetmesi zor bir lokma .
Tam anlamıyla vizyon şansı bulamayan yapım şu an sadece İstanbul’da ve tek bir salonda seyircisini bekliyor .
Burçin Aygün burcinaygun@gmail.com
