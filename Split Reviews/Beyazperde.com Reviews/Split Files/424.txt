Bazı filmler vardır , birden fazla izlemeyi severiz .
Hele söz konusu çocuklarsa , gözlemlediğim kadarıyla , sevdikleri animasyonların her sahnesini ezberleyene kadar izlemekten bıkmıyorlar .
Tüm zamanların en iyi açılışını yapan animasyon Karlar Ülkesi  ( Frozen ) de 2013 yılında vizyona girdiğinden beri çocukların ve hatta büyüklerin kalbine girdi .
Filmin başarısı pazarlamasına taşındı ve ticari ürünleriyle hayatımızda fiziksel olarak da var olmaya devam etti .
Broadway’de de yer alma planlarını duyduğumuz 2 Oscar kazanan filmin karaokeli versiyonu , tüm bu başarıların üzerine vizyonda tekrar yerini aldı .
Müzikal bir animasyon olarak şarkılarının başarısını göz önünde tuttuğumuzda akıllıca bir hareket .
Karlar Ülkesi bir masal aleminde geçiyor .
İleride kraliçe olacak Elsa’nın kontrol edemediği bir gücü vardır ; kar yağdırabiliyor , hiçbir şeyden buz yaratabiliyordur .
Bir gün kardeşi Prenses Anna ile oynarken ona istemeden de olsa zarar verince kendini dünyaya kapatır .
18 yaşında taç giyme töreninde artık halk ve kardeşi ile bağ kurma zamanı gelmiştir .
Elsa’nın bu kontrol edilemeyen yeteneği törende ortaya çıkınca Elsa kendini soyutlamak için krallığı terk eder ve sonsuz bir kış mevsimi başlatır .
Anna ise onu geri döndürmek için elinden geleni yapmak üzere ablasının peşine düşer .
Hans Christian Andersen’ın Karlar Kraliçesi’nden yola çıkılarak yaratılan filmde yer alan trollerin özgünlüğü , iyi kalpli kardan adam Olaf’ın filme kattığı eğlence ve yaratılan dünyanın nakış gibi işlenmesi , filmin müzikal tarafının yanı sıra gücünü oluşturan unsurlar .
Çocukluğumuzda gördüğümüz ve “keşke gerçek olsa” diye düşündüğümüz kış manzaralı çizim kartpostalların tek kareden çıkıp bir filme dönüştüğünü düşünün .
Bir de bu Disney elinden çıkınca , insanın o dünyadan ayrılası gelmiyor .
Filmin diğer bir gücüyse ; bir erkek tarafından kurtarılmayı bekleyen prenseslerin varlığı yerine kendisi harekete geçen , kendini içinde keşfeden karakterlerin yer alması .
Bu da hikayeyi ataerkil bir yapıdan kadının kendine ve birbirine yetebildiği bir noktaya taşıyor .
Hikayenin tüm bu gücüne rağmen Disney , ana karakterleri gerçek insanların fiziksel özelliklerden çok daha farklı bir çizgide var etmeye devam etmekten kendini alamamış .
Bu da maalesef örnek teşkil edebilecek karakterler ile çocuklar arasında ulaşılamaz bir mesafe koyuyor .
Sonuç olarak , çok sevdiğimiz bu filmin tekrar vizyona girerken farklılaşan özelliği olan karaoke filme farklı bir deneyim katacaktır .
Özellikle küçük çocuklar , film izlerken yerinde duramayıp , 3D özelliği olan filmlerde de ellerini ekrana doğru uzatarak filme dokunmaya çalışıyor .
Bir de bunun üzerine şarkılara eşlik ettiklerinde , filme daha çok katılıp daha çok eğlenme şansını yakalayacaklardır .
