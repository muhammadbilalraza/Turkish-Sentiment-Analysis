Amerikalı yazar ve çizer Dav Pilkey’nin , dünyaca ünlü çocuk kitapları serisi nihayet küçük sinemaseverlerle buluşuyor .
Dünya çapında 80 milyonun üzerinde satan ve 20 dile çevrilen Kaptan Düşükdon’un ( Captain Underpants ) maceraları , tıpkı yazarın kendisi gibi hikâye anlatan ve resimleyen iki küçük kafadarın eğlenceli serüvenine ortak ediyor .
Kaptan Düşükdon’u ( Captain Underpants : The First Epic Movie ) , hafta sonu seansında sinemaya aileleriyle gelmiş çocuklarla birlikte izledim .
Hitap ettiği yaş aralığı 13 yaş ve altı olan filmlerde , seyirci tepkisini görmek önemli olabiliyor zira filmin , oldukça zeki bir mizaha sahip olmasına rağmen esprileri çocuklara geçirme konusunda bazı noktalarda tıkandığını gözlemledim .
Evet , Kaptan Düşükdon yüzde yüz kahkaha vaat eden bir film değil .
Ama sıkıcı bir film hiç değil .
Çünkü anlatmak istediği , tam da üzerinde durduğu tema gibi “kahkahanın” çok ötesinde , çok daha derinlikli …
Kaptan Düşükdon , bir kere eğitim sistemini ve okul yaşamını kıyasıya eleştiren bir yapı üzerinde şekilleniyor .
Öğrencilerin okulun zorunlu etkinliklerinde heba olduğu , öğretmenlerin olabilecek en sıkıcı biçimde ders anlattığı , her türlü yaratıcılığın engellendiği köhne düzenleriyle okullar ve onların yönetim biçimleri bu eleştiriden paylarını fazlasıyla alıyorlar .
Hatta bazı sekanslarda okula gidiş epey karanlık tasvir ediliyor .
Zaten Kaptan Düşükdon adını alan kahramanımız da , okulun katı disipliniyle ünlü müdürü …
Dav Pilkey’nin kendisinden ilhamla yarattığı iki muzip afacanı George Beard ve Harold Hutchins ise bu düzene şakalarıyla karşı gelen karakterleri …
Ağaç evlerinde eğlence ve zekâ dolu çizgi romanlarını yaratırken , okulun müdürü Bay Krupp tarafından sınıflarının ayrılma tehdidiyle karşı karşıya kalınca muziplik durumunu biraz abartıyorlar ve müdürlerini bir süper kahramana çeviriyorlar .
İşte bu noktadan itibaren , serinin 20 yılında yayımlanmış “Captain Underpants and the Perilous Plot of Professor Poopypants” isimli kitabından hareket eden film , hikâyesini Profesör Poopypants’in , dünyada kahkahayı bitirme çabalarının Kaptan Düşükdon ve iki kafadarımız George ile Harold tarafından engellenme girişimleri üzerinden şekillendiriyor .
Tabii , bolca mizah ve eğitici mesajlarla …
Kaptan Düşükdon’un , muadillerinin ötesinde bir film olmasının altında ise söz konusu sebep yatıyor .
Çocuklar için salt öğretici mesajlarla donatılmış basit bir animasyon değil Kaptan Düşükdon .
Aynı zamanda özenle yaptığı eleştirileri , çok zekice harmanlanmış mizahı , süper kahraman kültüne yaptığı komik göndermeleri , karakterlerinin salt yaramazlık yapan iki afacan olmanın ötesinde çizgi roman tasarlayabilecek kadar yaratıcı olmaları ve dikkate değer sistem eleştirisiyle övgüyü hak ediyor .
Elbette Kaptan Düşükdon da , alt metninde çocuklar için iyi ve anlaşılabilir mesajlar barındırıyor .
Fakat sadece bunlarla yetinmemiş olması ilgiyi hak etmesini sağlıyor .
Kaptan Düşükdon tasarımına gelince …
Dav Pilkey’nin , Superman ve Batman’i tiye alarak bir süper kahraman kurguladığı su götürmez bir gerçek .
Superman’in tayt üzerine giydiği çamaşır kostümüyle ve Batman’in meşhur yarasa siluetini gökyüzüne yansıtmasıyla epey dalga geçiyor .
Hatta Superman’i salt kostümüyle bırakmıyor ve Kaptan Düşükdon’un dünyaya geliş hikâyesini , Kripton gezegeninden ailesi tarafından gönderilen Clark Kent’le benzer bir fikir üzerinde inşa ediyor .
Bana göre en komik olanı ise , küçük bir kaplumbağanın devasa boyutlara ulaştırılarak Godzilla’ya atıf yapılmasıydı …
Filmin , giderek absürtleşen mizahına fazlasıyla yakışan bir sekans olmuş bu gönderme …
Özetle , Shark Tale  ( 2004 ) ve Madagascar 2  ( 2008 ) gibi filmleri yöneten David Soren’in imzasını taşıyan Kaptan Düşükdon : Destansı İlk Film , ailelerin çocuklarını gönül rahatlığıyla götürebileceği bir animasyon .
Yetişkinler içinse , serinin takip eden varsa , kaçırmamalı …
Başak Bıçak – basakbicak@gmail.com
