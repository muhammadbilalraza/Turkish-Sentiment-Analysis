30'larındaki Annie , kötü bir dönemden geçmektedir .
En yakın arkadaşı Lillian'ın nişanlanacağı haberini alması , onu kendisi hakkında düşünmeye iter .
Sevgilisi tarafından terkedilmiştir ve sadece yatak arkadaşlığı yaptığı ama yine de hoşlandığı adam Ted ( Jon Hamm ) onun beklentilerini karşılamıyordur .
Kendisini yalnız bir kadın olarak hisseden Annie'nin çok sevdiği pastalarını yaptığı pastanesi kapanmış ve kariyeri bittiği gibi parasız da kalmıştır .
Şimdi annesinin sayesinde bulduğu işte , banal bir aksesuar dükkanında satış elemanlığı yapmaktadır .
Tüm bunların üzerine , en yakın arkadaşının ‘baş nedimesi ' olmuş ama bu konuda da karşısına bir rakip çıkmıştır .
Annie için bu , bardağı taşıran son damla olmuştur .
Hele bu rakibe çok alımlı , çok zengin ve hayatı da kendisi gibi çok güzel olunca .
Bir Hollywood komedisi olarak Nedimeler ( Bridesmaids ) , ne tanıdık Jennifer Aniston , Katherine Heigl gibi yıldızların yer aldığı filmlere , ne de bildiğimiz ‘gelinlikli ' filmlere benziyor .
Hatta The Hangover 2 : Felekten Bir Gece Daha ( The Hangover Part II ) filmiyle karşılaştırmalar yapılsa da , filmde o tadın olduğunu da söyleyemeyeceğim .
En fazla , diğer romantik komedi filmlere nispeten sert bir mizahı olmasından dolayı bu filmle paralellik gösterebilir .
Öncelikle karakterler fiziki görünüşleriyle ve yaşadıkları sorunlarla gerçek dünyaya daha yakın bir duruş sergiliyor .
Esprileriyle de film , afişinin pembesi dozunda sadece kadın dünyasına yönelik değil , erkek seyircilere de hitap eden türden .
Konu filmde yapılan esprilerden açılmışken , fiziki komediye dayanan bir proje olarak , kimilerine göre bazı espriler ‘liberal ' olarak değerlendirilebilse de , ben bir - iki sahnede MTV televizyon dizisi ‘Jackass'den bir sahne izliyorum hissine kapıldım ve benim mizah anlayışıma göre , bu filmi itici kılan bir yaklaşım .
Filmin en güçlü yanlarından biri gerçek karakterlere sahip olması iken , senaryodaki aksaklıklar bu güce gem vuruyor .
Senaryodaki kopukluklar karakterlerin kendi olgunlaşma süreçlerini yaşayıp kendilerini tamamlamasına izin vermiyor .
Film 125 dakika olmasına rağmen sonunun çarçabuk toparlanması ise bu durumu daha da pekiştiriyor .
Filmin bir diğer güçlü yanını ise oyuncu kadrosu oluşturuyor .
Senaryoda imzası olan ve başrolde bulunan , Saturday Night Live programından tanıdığımız Kristen Wiig ve özellikle Uzaklara Gidelim ( Away We Go ) filmindeki performansıyla gönüllerde taht kurmuş yine bir Saturday Night Live yıldızı Maya Rudolph , birarada işi şova döküyor .
Gilmore Girls'den beri severek izlediğim ve en son maalesef , Başımıza Gelenler !
( Life As We Know It ) filmindeki bir tiplemeyi canlandırmasına şahit olduğum Melissa McCarthy , şimdiye kadar canlandırdığı karakterlerden farklı bir çizgide şovun bir parçası oluyor .
Komediden aksiyona farklı performanslarda kendisini izleme imkanı bulduğumuz güzel dilber Helen rolündeki Rose Byrne için de övücü sözler söylemek gerekir .
Fakat iyi oyunculara ve filmin sahip olduğu zeki diyaloglara rağmen , ‘itici ' sahnelerinin dışında da filme mesafe koymama sebep olan en büyük unsur , anahtar kelimelerinin arkadaşlık , sevgi olduğu bir filmdeki ana karakterin yıkıcılığı .
Her insanın zaman zaman kendini kaybetmesi çok doğal olsa gerek ama filmin esprilerinin ve kopuş noktalarının Annie'nin yıkıcılığı üzerine kurulmuş olması , filmin ana teması arkadaşlık olunca , zıtlık doğuyor .
En iyi arkadaşının en güzel gününü berbat etmesi bir yana , örneğin satış elemanlığı yaparken her müşterisine duygu patlamasıyla saldırıcı bir tavır içinde bulunabiliyor .
Lillian'ın filmde Annie'nin tavırlarına karşı verdiği bir tepki var , ‘Niye benim için mutlu olup sonra eve gittiğinde normal insanlar gibi arkamdan konuşmuyorsun ?
' Bu noktada film insan davranışlarına ince bir eleştiri getiriyor olsa da ben de Lillian'a sormak isterim , ‘Bir insanın hayatının kötü gitmesi , çevresinde kim varsa onlara aralıksız olarak zarar verme hakkını doğurur mu ? '
Söz konusu tema arkadaşlıktan geçiyorsa , bu yaklaşım bencilliğe değil de neye iter insanı ?
Sonuç olarak Kaza Kurşunu ( Knocked Up ) filminden tanıdığımız Paul Feig'in yönetmen koltuğunda olduğu Nedimeler'in , kadın ilişkileri üzerinden sergilediği seksist yaklaşımı , bel altından vuran esprileri , yüksek seviyedeki cinsellik içeriği ve kullandığı diliyle genç arkadaşlarımıza çok da hitap etmediğini buradan belirtip , kafa boşaltmak için izlemeyi tercih edenlere iyi seyirler dilerim .
Twitter : Fundasuo
