Reklam kökenli yönetmenlerin sinema filmi çekmeleri yeni bir şey değil .
Reha Erdem ve Ümit Ünal gibi yönetmenleri düşününce , bunun oldukça iyi sonuçlar verebileceğini de görüyoruz .
Kaç Para Kaç ve Dokuz gibi çalışmalar , yönetmenlerin reklam geçmişlerinden gelen teknik ustalıkla birlikte , sırtını iyi bir senaryoya dayadıkları için bugün önemli filmler olarak hatırlanıyor .
Yüzlerce film için kamera arkasına geçen ve sinemaya olan ilgisi uzun bir süredir bilinen Ezel Akay'ın Neredesin Firuze filmi ise dikkat çekici estetiğine rağmen , senaryosundaki ciddi sorunlar nedeniyle önemli bir hayal kırıklığına dönüşüyor .
Başta Haluk Bilginer olmak üzere , oyuncuların performansları ve seçilen mekanların ve kostümlerin de yardımıyla yaratılan masalsı atmosfer henüz izlerken anlamını yitirmeye başlıyor .
Belki hemen başında değil ama belli bir noktadan sonra , filmin canlı renklerinin ötesinde bir renk vermesini istiyorsunuz .
Yerlerde sürünen bu müzik yapımcılarının , sırtından para kazanmayı düşündükleri saf , aşık ve tutarsız Alamancı'nın giderek battıkları serüvenlerinin bir anlamı olması gerekiyor .
İşte bu nokta , yönetmen ve senaristin kendilerini gösterip sözlerini söylemeleri gereken yer .
Fakat daha çok , bu masalın birden fazla finali içinden bir tanesini seçmemize karar verilmiş gibi .
Her şeyin birbirine karıştığı , gürültülü düğün sahnesi belki ilginç bir final olabilecekken , bütün bu öyküyü bir başarı öyküsü olarak görmemiz istendiğinden olsa gerek , yapımcıların galibiyetlerini manşet yapan gazetelerle veda ediyoruz .
Seçilen son bu ise , benim için anlamlı olmadığını itiraf etmem gerek .
Hatta önceki dokuz günün de bir anlamı kalmıyor .
Bir kere bu başarı öyküsüne karşı bir şeyler hissetmek için Haluk Bilginer ve Cem Özer'in başı çektiği grupla bir şekilde özdeşleşmiş olmamız gerekmez mi ?
Ya da bu grubun kim zaman yanında , kimi zaman da dışında kalan Ferhat'ın başarısını arzu etmemiz .
Bilginer'in filmi tek başına sürüklemeye soyunmuş oyunculuğu ve Cem Özer'in dikkat çekici performansı filmin artıları arasında yer alırken , Özcan Deniz'in yorumu bunların çok gerisinde kalıyor .
Firuze ise Demet Akbağ'ın hiç zorlanmadan ortaya koyduğu performansı ile filmin bir görünüp bir kaybolan merak duygusuna dönüşüyor .
Filmin en ilginç öyküsünün ve şaşırtıcı anlarının da onunla geldiğini itiraf etmek gerek .
Özellikle Ferhat ve Firuze arasındaki garip ilişki , aralarında geçen konuşmaların da etkisiyle filmin genelinin tamamen üzerinde .
Senaristin bu garip öyküyü , kitsch beyaz Türkler'in sefalet öyküsünün daha fazla önüne çıkarması gerekirdi .
Tabii başka bir Ferhat'la ve müzik adamlarına karşı daha doğru bir tavır belirleyerek .
Almanya'dan gelen peruklu yetenek Ferhat ve bir çıkış sesi arayan komik prodüktörlerin , hayatlarına giren şizofren bir meleğin kanatlarıyla hareket kazanan başarı öyküsünü onaylamanız aslında bu dünyaya ne kadar ilgi duyduğunuz ile ilgili .
Her ne kadar bu bir masal olarak sunulsa da , yan öykülere renk veren mafya ve intihar girişimleri , bu sert piyasanın oyunlarına çok da uzak durmuyor .
Gerçekleri dolgu malzemesi olarak kullanan , uçmaya kalktığında ise maalesef kanatları yere çarpan , insanı yabancılaştıran bir film bu .
Bağımsız Filmler Festivali'nde Yeni Bakışlar bölümünde izlediğimiz Interstella 5 : Gizli Yıldız Sisteminin Hikayesi , bazı açılardan benzer bir öyküyü , çok farklı ve tutarlı bir şekilde ortaya koyan bir filmdi .
Diyalogsuz bir anime olduğunu da hatırlatalım !
Fransız elektronik müzik ikilisi Daft Punk'ın müziği ile Manga efsanesi Leiji Matsumoto'nun çalışması , kurt bir müzik yapımcısının para kazanma hırsıyla başka gezegendeki müzisyenleri dünyaya getirmesini anlatıyordu .
Son derece etkileyici olan yapım , yetenekli müzisyenlerin , prodüktörün baskısından kurtulup müziklerini tüm evrenle paylaşmalarıyla sonuçlanıyordu .
Öncelikli amacı retro bir keyif yaşatmak olan çalışmadaki samimiyeti ve derinliği Firuze'de bulabilmek çok mümkün değil .
Ama tabii şimdi burada " yıldızlar sistemine " nasıl baktığınız devreye giriyor .
Firuze'nin kurtları şüphesiz anime'dekine göre daha sevimli , şaşkın ve iyi niyetli .
Fakat masal kostümü giydirilmiş bu yalan dünyayla aranızdaki mesafeyi korumak istiyorsanız ve yaratıcıların sizinle aynı yerden bakmadığını anlıyorsanız , o dünyanın bir parçası olmaktan rahatsız olmayan bir öykü çok fazla ilginizi çekmiyor .
Firuze'nin müzikleri , son derece başarılı olabilir ama Interstella 5 gibi filmle bütünleşebildiğini söylemek pek mümkün değil .
Sadece yorucu yeni bir güne başlamadan önce yaşanan keyifli bir gece gibi .
Eh , dokuz gün de az değil .
