Eleştiri ilk film hakkında sürprizbozan bilgiler taşımaktadır ! 
Şeytan Çarpması ile yönetmenlik gücünü kanıtlayan , hikaye anlatımı ile değil ama atmosfer kurmadaki başarısıyla gönüllere taht kuran Scott Derrickson’ın 2012 tarihli Sinister’ı geri döndü .
Lanet 2 adı ile vizyonda kendine şans arayan yapımın başında ise bu kez Citadel adlı başarılı dram - korku filmine imza atmış olan Ciaran Foy yer alıyor . 
İlk filmde , Sinister’da karşımıza çıkan boogyman , bir başka deyiş ile karabasanımız Bughuul yeni kurbanlar için çocukları ayartmaya devam ediyor .
Küçüklerin acı , korku ve öfkeleri ile beslenen , kökleri farklı mitolojilerde , değişik formlarla bizleri selamlayan Bughuul’un yeni hikayesinin merkezinde ise bu sefer öfkeli ve şiddet yanlısı eşinden iki küçük oğlu ile birlikte kaçan bir kadın var .
Shannyn Sossamon’un can verdiği genç anne Courtney , oğulları Robert ( Dylan Collins ) ve Dartanian ( Zach Collins ) ile birlikte büyük bir katliamın yaşandığı eve taşınır , gizlenmeye devam ederler .
Bu esnada gizemli bir dedektif olan So ( James Ransone ) ’ın koruması altına girdiklerini fark etmeyen üç kişi , ölümün de kanatlarıyla sarmalandıklarını göremez . 
Küçük Robert’ı ziyaret edenlerin kim olduğunu iyi bilen eski şerif yardımcısı anneyi uyarmaya çalışırken , bir yandan da şiddet yanlısı baba ile baş etmeye çalışıyor .
Robert her gece korkunç kabuslara maruz kalırken , misafirleri ona bu acı dolu düşlerden kurtulmak için kendi filmlerini izletmeye başlıyor .
Kısacası öcümüz Bughuul yeni kurbanı için yine ağlarını örüyor . 
İyi niyetli dedektif So , ilk filmdeki yerini ikinci hikayede daha da güçlendiriyor ve başrolde karşımıza çıkıyor .
Sinister filminde ana karakter olarak harikalar yaratan ve yapımın inanırlığını yükselten Ethan Hawke malum sebeplerden dolayı yeni bölümde yer alamazken , James Ransone maalesef ki hatalı bir tercih sonucu akışı sırtlayan kişi oluyor .
Sinister’da , bulduğu eski filmlerin sırrını çözmeye çalışan Hawke’ın koltuğuna oturan aktörün en büyük yanlışı ise bir korku filmine pek de yakışmayan , yanlış algılanan karakter yorumu .
Seyirci olarak kendinizi sürekli olarak sağlam bir espiri patlamak üzere beklentisi içinde buluyorsunuz , zira Dedektif So’nun yüzünde daimi bir gülümseme var !
Gerçek hayatta iki kardeş olan Dylan ve Zack Collins’in kendilerinden bekleneni ziyadesiyle verdiği Lanet 2 , korkutmaya gelince elini taşın altına sokuyor , görevini “elden geldiğince” yerine getirmeye çalışıyor . 
Filmin en güçlü tarafı ise ( nerede ise ilk yapımdaki kadar ) yaratıcı ve iç burkan ölüm şekilleri .
Korkunç timsah sekansı , elektrik ile acı dolu bir geçiş ve en önemlisi de eski bir işkence türü olan kove ile farenin izleyiciyi bir hayli rahatsız edeceği çok açık . 
Oyunculuklar konusunda tatmin eden , özellikle de gramofondaki müzikler ile havaya sokan Lanet 2 , korkutma konusunda da dikkat çekici numaraları heybesinde saklıyor .
Her ne kadar ilk bölüm kadar başarılı ve şaşırtıcı bir çalışma olmasa da , yönetmen Ciaran Foy ortalama bir işçilik ile keyifli bir korku – gerilim örneği servis ediyor .  burcinaygun@gmail.com
