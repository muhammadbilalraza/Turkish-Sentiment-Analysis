Adetimdir , korku - gerilim sineması örnekleri izlemeden önce yönetmeninin ismine bakarım .
80’ler zamanından kalma bir alışkanlık bu …
Özellikle İtalyan korkularını kiralarken yönetmeninin Lucio Fulci , Dario Argento , Lamberto Bava gibi isimler olması bir tür “düşünme , hemen al izle” alarmıydı benim için .
Bu yönetmenlerin günümüzde ulaştıkları kült statüsü de o tür takipçiliğimin isabetli olduğunu gösterdi .
Peki , bu hafta Karanlıktan Gelen ( Dark Skies ) adlı uzaylı gerilimini izleyeceğimiz Scott Stewart ismi bana ne ifade ediyor ?
Özel efektçilikten gelen bu genç yönetmene referans olacak iki filmi var .
Kıyamet Melekleri ( Legion ) ve Kutsal Savaşçı ( Priest ) …
Scott Stewart , türleri birbirine karıştırıp yeni bir lezzet yaratmayı seven bir sinemacı , ancak şimdiye kadar aldığı sonuçlar elindeki tüm malzemelerin tadını yitirdiği bir salatanın ki kadar başarılı olabildi .
Güçlü bir PR desteği ile gösterime giren Kıyamet Melekleri dahi seyircinin kısa sürede ilgisini yitirdiği bir yapımdı .
Yönetmenin büyük bütçe tercihinin elini daralttığını iddia edebiliriz .
Eğer öyleyse , bunu anlamak için 3.5 milyon dolar bütçeli Karanlıktan Gelen’i izlemek isabetli olacaktır ve ben de öyle yaptım .
Karanlıktan Gelen aslen bir “tekinsiz ev” filmi ancak bu türde verilen yüzlerce örneğin aksine işin içine hayalet , iblis gibi doğaüstü fenomenleri karıştırmıyor .
Daha çok , HBO’nun 10 bölümlük mini dizisi Taken’i referans alarak bir ailenin “griler” denilen uzaylılar tarafından terörize edilmesi hikayesine odaklanıyor ancak gerilimin sağlanması izlediğimiz hayalet öyküleriyle o kadar benzeşiyor ki yapım “Poltergeist’ta kötü ruhlar yerine uzaylılar olsa ne olurdu ? ” sorusunun filme çekilmiş haline dönüşüyor .
Ev güvenlik kameralarına yakalanan uzaylı görüntüleri ile Paranormal Activity serisine selam çakmayı da ihmal etmiyor .
Scott Stewart huyundan vazgeçmiyor da denebilir .
Scott Stewart , uzaylıların musallat olduğu çekirdek ailenin başına gelenleri gösterirken ek soslar eklemeyi de ihmal etmiyor ve Amerikan korku sinemasının çok sevdiği banliyö hayatına eleştirel bir bakış atıyor .
İşten atılan babalar , tedirgin anneler , Mortgage taksitleri ödenemediği için banka tarafından el konulan evler ve hiçbir şeyden haberi olmayan çocukların tekdüze eğlenceleri …
Tüm o konforun ve gösterişin aslında müthiş bir stres yüküyle geldiğinin altını çiziyor film .
Her ne kadar bir yerden sonra bu eleştiriyi tamamen terk etmiş olsa da , Amerikan toplum hayatına önemli bir eleştiri getiriyor .
Peki , bütçesiz bir korku - gerilim denemesi olan Dark Skies vaadini yerine getirebiliyor mu ?
Hem de nasıl !
Bu türden yüzlerce film izlemiş bir seyirci olarak ailenin başına gelenleri dehşetle izlediğimi ve perdeye çivilendiğimi fark ettim .
Ünlü oyunculara , multi milyon dolarlık efektlere ihtiyacı olmayan bir atmosfer filmi ve tüm o sıkıntılı dehşet ortamını sonuna kadar hissettiriyor .
Scott Stewart , Priest gibi post apokaliptik epikleri çekmektense böyle küçük alacakaranlık hikayelerine yoğunlaşmalı .
Zanaatkârlığında bir sıkıntı yok ve sakin öykülerin içindeki gerilim anlarını yaratma konusunda tartışılmaz bir yeteneği var .
Karanlıktan Gelen , korku - gerilim sineması meraklılarına gönül rahatlığı ile tavsiye edebileceğim bir film .
Kuzey Amerika vizyonunda , ilk gösterim haftasında bütçesinin üç katı kar etmesi de seyircinin bu filmi sevdiğini gösteriyor .
Türe kendince bir yenilik getirmeye çalışıyor ancak bunu tam anlamıyla başaramasa bile korkutma - germe konusunda çok başarılı .
İyi seyirler …
Murat Tolga Şen / murattolga@gmail.com
