Bir ara televizyonda hemen her hafta oynardı Selvi Boylum Al Yazmalım .
Eski Türk filmlerine karşı peşin hükümlü olmayan herkes izlemiştir herhalde .
Peki izleyip de ağlamayan var mıdır ?
Türk sinema izleyicisini bu denli etkilemiş kaç film yapıldı ki ?
Açıkça söyleyeyim , Selvi Boylum Al Yazmalım'ı , hele hele finalini , sarsıla sarsıla ağlamadan izleyebilmem mümkün değil benim .
Hal böyle olunca , kişisel ve duygusal bir yazı yazmaktan kendimi alıkoymam da çok zor .
Birkaç yıl önce , İstanbul Film Festivali'nde gösterildiğinde , ilk kez perdede izlemiştim filmi .
Şimdi yenilenmiş kopyasıyla tekrar sinemalarda .
Yine gidip yine izleyeceğim , yine ağlayacağım .
Ama asıl önemlisi , bu filmi hiç görmemiş olanların da layığıyla izleme şansına kavuşması .
Çünkü dünya sinemasında bile bu kadar dokunaklı ve bu kadar içten bir aşk filmi bulmak zordur .
Benim için , 1963 tarihli Fransız filmi Cherbourg Şemsiyeleri ile birlikte çok özel bir yere sahiptir Selvi Boylum Al Yazmalım .
Her iki film de aşk , fedakarlık ve yerine koyma temaları üzerinedir .
Guy , aşık olduğu ama kaybettiği Geneviéve ile kurmayı hayal ettiği benzin istasyonunu , üstünde çok emeği olan ve iyi niyetle değer verdiği Madeleine ile beraber işletir sonunda .
İlyas ise al yazmalısının yerine kamyonunu koyar .
İlk kez tanışmalarına vesile olan , evlenmek üzere kaçtıklarında içinde barındıkları kamyonu .
Kentli kocası zaaflarına yenik düşünce evi terk eden Asya ise , kendisine ve çocuğuna yıllarca emek veren , onları hiç yüzüstü bırakmayan Cemşit'i seçer .
Oğlu Samet de baba olarak Cemşit'i bilmiştir .
Ve çocuk sahibi olmak , bireysel tutkuların üzerinde bir sorumluluktur .
Selvi Boylum Al Yazmalım , sinema dili yer yer zayıf , hatta ilkel bir film olarak görülebilir .
Ama duygusu , bütün zaaflarını görmezden gelmek için yeterlidir .
Kusursuz çekilmiş ama ruhsuz bir film , zaman içinde unutulup gitmeye mahkumdur .
İnsanlar sadece kendilerinde iz bırakan filmleri hatırlar .
Atıf Yılmaz da Cengiz Aytmatov'un öyküsünden öyle özel bir film çıkarmıştır işte .
Aytmatov'un aşk ve aile söz konusu olduğunda da emeğin kutsallığına vurgu yapan öyküsü , 1963 yılında Lenin Ödülü'nü kazanmıştır .
Bu aşk hikayesi , nice güçlü politik metinden daha etkilidir .
Çünkü bir insan hikayesi anlatır ve bunu propaganda için kullanmaz .
Yenilenmiş kopyasıyla Çetin Tunca'nın başarılı görüntü yönetiminin de hakkını verdiğini tahmin ettiğim Selvi Boylum Al Yazmalım ; filmi bir gömlek daha yukarı taşıyan Cahit Berkay'ın eşsiz müzikleriyle de kollektif hafızamızda yer etmiştir .
Başarılı oyuncu kadrosu içindeyse özellikle Ahmet Mekin'in adını anmak gerekir .
Ve son olarak da bu filmi izlemek , izletmek gerekir .
Türk sinemasının en iyilerinden biridir Selvi Boylum Al Yazmalım .
" Sevgi , emektir . "
Ve bunu başka hiçbir film bu kadar güzel anlatamamıştır .
