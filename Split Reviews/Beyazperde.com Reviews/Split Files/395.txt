Türkiye'de Şimdi ya da Asla ismi ile gösterime giren The Bucket List , sinema ve televizyonda daha önce de benzerlerini izlediğimiz bir öykü anlatıyor .
Kanser hastası iki adam , ölmeden önce gerçekleştirmek istedikleri şeylerin peşinde bir yolculuğa çıkıyorlar .
Tabii bu iki adamı Jack Nicholson ve Morgan Freeman gibi iki usta canlandırınca , seyir zevki de garantilenmiş oluyor .
İki yaşlı adamın hastalıklarını öğrenmelerinin ardından uzunca bir süre tek bir hastane odasının içinde devam ediyor Şimdi ya da Asla .
Eziyetli bir hastalık ve tedavi sürecinde yakınlaşıyor bu zıt karakterli ve birbirine yabancı iki adam .
Bir yandan da hayatlarının geri kalanını bir hastane odasında geçirmek istemediklerini fark ediyorlar .
Seyirci olarak bizleri de boğuyor doğrusu bu hastane odası ve kahramanların çektikleri acılar .
Dolayısıyla hayallerini gerçekleştirdikçe onlarla birlikte biz de keyfini çıkartıyoruz .
En azından teoride .
Çünkü şaşırtıcı şekilde , filmin en çok seyir zevki veren kısımları hastanede geçiyor .
İki ihtiyar delikanlının hayatın keyfini çıkarma aşamaları beklenen tadı vermiyor .
Bunun sebebini öncelikle karar aşamasında aramak gerek .
Morgan Freeman'ın karakteri Carter'ın , içindekileri gerçekleştirmeyi ciddi ciddi düşünmeden hazırlamaya başladığı ilk listenin Nicholson tarafından canlandırılan Edward'ın eline geçmesi ve kilit bir diyalog sahnesiyle bu yolculuğa çıkma kararını almaları , filmin tüm esprisini oluşturan sonraki aşamaya geçilmesi için mecburi bir adım .
Aslında ister istemez zoraki bir sahne bu .
Bir sinema filminde anlatmak için yola çıktığınız sadede gelebilmek için bazen seyirciye yutturmanız gereken aşamalar vardır .
Bu filmin kilit aşaması da bu karar sahnesi .
İyi yazılmış diyaloglar ve usta oyuncuların çabalarıyla mümkün olduğunca doğal bir şekilde sunulup seyirciyi ikna etmesi amaçlanan bu sahne , ne yazık ki tamamen başarılı değil .
Ama filmin geri kalanını izlerken bunu göz ardı etmek ya da etmemek her seyircinin kendi bileceği iş şüphesiz .
Daha sonrasında skeçler halinde ilerleyen ve ne hikayeyi fazla geliştiren ne de oyuncularına önceki kadar malzeme sağlayan maceraları izliyoruz .
Çoğu zaman gerçekçi gözükmeyen görsel efektler eşliğinde paraşütle atlıyor , yarış arabaları sürüyor , dünyayı geziyor iki adam .
Arada da yüzeysel inanç ve varoluş muhabbetleri yapıyorlar .
Muhakkak ki herkesin hep hayalini kurduğu türden bir macerayı yaşıyor olmaları , filmi kurtaran başlıca unsurlardan biri .
Tam da bu yüzden , çoğu izleyici için her şeye rağmen keyifli olacaktır bu süreç .
Ancak sinemasal olarak pek bir zenginlik sunmuyor doğrusu .
Fakat böyle bir filmden beklediğimiz yüksek sinemasal nitelikler mi olmalı ?
İki adamın dostluğuna inandırıyor bizi yönetmen .
Ve yeri geldiğinde ağlatacak kadar duygusal etki yaratmayı da başarıyor .
Nicholson ve Freeman , alıştığımız perde kimliklerine birebir oturan karakterlerini canlandırırken , oyuncu adayları için ders niteliğinde birer performans sergiliyorlar .
Başta hastane kısımlarında olmak üzere ikisini de izlemek büyük bir keyif .
Şimdi ya da Asla bu tür keyiflere oynayan , kendi halinde bir film neticede ve bir başyapıt olduğunu kimse iddia edemez belki ama bir buçuk saat boyunca keyifli vakit geçirtme vaadini büyük ölçüde karşılıyor .
