Hollywood sineması üzerinde hakimiyetini epeydir sürdüren " arz – talep " meselesi , temellerini her gün biraz daha sağlamlaştırmaya devam ediyor .
Sektörün seyirciyi sadece sinema salonunda bulunduğu süre kapsamında tatmin etme çabası günden güne biraz daha pürüzsüz bir başarıya ulaşmaya başlıyor .
Hele bir de kendi fabrikasyonlarıyla ürettikleri , birbirinin aynı yönetmenler yetmezmiş gibi yurt dışından ihraç ettikleri yönetmenlerle stilizasyonda da bir çeşitlilik sağlamaya çalışan Hollywood piyasası , günden güne biraz daha tek yönlü , biraz daha amaçsız olmaya soyunuyor .
Hollywood , dümdüz öyküsel kalıplarla , virajsız yoldan , güvenli bir şekilde gitmeyi her daim tercih ediyor .
Neredeyse her hafta yaşadığımız bu tekerrür duygusunu bize bu hafta yaşatan filmimizin adı da Son Vurgun ( Contraband ) .
Filmin öyküsü ve çıkış noktasındaki pırıltısızlığı bırakalım , akışı bile son derece tahmin edilebilir bilinirlikte .
Bu işlerden elini eteğini çekmiş , sevdiğiyle mutlu bir eski azılı - suçlu , bir şekilde onu tekrar belaya doğru iteleyecek olan yakın yan - karakter ve hiç şüphe yok ki bu bataktan çıkıp daha tatminkar bir vaziyete erişebilmek için planlanan bir son vurgun .
Kısacası , suç , aksiyon ve dram filmlerinin en tanıdık kalıpları bizi hiçbir an şaşırtmadan kombine edilip , aynen uygulanıyorlar .
Başına gelen her şeye alışan sinema seyircisinin de filmin zeka yoksunluğu göz ardı edip ruhuna bürünmemiz ve bir adım sonrasını tüm kalbimizle bildiğimiz olan bitenden keyif almamız , hatta yaşananlara karşı bir heyecan duyması gerekiyor !
New Orleans'ın suç dünyasını elinden geldiğince gerçekçi bir şekilde takdim etmeye çabalayan yönetmenimiz Baltasar Kormakur'un bu amaç uğrunda aklına pek yaratıcı fikirler gelmemiş olacak ki , salt pastel renklere ve epeyce hareketli bir kameraya gömülü olan film bizi yalnızca bu hamleleriyle Hollywood tüketiciliğine yabancılaştıramıyor .
Buna engel olan başlıca film unsuru ise elbette ki , tamamen rastgele bir şekilde filme eklemlenmiş olan yan karakterler ve hiçbir zeka parıltısı barındırmayan bir senaryo .
Baltasar Kormákur'un eline verilen metni yalnızca filmi belli bir stile bağlı çekmek için kullandığı söylenebilir .
Bu da ortaya yer yer adrenalin dozunu yükseltmeyi başaran , fakat hiçbir anında akılda kalıcı olmayı başaramayan bir sıradanlığı çıkarıyor .
Filmin ana fikir bazında da belli bir etiğe göre hareket etmediğini söylemek lazım .
Filme çok ilginç bir şekilde katılan " kötü adamlar ve onlardan daha kötü adamlar vardır , ve asıl suçlu olan daha kötü adamlardır " alt mesajı , Chris karakterinin geri döndüğü suç dünyasından aldığı derin keyifle destekleniyor .
Filmi izlemiyor olsak , anti - karakterlerle süslenmiş bir kara film ile karşı olduğumuzu sanabilirdik , lakin izlediğimiz şey , özellikle aile üzerine övgüler dizen ve ahlaki boyuttan bir an bile ayrılmayacağının sinyallerini veren bir aksiyon filmi .
Bu mevzuunun da öncül olarak altığını çizdiği konu , elbette ki filmin neye hizmet ettiğini çözemiyor oluşu .
Tamamen vasat bir temele oturtulmuş filmin oyuncuları da , filmin bu özelliğine büyük katkı sağlıyor .
Oynadığı filmin janrı ne olursa olsun , tipik karakteriyle vedalaşmayı bir türlü başaramayan Mark Wahlberg , filmin başrolünde vasatı hiçbir şekilde aşamayan bir performans sergiliyor .
Filmin kötücüllük oranının büyük bir miktarını üstlenen Giovanni Ribisi ve Ben Foster da , her detayıyla karikatürize karakterlerine mahkum bir biçimde can çekişiyorlar .
Kısacası filmin kalıplara sıkışmış olan akışı , oyunculuk bazında da kendini gösteriyor .
Son kalemde , Son Vurgun afişinden ve plot'undan anladığınız kadarını görselleştirmekle yetiniyor .
Ne türe yeni bir bakış getirme çabası , ne de teknik olarak yepyeni bir stil sunma çabası var prodüksiyonun .
Yıkılmaya hazır bir dramatik yapıya bağlı olarak iki saatinizi pek sıkılmadan tüketmek dışında size hiçbir şey katmayan bir film izlemek istiyorsanız , kusursuz bir tercih sizleri bekliyor . kaankarsan@gmail.com twitter . com / kkarsan
