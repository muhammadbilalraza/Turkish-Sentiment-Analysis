Danimarkalı yönetmen Susanne Bier imzalı “Sadece Aşk” hikayesinde barındırdığı hüzünlü temalara rağmen insana kendini iyi hissettiren dramatik bir romantik komedi .
Hollywood yapımı hemcinslerinin alışıldık formülünü takip etmek yerine , gidişatını Avrupalı dokunuşlarla donatan film , kimi kusurları göz ardı edildiğinde izlemesi insana keyif veren bir yapım .
Kemoterapi tedavisi yeni tamamlanan Ida’nın hikayesini anlatan film , dokunaklı bir açılışa sahip .
Gelecek birkaç hafta içinde hastalığın vücudunu tamamen terk edip etmediğini öğrenecek olan Ida , kızının İtalya’daki düğününe katılmak için gün sayarken kocasının muhasebe departmanından genç bir kızla ilişkisi olduğunu öğreniyor .
Danimarka’daki bu darmadağınık hayatı geride bırakıp , İtalya’ya adım attığında ise Ida’nın her şeyden önce kendisi hakkındaki duygularını adım adım değiştirecek olaylar dizisi de başlamış oluyor .
Dean Martin’in “That’s Amore” şarkısı eşliğinde girdiğimiz İtalya’dan türlü manzaralar sunan film , bir anlamda batının kendi kendisini nasıl oryantalize ettiğinin de örneklerini sunuyor .
Ida’nın kızı Astrid ve müstakbel damadı Patrick’i , Patrick’in babası Philip’e ait eski bir evde düğün hazırlıkları yaparken görmemizle aklımıza oryantal bir İtalya rüyası yaratan başka bir filmin , Diane Lane’in başrolünde yer aldığı Under the Tuscan Sun ( 2003 ) ’ın gelmesi de bir oluyor .
Filmin gidişatı süresince bizleri takip eden ve neredeyse hikayede bir karaktere dönüşen Danimarkalı besteci Johan Söderqvist’in elinden çıkma müziği ise aynı anda birden fazla filme referans veren bir tanıdıklık yaratıyor . 
“Sadece Aşk”ın nedeyse ilk beş dakikası içinde gözlerimizin önüne daha önce izlediğimiz benzer türde filmlerin gelmesi tabii ki de tesadüf değil .
Bir tür filminin olmazsa olmaz özelliklerinden birinin kendi hikayesinin ancak ve ancak başka filmlerin hikayeleri ile doğrudan bağlantı kurarak anlamlandırılması olduğunu söyleyebiliriz .
Sadece Aşk da bu özelliği çok iyi kullanan ve bu yolla kendisini hem tematik hem de sınıfsal bir seviyeye taşıyan bir film .
Dolayısıyla , Susanne Bier’in yeni çalışmasının Avrupalı olmasının sebebi sadece Danimarka yapımı bir film olmasından değil , verdiği sinemasal referanslar aracılığıyla Avrupalı , hatta genellikle Cahil Periler ( Le fate ignoranti ) ( 2001 ) , Son Öpücük ( L ' Ultimo bacio ) ( 2001 ) ya da Karşı Pencere ( La finestra di fronte ) ( 2003 ) gibi İtalyan asıllı , romantik komedi / dramlarla ilişkilendirilmesinden kaynaklanıyor .
Susanne Bier’in kurduğu bu türlü bağlantılar sayesinde hiçbirini fazla derinleştirmeden çok karakterli bir öyküler bütünü yaratmayı başardığını söylemek mümkün .
Sadece tek bir an , bir bakış ya da kısacık bir sahne ile karakterleri hakkında kocaman birer geçmiş yaratabilen “Sadece Aşk , ” gidişatının birçok aşamasında bunu bir avantaja dönüştürse de zaman zaman bu özelliğine fazla güvenip , kendi kendini tuzağa düşürmekte .
Filmin başka filmler üzerinden kurduğu ‘tanıdıklık’ bağı , yan öykülerin başarıyla kotarılmasına yardımcı oluyor olmasına .
Fakat bu bağ , Ida ve Philip arasında yaşanan esas hikayenin gidişata yayılması ve izleyici tarafından sindirilmesi için ne yazık ki biraz zayıf kalıyor . “Sadece Aşk , ” kocası tarafından aldatılan Ida ile karısını erken yaşta kaybetmiş Philip’in birbirlerine nasıl yakınlaştıklarını anlatırken ortaya gerçekten de izleyenlerin yüreğine dokunan birkaç sahne çıkarıyor .
( Bu bağlamda Philip’in Ida’yı tehlikeli bir bölgede denize girerken gördüğü sahne ile ikilinin bir grup genç insan arasında dans ettikleri sahneye özellikle dikkat . ) Diğer yandan film , bu iki yalnız insan arasındaki bağın hangi arada derede böylesine güçlendiği fikrini ve duygusunu vurgulamakta ne yazık ki yetersiz kalıyor .
Benim kişisel olarak “Matador ( The Matador ) ” ( 2004 ) filminde özellikle hayran kaldığım Pierce Brosnan’ın esaslı oyunculuğu bile Ida ve Philip arasındaki romantik bağı kuvvetlendirmeye yetecek güçte değil .
Bütün bu nedenlerden ötürü Sadece Aşk'ın , hiçbir noktada tıkanmayan kusursuz bir gidişata sahip olduğunu söylemek zor .
Ancak eğer Ida ve Philip arasındaki kimyasal çekimin yetersizliğine fazla kafa yormazsanız Susanna Bier’in bu yeni çalışması sizin için oldukça keyifli bir sinema deneyimine de dönüşebilir .
Tercih sizin .
