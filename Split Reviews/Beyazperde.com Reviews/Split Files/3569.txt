Bu kaçıncı ejderhalı filmdir derseniz haklısınız ancak bu kez Hollywood’dan değil , Alman yapımı ve matematiği gayet bilindik Çirkin Ördek Yavrusu öykülü yeni teknoloji ürünü , evrensel doğrular ve iyilikler dolu , temiz ve sıradan bir film var karşınızda .
En baştan ebeveynlere yanlış mesaj içermediği ancak yeni bir şey söylemediği bilgisiyle korkmadan tavsiye edilebilir yani .
Özellikle vejetaryen olma ve ekolojik dengelerle ilgili çocuklarına hassasiyet kazandırmak isteyenlere daha fazla önerilebilir .
Hedef kitlesi en fazla sekiz dokuz yaşlarındaki çocuklara kadar olan Sevimli Ejderha : Kokonat  her ne kadar macera - animasyon olarak tanıtılsa da en fazla romantik bir macera olarak değerlendirilebilir .
Filmin 3D özelliği ise görsel keyif olarak fazladan bir şey sunamıyor , yani genel anlatı ortalama bir heyecanla tek boyutu zar zor yakalıyor .
Pastel tonlu stabil çocuk kitabı tadında naif ve durağan bir filmin neden 3D çekildiğinin cevabı ise pazarlama stratejisi olabilir en fazla .
Yaş periyodu 3-8 yaş aralığı çocukları ürkütmeden , korkutmadan mesafeli bir hareketlilik sağlayan 3D gözlükler pek dinamizm getirmese de dengeli ve eğlencelik bir atmosfere epeyce yaklaşıyor .
Mekan ; bir ejderha adası , karakterler ; sevimli ejderhalar , kuşlar ve yalnız bir kirpi , olay ise adadan çalınan değerli otun peşinde verilen kahramanlıklar olunca ağzına kadar ders , gözdağı ve farkındalık yaratmayı amaçlayan mesajlar ister istemez sıralanıyor .
Uçamayan ejderha Kokonat , vejetaryen Oscar ve adanın tek kirpisi Matilda aileleri , öğretmenleri ve ada halkı tarafından beceriksiz , yetersiz , uyumsuz kısacası başarısız görülürler .
Oysa bu üç arkadaş tüm adanın hayatını kurtaracak ateş otunun peşinde yürekli , zeki ve eğlenceli bir mücadele vereceklerdir .
Kaldı ki cesaret aşısı niteliğindeki iletiler hoşgörü , dayanışma ve saygıyla taçlandırılıyor .
Film ‘her şeyi dene , büyük düşün , her şeyi yapabilirsin’ sözlü Amerikanvari bireyselci bir şarkıyla açılıyor .
Kahramanların kendilerinde aradıkları güveni tazeleyen sözlerden sonra kapanış dünyanın çok güzel olduğunu haykıran zafer şarkılarıyla yapılıyor .
Uçamayan Kokonat , öğretmeninin metnin başında öğrettiği ‘sıcak hava yükselir’ bilgisini hayata uygulayarak kendini gerçekleştiriyor ve dağların , tepelerin , denizlerin üzerinde süzülerek uçuyor .
Vejetaryen Oscar ise yemek istemediği kuzusu konusunda ailesi tarafından finalde anlaşılıp ve onaylanıyor .
Tüm farklı düşüncelere ve zıtlıklara karşın arkadaşlığın ve gerçek dayanışmanın örneğini veren üç arkadaş büyüklere de örnek oluyorlar .
Büyüklerden sıkılmış , bıkmış ve yorulmuş küçük kahramanlar haklı çıkartılıp ebeveynler anlayışsızlık ve dayatmacılıkla suçlanıyorlar .
Büyükler ve çocuklar çatışmasında iki tarafın birbirine yakınlaşması çocukların haklılığının ispatıyla sağlanıyor .
Yetişkinler çok daha anlayışsız , sığ ve kavgacı olarak etiketlendiriliyor ancak tüm bunlar aile kurumuna uzak , soğuk ve ince ayarlı bir eleştiri adına değil küçük kahramanları biraz daha iyi , güçlü ve haklı hissettirmek amaçlı yapılıyor duygu ve düşüncesi hakim kılınıyor .
Cesaret temalı metin cesur bir şeyler söylemeyi böylece ıskalıyor .
Popüler ve egemen olana alkış tutuyor .
Ekolojik kaygılı mesajlar ise yerel bilgilere saygı duymayanların toprak tarafından kendilerini yutmasıyla sembolize ediliyor .
Aslında oldukça farklı ve değerli bir söylem sanki es geçiliyor ve yeterince vurgulanmadığı için ziyan ediliyor gibi yazık ki .
Birincisi ‘yerel bilgilere saygı duymalıyız’ , ve ikincisi ‘eğer toprağın kendi yerlisini dinlemezseniz toprağın tabiatı bozulur ve sizi yutar’ mesajları altı çizilmeyi hak ediyor aslında .
Ne var ki tek düze ve monokrom atmosfer olay akışını tam anlamıyla sürükleyemediği için film ortalamayı zar zor yakalıyor .
Son olarak bazen dublajla mahvına sebep olunan çocuk filmlerinin aksine Sevimli Ejderha ve Kokonat’a ruh üfleyen seslendirmelerden dolayı Oya Küçümen kocaman bir alkışı hak ediyor .
Şenay Tanrıvermiş
