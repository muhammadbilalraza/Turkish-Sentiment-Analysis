29. İstanbul Film Festivali'nin ' LG ile Geceyarısı Çılgınlığı ' bölümünde ' Bizi Şerden Koru ' isimli küçük ve sarsıcı bir korku filmi vardı .
Danimarka sinemasının ilginç isimlerinden Ole Bornedal'ın imzasını taşıyan filmi , bölüm için hazırladığımız sinemasal dosyasında ele almıştık .
Frozen'ın şaşırtıcı güzelliklerine eğilmeden önce ' Bizi Şerden Koru ' için yazdıklarımızdan küçük bir alıntı yapalım : ' Bizi Şerden Koru " yu ilginç kılan , sarhoş bir şekilde kan dökmek isteyen kasabalıların tıpkı zombiler gibi evi sarması . Evin etrafını sarma bölümü şaşırtıcı derecede "
Yaşayan Ölülerin Gecesi " ni hatırlatıyor . Yönetmen bize ; esas ( vahşi ) zombiler insanlardır , hele gözü dönmüş canlılar evinizi sarsın bakalım , diyor . Avrupa'da yabancı olmak , ateş üzerinde oturmak gibi ve yeni " korku " sineması bu aslında . ' Bornedal'ın gerçekçi filmi korku sinemasından ilham alıyor ve hatta alkolün de etkisiyle ' zombimsi ' davranışlar gösteren yabancı düşmanlarının bir evin etrafını sarmasıyla da zombi sinemasına yaratıcı bir gönderme yapıyordu . Elindeki malzeme bir gazete haberinden çok daha karışık değil ve linç psikolojisine dair önemli şeyler söylemeyi başarıyor yönetmen . Tür sinemasındaki bu ' sahici korku ' eğilimi , ticari klişe avcılığına karşı ciddi bir alternatif oluşturmaya başladı . Korku sinemasında , kültür farklılıklarına rağmen hep aynı filmi izlediğini düşünen izleyicilere ; Frozen da tıpkı Bizi Şerden Koru gibi ' temiz hava ' etkisi verecektir . Hatta uyaralım , Frozen ciğerlerinizi acıtabilir . Kısıtlı maddi imkanlarla kayak tatili yapan üç arkadaş ( bir çift ve erkeğin çocukluk arkadaşı ) çalışanları kafalayarak ortamın sunduğu güzellikleri sonuna kadar kullanmaya çalışıyorlar . Hatta gündüz yapılan telesiyej yolculukları da bizim snowboard meraklılarına az geliyor ve akşam da yapmak istiyorlar . Fakat görevliler arasında bir karışıklık olunca , üçlü grup bir pazar akşamı telesiyejin tepesinde kalıyorlar . Yerden epey yukardadırlar ve aletin yeniden çalışması için cumaya kadar beklemeleri gerekmektedir . Ölümcül soğuk ve aşağıda iştahla gezinen kurtlar arasında umutsuzca bir çıkış yolu bulmaya çalışırlar . Adam Green , fazla uzatılmış bir görevli kafalama sahnesinin ardından bekar gencimizin bir başka kızla olan banal tanışmasını önümüze koyunca , Saturn ödüllerine aday olan Frozen'ın fazla abartılıp abartılmadığını düşünmeye başlıyorsunuz . Fakat telesiyej durduktan ve ışıklar kapandıktan sonra Green gerçek bir ustalık göstermeye başlıyor . Özellikle korku sineması meraklılarının sahici bir deneme görmesi açısından mutlaka izlemesini istediğim Frozen'ın sürprizlerini açıklamak gibi bir niyetim yok ; ama kısaca her gencin kurtuluş için kendi formülünü hayata geçirdiğini söyleyebiliriz . Bu esnada izleyici de ' aynı durumda ben ne yapardım ' sorusunu ciddiye almaya başlıyor . Beklersen donarsın , atlarsan kurda kuşa yem olursun . Acaba acaba , derken zekice geliyor filmin cevabı . Kar sporlarına meraklı gençleri avlayan münzevi bir köylü yok . Altın meraklısı nazi zombiler de . Karın altında uyanmayı bekleyen eski çağlardan kalma bir canavar da yok neyse ki . Doğa tarafından öğütülmemek için saksıyı çalıştırması gereken üç genç var . Frozen bir kere iyi yazılmış bir senaryoya sahip , gayet abartısız üç sıradan genç var karşımızda . Sonrasında ise gayet iyi çekilmiş . Demirden bir kafes içinde ölümü beklemenin çaresizliğini sonuna kadar hissettiriyor . Filmin en büyük kozu ise kurtuluş imkanının bir bulmacaya dönüşmesi . Benzer bir yapıyı henüz buralara uğramayan ' Symbol ' isimli Japon filminde de görmüştük . Bir adam gözlerini bembeyaz büyükçe bir odada açar . Duvardaki acayip melek çocuklara her dokunduğunda odaya bir obje düşer ve kahramanımız bu objeleri kullanarak odadan kurtulmaya çalışır . Oyun lezzeti veren bir sinema deneyimi diyebiliriz ' Symbol ' için . Frozen da izleyiciyi kendi kurtuluş senaryosunu düşünmeye yönlendiriyor . Bu oyuna kendinizi kaptırdığınız oranda , unutmanız da güç olacaktır bu nefis filmi .
