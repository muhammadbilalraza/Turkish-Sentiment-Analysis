Abbas Kiarostami’nin dijital kamerayla çektiği 10 , deneysel bir film olarak kabul edilebileceği gibi , bir güncel sanat çalışması olarak da görülebilir .
Bu nasıl görmek istediğinize ya da nerede izlediğinize göre değişir .
Minimalist sinemanın ilerleyebileceği en uç noktalarından birine gidip bütün hikayesini bir arabanın içine yerleştiren film , yönetmenin şaşırtıcı üslubu kadar , ' oyuncularının ' performansıyla da dikkat çekiyor .
Yeni İran sineması , ülkesinin gerçeklerini çarpıcı bir şekilde gözler önüne sermek için klasik sinema anlayışından uzaklaşmaya devam ediyor .
Bu ilerici yolculuğun unutulmaz ( ilk ) adımlarından birisi , Cafer Panahi’nin Ayna isimli çalışmasıydı .
Filmde , okuldan sonra tek başına eve dönmek zorunda kalan küçük bir kızı izleriz .
Bir türlü evin yolunu bulamaz ve en sonunda karakteri canlandıran küçük oyuncuyu da çileden çıkarır .
Kamera önündeki karakterini beğenmeyen oyuncu , başta yönetmen olmak üzere tüm sete isyan edip çekim yapılan alandan uzaklaşır .
Filmini bitirmek isteyen yönetmen son çareyi , şehirde tek başına yürüyen kızı gizli gizli kameraya almakta bulur .
Kendi kabuğunu kıran bu anlatım , takipçi bir kameranın eşliğinde İran sokaklarını gözler önüne serer .
Eğer amaç , bir ülkeyi bütün çıplaklığı ile gözler önüne sermekse , dramatik yapıyı azıcık sarstıktan sonra kamerayı sokağa çevirmekte hiçbir sakınca yoktur .
Henüz saflığını yitirmemiş olan ( görünen ) köy kılavuz istememektedir .
Dolayısıyla , kendisine fazlasıyla güvenen ve kendi adımlarını takip ederek evine dönmek isteyen kızı takip etmekte de kesinlikle sakınca yoktur !
Tamamı , modernleşme çabasında bir kadının arabasına binen yolcularla konuşmalarından oluşan 10 da benzer bir yolu takip ediyor , yani dramatik yapının ağırlığını hafifleterek gerçeğe yaklaşmaya çalışıyor .
Belgeselmiş gibi gözüken bu filmi belgesel olmaktan çıkaran ve başka bir yolu tercih etmesini sağlayan ise , izleyiciyi soruların ve cevapların ötesinde bir tartışmaya davet etmek istemesi .
Yönetmen , filmini başından sonuna kontrol altında tutan bir author tavrından ya da konrol altında tutmaya çalışan belgeselci tavrından uzaklaşarak , kendisini de bu keşfin meraklı takipçileri arasına koyuyor .
Arabasına binen birbirinden farklı kadınlara sorular soran ve onları anlamaya çalışan kadın , bir yandan kendisini de keşfetmeye çalışmaktadır .
Belki de bu yüzden bir gece vakti arabasına aldığı sokak kadınının düşüncelerini benimseyip bir başkasına aktardığına şahit oluruz .
Erkek otoritesi altında ezilen ve bir çıkış arayan İran kadınlarından farklı olarak , yürütemediği bir ilişkisini bitirmeye cesaret edilmiş bir kadındır aynı zamanda .
Fakat bu cesaret , ne yazık ki kendisini tam anlamıyla ifade edebilmesini de sağlayamıyor .
Kendisini kabul ettirebilmek için , en başta oğluyla bir iletişim kurabilmesi gerekiyor .
Kendi yaşamının direksiyonun başına geçme cesaretini gösteren kadın , bu yolculuğunu anlamlandırabilmek için çevresinin de değişmesi gerektiğini bilmektedir .
Yoksa bir erkeğe bağlanmaktan kaçınmak sorunların çözülmesinde yeterli değildir .
Kiarostami , saatlerce uzunluktaki görüntü arasından , on ayrı öykücükle birbirinden ayrılan 90 dakikalık bir parçayı karşımıza çıkarıyor .
Fakat ortaya çıkan öyküler yönetmenin bakışını tam olarak orta koymuyor .
Tavrını belki de en başta , bu filmin düşüncesini oluşturarak ortaya koyan yönetmen , hikayelerden yola çıkarak kesin sonuçlara varmamızı istemiyor .
Kendi arabasını kullanma özgürlüğünü elden eden kadının , diyaloglarındaki kendine ve çevresine dönük anlama çabası yönetmen için de geçerli .
Farklı dünyalardan kadınların yaşamları , düşünceleri ve birbirleriyle olan ilişkileri manzarayı ortaya koymayı hedefliyor .
Belki de filmdeki en keskin ayrım , kadının oğluyla olan diyaloglarında ortaya çıkıyor .
Gölgesi küçük bir çocuğun varlığıyla bile arabaya düşen otoritenin kadınlara tanıdığı sınırlı özgürlük , olumlu bir iletişimin yolunu açamıyor .
Tıpkı , kadının kocasından ayrılmak için belirlenmiş iki gerekçeden birini , gerçek olmasa bile sunmak zorunda kalması gibi , küçük özgürlükler de bu ortamda anlamını bulamıyor .
Tamamı bir arabanın içinde geçen 10 , aynaya monte edilmiş dijital bir kamerayla çekilmiş .
Film bize bir kez daha , dijitalin teknik olanaklarının farklı bir sinemanın kapısını aralayabileceğini gösteriyor .
Dijital kameraların artık sadece harcamaları düşürmek amacıyla kullanılamayacağının en güzel örneklerinden biri .
Belgesel ile kurgusal arasındaki sınırda gezinen yönetmenler , yeni bir gerçekçiliğin kapısını aralıyorlar .
Kiarostami bunu daha da ileri götürerek ( zorlayarak da diyebilirsiniz ) neredeyse güncel sanatın kapısına dayanıyor .
İran sinemasından gelen son derece önemli bu yapım , belki bizim yönetmenlerimizin de dijital kameralar üzerine bir kez daha düşünmelerini sağlayabilir .
Bütün bu mantığı çözüp , Türk sinemasının son yıllardaki en önemli denemelerinden birine imza atmış olan Ümit Ünal’ın 9 filminin de , 10’dan geri kalmadığını belirtmek gerekiyor .
Belki genç kuşak , onu daha da ileri götürebilir . * 10 üzerine yazılan bazı eleştiri yazılarında , filmin en nihayetinde sinemada yeniliklere açık izleyicilerin zevk alabileceği bir yapım olduğu belirtiliyor .
Bence tam da kapalı izleyicilerin görüp keşfetmesi gereken bir yapım .
Her anlamda sinemada günceli yakalamak adına çok önemli .
