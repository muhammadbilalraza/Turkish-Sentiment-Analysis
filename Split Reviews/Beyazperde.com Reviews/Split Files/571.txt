Gösterime girdiği 2013 yılının hemen akabinde 2014 yılının Akademi Ödülleri’nde Türkiye temsilcisi olarak yarışa giren Kelebeğin Rüyası’ndan bu yana Son Umut , 8 Saniye ve Pek Yakında filmlerinde farklı rollerde seyrettiğimiz Yılmaz Erdoğan , hem senaristliğini hem yönetmenliğini üstlendiği altıncı uzun metraj filmi Ekşi Elmalar ile bir kez daha sinema seyircisini selamlıyor .
Yılmaz Erdoğan’ın “yazan ve yöneten” sıfatlarıyla imza attığı yapımlarda ( örneğin Vizontele ya da Kelebeğin Rüyası ) yaşanmış hikayelerden beslenmeyi sevdiğini biliyoruz .
Son filminde yine BKM ile çalışan Erdoğan bu geleneğini bozmadan bu sefer yine kendi köklerinden yararlandığı bir aile hikayesi kurguluyor .
Öykü bu ya , elma bahçeleri herkesin dilinde nam salmış olan , Hakkari belediye başkanı Aziz Reis , 1977 yılında yapılan son yerel seçimi kaybeder .
Reis’in ters mizacı kadar ünlü bir diğer özelliği de , evlenme çağına gelmiş ama pek de insan yüzü görmemiş 3 güzel kızın babası olmasıdır .
Film kısa özetinde ya da fragmanında , Yılmaz Erdoğan’ın kendi teyzelerinin hikayesinden yola çıkarak kurguladığı bu 3 genç kızın Muazzez , Türkan ve Safiye'nin öykülerini anlatıyor gibi görünse de esas başrol aslında Erdoğan’ın canlandırdığı Aziz Reis .
Zira karısının da , kızlarının da hayatını , olayların gidişatını belirleyen bizzat kendisi .
Muazzez karakterinin dış ses anlatımı senaryoya çerçeve bir öykü oluştururken , seyirci Muazzez’in nerede durup da bu anlatımı gerçekleştirdiğini ilk yarım saatte pek çözemiyor .
Muazzez’in gelecekteki halini gördüğümüz ilk plan ise filmin merak unsuru yaratan ilk kırılma noktası aslında .
Hakkari’den Antalya’ya uzanan olay örgüsünün daha fazla detayına girmeye ise pek lüzum yok ; zira yazarlığı sinemacılığından önce gelen Erdoğan’ın kaleminden çıkan senaryonun başı sonu derli toplu film seyretme hasretini giderdiğini söylemek yeterli olacaktır .
Yapım , dönem filmi olmasından ötürü en çok övgüyü şüphesiz ki sanat yönetimi ve yapım tasarımdan alacaktır .
Ülkemizde pek kadri kıymeti bilinmese de özellikle dönem filmi alt janrının en az tarih danışmanları kadar önemli bir hususu , bu iki teknik kategoridir ki Ekşi Elmalar’da sanat yönetimi birkaç detay dışında neredeyse kusursuz diyebiliriz .
Filmin rengi o kadar canlı ki izlediğiniz hikayenin dramatik unsurlarını insan bazen unutabiliyor bile .
Oyunculuklarda ise üç kadın başrol Farah Zeynep Abdullah , Songül Öden ve Şükran Ovalı yönetmenin kendilerinden beklentisini yerine getiren oyunculuklar ortaya koyuyorlar ; özellikle yardımcı rolde Fatih Artman’ın ‘çekingen mühendis bey’ performansı tam seyirlik !
Yılmaz Erdoğan ise önce nefret edilen , sonra acıma duygumuzu kaşıdığı karakteri ile tanığı olduğu öyküye gayet içerden bir bakış atıyor .
Seyircinin ilk bölümde karakterden özellikle nefret etmesini ve ikinci bölümde özellikle acımasını istercesine , ‘işte sevseniz de sevmeseniz de bu da böyle bir insandı’ mesajı veriyor .
Ama kızlarının affettiği Aziz’i biz seyirci olarak affeder miyiz , orası sorgulamaya açık !
Öte yandan öncekilere nazaran bu filmde , kimi cumhuriyet devrimlerinin ve düzeninin şablonlarla eleştirilmesi , politik söylemler - 1970 sonundaki sağ - sol çatışmalarının sabun köpüğü gibi çok yüzeysel geçilmesi hariç - seyircinin gözüne batmayacak düzeyde tutulmuş diyebiliriz .
Sonuç olarak , sürprizli ve melodram finaliyle “erkekleri bile ağlatacak filmler” listesine girmeye aday Ekşi Elmalar , yerli filmlerde ' sinema duygusunu ' özleyen gişe seyircisine iyi gelecek bir iş .
Aşk öyküsünden daha fazla , gönüllerde ekşimtırak bir tat bırakacak bir aile hikayesi .
