Yeni bir yüzyıl , değişen bir çağ , bambaşka anlayışlara sahip yepyeni bir nesil .
11 Eylül felaketinin ardından , 20’lerin başında gençliğine merhaba demiş insanların hayata hazırlandığı günler .
Amerika , Sacramento .
Tren raylarının bir kenarında ferah bir yaşam süren , ekonomik durumu genele oranla çok daha iyi olan aileler , diğer tarafında ise maddi zorluklar içinde çırpınan insanlar .
Bunların tam ortasında ise özel bir lise . 
Daha önce France Ha gibi önemli filmlerde yer almış , adını aklımıza çoktan kazımış olan genç oyuncu Greta Gerwig , ilk kez yönetmen koltuğuna oturuyor ve Lady Bird , bizdeki adı ile Uğur Böceği filmini çekiyor .
Sacramento’dan New York City’e gelen ve burada kariyer yapan başarılı oyuncu , aynen kendi gençliğinde olduğu gibi bir hikayeyi paylaşıyor taze bir yönetmen olarak .
Kendisi bu filmin bir otobiyografi olmadığını söylüyor ve kendi hayatına ait ufak tefek öğeler haricinde Uğur Böceği’nin bağımsız bir hikayeden ibaret olduğunu ekliyor .
Bu arada senaryoya imza atan da yine kendisi .
Kısacası Gerwig’in geçmişini anlatıyor olsun ya da olmasın , o yıllara ait samimi bir yaşanmışlığı izliyoruz . 
İrlandalı genç aktris Saoirse Ronan’ın başrolünde olduğu yapım , içten yaklaşımı bir yana , oyuncularıyla da yükselen bir proje olmuş .
Hem güldüren , hem de gözleri yaşartan sıcak , ciddi ve yer yer moral bozabilen bir serüven . 
Ekonomik durgunluk yüzünden iyice zor duruma düşen Marion ( Laurie Metcalf ) , kocası Larry ( Tracy Letts ) , lise çağındaki kızları Christine ( Ronan ) , üvey oğulları Miguel ( Jordan Rodrigues ) ve onun kız arkadaşı Shelly ( Marielle Scott ) ‘nin hayatından küçük bir kesit .
Ömrü hastanede mesai üstüne mesai ile geçen anne Marion ve işsiz kalan baba Larry , genç kızlarını güçlerinin yettiği tek okula gönderiyor .
Özel bir Katolik okulunda eğitime devam eden Christine ise bu zor günlerin ‘biraz farkında , biraz değil’ büyümeye gayret ediyor .
Üvey abisi sağlam bir eğitim , iyi bir diplomaya rağmen sevgilisi ile markette çalışırken , kendisine Lady Bird ( Uğur Böceği ) olarak seslenilmesini isteyen genç kız çok daha fazlasını arzuluyor .
New York City’e taşınmak , çok büyük üniversitelerde okuyabilmek , farklı mesleklerin en iyisi olabilmek . 
Uğur Böceği , en yakın arkadaşı Julie ( Beanie Feldstein ) ve ilk aşkı Danny ( Lucas Hedges ) ile mutlu mesut yaşamına devam eder , okuldaki notları bir yukarı bir aşağı iner çıkar , Kyle ( Timothée Chalamet ) ve Jenna ( Odeya Rush ) gibi ‘rayların güzel yanında yaşayan’ arkadaşlar edinir .
Güler , ağlar , şımarır , burnu sürter , büyür , küçülür ve yaşadığı ülkenin o dönemdeki halinin bir yansıması haline gelir .
Onu çok seven ancak öyle yetiştirildiği için kızına da baskı kuran annesiyle çatışır , Rahibe Sarah ( Lois Smith ) ve Peder Leviatch ( Stephen Henderson ) ’ın büyük destekleriyle kendi olur .
Bitmeyecek bir büyüme ve kendi olma macerasının ilk adımlarını atar . 
Yönetmen Gerwig , ilk filminde hiç beklenmedik bir başarıya imzasını atmış .
Aslında sıradan birer yan karakter olarak etrafta dolaşabilecek olan Julie , Danny , Rahibe Sarah , Peder Leviatch ve Kyle’ı gerçek birer insan suretine büründürmüş .
Kendi yazdığı senaryonun yetkinliğinden beslenen bu başarı sayesinde hem oyuncular gerçek birer parlayan yıldız haline gelmiş , hem de oldukça akıcı bir film ortaya çıkmış .
Aslında zorlu bir hayatı , bu gerçekliğin farkında olmayan bir gencin gözünden , çevresindeki arkadaşlarını da kullanarak anlatmış , hem de o yılların ABD’ni sergilemiş .
Sevecen ve değişen çağın ortasında kala kalmış bir baba , ailenin direği olayım derken bir yandan yıkabilen de anne , yeni milenyumun paranoyalarını hemen kabullenmiş arkadaşlar , ileriye daha ümitle bakabilen yaşlı ve dindar insanlar .
Nezih bir yemek masasında toplanmış karakterlerin en iyi şekilde yansıtıldığı , şık bir tablo . 
Anne ve kız rollerindeki Saoirse Ronan ile Laurie Metcalf , filmin önde gelen iki büyük ismi .
Karşılıklı olarak muazzam bir performans sergilerlerken , karakter çatışmasını da olabildiğine doğal şekilde sahnelemişler .
Hatta aynı konumdaki çoğu çocuk ve annesi ( keza Tracy Letts sağolsun babası da ) filmi izlerken kendilerini görecek .
Unutmadan , Julie rolündeki tatlı mı tatlı performansıyla Beanie Feldstein ve izlerken sarılmak isteyeceğiniz pederimiz Stephen Henderson ayrı ayrı alkışı hak ediyorlar . 
Uğur Böceği filmi belki çok büyük bir hikaye anlatmıyor , şaşırtıcı söylemleri yok ve muhtemelen sinema tarihine bir klasik olarak geçemeyecek ancak minimal tavrı , samimiyeti ve üç aşağı beş yukarı herkese anlatacak bir şeyleri olan bir yapım olarak ilgiyi hak ediyor . 
Projenin En İyi Film , En İyi Yönetmen , En İyi Orijinal Senaryo ve En İyi Kadın Oyuncu ( Ronan ) ile En İyi Yardımcı Kadın Oyuncu ( Metcalf ) dallarında Oscar adayı olduğunu not düşelim . 
burcinaygun@gmail.com
