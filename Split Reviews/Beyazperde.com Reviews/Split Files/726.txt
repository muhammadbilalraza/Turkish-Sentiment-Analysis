Şu çok açık ; Türk sinemasının tartışmasız en iyi oyuncularından biri olan Şener Şen’i beyazperdede izlemek için Yavuz Turgul’un çektiği filmlere muhtacız .
Aralarında nasıl bir anlaşma var bilemiyoruz , ortada kanla imzalanmış bir kontrat olduğunu düşünmüyorum .
Naif bir gönül birliğinden söz etmek daha mümkün .
Öyle olmasa , 80’lerde çok popüler olan ¨kimliğini ve cinselliğini keşfeden kadın¨ temasına uygun çektiği Fahriye Abla ( 1984 ) dışındaki tüm Yavuz Turgul filmlerinde Şener Şen’in başrolde karşımıza çıkması gibi Türk sinema tarihinde nadir görülen ( aslında görülmeyen ) bir durum yaşanmazdı .
Peki , bu bizi üzüyor mu ?
Asla !
Bir Yavuz Turgul filminde Şener Şen’i izlemek her seferinde iyice yıllanmış ve lezzet kazanmış nadide bir şarabı içmek gibi .
Mutlak bir doyum anı . 
Ancak , Yavuz Turgul da ustaların lanetinden mustarip .  Muhsin Bey ( 1987 ) , Aşk Filmlerinin Unutulmaz Yönetmeni ( 1990 ) ,  Gölge Oyunu ( 1992 ) gibi başyapıtlar çekmiş ,  Eşkıya ( 1996 ) ile Türk filmlerini yeniden gişe yapar hale getirmiş bir sinemacı olarak her filmi öncekilerle karşılaştırıldı .
Bu baskı ile gelen eleştiri Yavuz Turgul’un son dönem filmlerini başarısız gibi algılamamıza bile yol açtı denebilir .
Sıcağı sıcağına yazılan kritikler ve gişe istatistikleri sinemacıları kendileriyle dövüşmeye zorluyor .
Tavsiyem ; bu stresten arınmış bir sinemasever olarak koltuğunuza oturun .
O zaman şunu göreceksiniz ; bu iyi yazılmış , iyi çekilmiş ve iyi oynanmış bir film .
Şimdi kıymetli , zaman geçtikçe daha da kıymetlenecek . 
Şener Şen 7. kez bir Yavuz Turgul filminde başrol olarak karşımıza çıkıyor ancak oyunculuk kariyerinde buna benzer bir rolü daha önce canlandırmış değil .
Köy ağası olarak karşımıza çıktığı filmlerden farklı olarak bu kez acımasız bir tekstil imparatoru , duyguları yok olmuş / edilmiş bir insan .
Zor bir rol , inandırıcı olunamadığı takdirde kolayca karikatüre kaçabilecek tehlikeli bir performans .
Üstelik bu kez Şener Şen’in yanına verilmiş güçlü bir kanat adamı yok .
Yavuz Turgul bu kez , Muhsin Bey’in Ali Nazik’i , Gölge Oyunu’nun Mahmut’u , Eşkıya’nın Cumali’si ya da Av Mevsimi’nin İdris’i gibi bir yardımcı karakter yazmamış .
Hatta geriye kalan tüm rolleri Şener Şen’in karakter yaratımını öne çıkaracak şekilde fona yerleştirmiş .
Bu eleştiriden muaf olan tek karakter , Rutkay Aziz’in canlandırdığı şiirsever Altan oluyor ki o da aslında asıl karakter olan Mazhar’ın alter egosu görevini üstleniyor .
Bu yorum abartılı geldiyse kendisini bir tür omuz meleğine de benzetebiliriz .
Altan meleğinin sağda mı yoksa solda mı olduğu sorusu ise büyük bir kırılma anı yaşayan Mazhar’ın yeni hayatına baktığınız yerden belli olacak . 
Yavuz Turgul , Yeşilçam zamanlarından gelen bir sinemacı .
Bu gelenekten gelen tat - doku onun tüm filmlerine bir şekilde sirayet etmiştir ancak ben en yoğun halinin Yol Ayrımı’nda olduğunu düşünüyorum .
Şöyle ki ; sıradan insanların sanatı / eğlencesi olan sinemada sınıf mücadelesini göstermek güçlü bir çatışma duygusu ve finalde katharsis yaratır .
Yeşilçam sinemacılarının iyi bildiği bir şeydir bu .
O yüzden uzun yıllar sonra bir gişe filminde işçi sınıfından insanlar görmek , hikayenin o hak mücadelesini desteklediğini hissetmek beni çok mutlu etti .
Ertem Eğilmez’in 1973 yılında çektiği Oh Olsun’u hatırlayın .
Babasının fabrikasında çalışan kıza aşık olan Tarık Akan’ı izlemek ve finalde patron babanın değil grevci işçilerin yanında durduğunu görmek seyirciyi mutlu etmişti .
Burada da hemen hemen aynı fikir uygulanıyor ancak o zamanlardan gelen diğer sinemacıların aksine Yavuz Turgul bu fikri 2017 Türkiye’sine uydurmayı başarıyor .
Mazhar ve Emine’nin arasında yaşanacak bir aşk fikrine ihtimal bırakıyor ancak bunu net bir kadraja oturtmuyor .
Eğer bunu yapsaydı ortaya gerçekten eleştirilecek bir film çıkabilirdi ancak Yavuz Turgul’un kalemi ve kamerası bu tehlikeli virajı ustaca almış . 
Gelelim , Mazhar’ın bisiklet tutkusuna .
Filmi basın gösteriminde izleyen çoğu eleştirmen gibi ben de aynı şeyi düşünüyorum ; buradaki esin Yurttaş Kane ( Citizen Kane - 1941 ) filminden geliyor ve Mazhar’ın bisikleti açıkça görülüyor ki Charles Foster Kane’nin kızağı yani Rosebud .
Kane’in ölmeden önce mırıldandığı son kelime olan ve bir gazetecinin araştırmasıyla nihayetinde onun çocukken bindiği kar kızağının ismi olarak ortaya çıkan Rosebud bu filmde de Mazhar’ın bisikleti oluyor .
Kane ve Mazhar’ın bir başka benzer noktası ise baba baskısı ile ¨güçlü adam¨ olmayı öğrenerek büyümüş olmaları .
Yol Ayrımı’nın sinema tarihinin en önemli filmlerinden biriyle bu kadar yakın bir bağ kurması tesadüf değil , ortada bir fikir aşırma durumu olduğunu da düşünmüyorum .
Bana kalırsa Yavuz Turgul , Yurttaş Kane’in bittiği yerden kendi filmini başlatmış .
Kane , Rosebud’ına yani çocukluğuna , saf hayallerine , sevme kabiliyetine ve vicdanına hasret kalarak son nefesini verirken Yavuz Turgul’un senaryosu Mazhar’a ikinci bir şans veriyor ve ona ¨eğer iyi biri olursan o bisiklete yeniden binebilirsin¨ fikrini yüklüyor .
Filmde ¨tanrının içimizdeki ışığı¨ olarak tanımlanan vicdan duygusuna yeniden kavuşan Mazhar’ın yürüdüğü yeni yolu da Robert Frost’un Gidilmeyen Yol adlı şiiriyle duygusallaştırıyor . ¨bir ormanda yol ikiye ayrıldı , ve ben – ben gittim daha az geçilmişinden , ve bütün farkı yaratan bu oldu işte . ¨
Uzun lafın kısası ; Yol Ayrımı iki büyük ustanın yeniden karşımıza çıkarak bizi çok mutlu ettiği filmlerden biri daha .
Yavuz Turgul’un hangi filmi daha iyiydi diye düşünmeden izlediğiniz takdirde çok keyif verecek .
Şener Şen’in güçlü oyunculuğu , çok iyi bir senaryoda , Yavuz Turgul’un reklamcılıktan beslenen ve dönemdaşlarının aksine köhnemeyen rejisiyle nefis bir filme dönüşüyor .
Filme yönelik ¨dizi estetiğine sahip¨ eleştirisine de kulak asmayın .
Bu cümleyi , dizi işinin geldiği noktayı ve asıl onların film estetiğine kavuştuğunu görmezden gelen birileri kurabilir ancak .
150 dakikalık süresine rağmen perdeden gözünüzü ayırmanıza imkan bırakmayan şiir gibi bir film .
Filmler bizi değiştirmez ancak değişmemize ve daha iyi biri olmamıza yardımcı olur .
Bu da o filmlerden biri .
Haftanın en iyi seçimi olarak Yol Ayrımı’nı şiddetle tavsiye ediyorum .
Ha , bu arada ; filmin kör kitapçısının Mazhar’a verdiği iki kitap bize de şiddetle tavsiye , not alın .
İyi seyirler . 
murattolga@otekisinema.com
