İlk filmi Amerikan Güzeli ( American Beauty ) ile Oscar ödülünü kazanan ; daha sonra baba - oğul merkezli şık bir suç filmi olan Azap Yolu ( Road to Perdition ) ile tek atımlık bir tüfek olmadığını ispatlayan Sam Mendes , üçüncü ve en komplike filmi Jarhead ile sinemalarımızda .
Jake Gyllenhaal tarafından canlandırılan Anthony Swofford adlı piyadenin etrafında dönen Jarhead , bir savaş filmi değil , bir askerlik filmi .
Vietnam gazisi bir babanın oğlu olan Swofford , orduya yazıldıktan bir süre sonra Irak'ın Kuveyt'i işgal etmesi üzerine bölgeye gönderilen Amerikan askerleri arasında yer alır .
Saç traşları ve çoğu örnekte boş bir kaptan farkı olmayan kafaları sebebiyle " Kavanoz Kafa ( Jarhead ) " olarak adlandırılan erler , hiçbir düşman askeriyle yüzyüze bile gelmeyecekleri , bütün görevlerinin beklemek olduğu bir süreç geçirirler .
Ama Swofford'a göre , bir kez silah taşıdın mı , ellerin hayatın boyunca hep o silahı arayacaktır .
Jarhead'in Amerika'da amaçsız ve boş bulunmasına şaşırmamak gerek .
Karakterlerin kışlaya ilk girişlerinin hapishane filmlerinden aşina olduğumuz şekilde çekilmiş olmasından itibaren , bunun önce askerlik kurumunu ardından Körfez Savaşı'nı ve Amerika'nın dış politikalarını eleştiren bir film olduğu açık .
Ordusuna saygısızlık etmekten çekinse de , askerlerin Körfez bölgesine ilk getirildikleri andan itibaren siyasi açıdan nasıl yönlendirildiklerini göstermekten de kaçınmıyor .
Jarhead'i amaçsız bulanlara söylenebilecek şey , filmin esas derdinin anlattığı savaşın anlamsızlığı olduğu .
Jarhead , özellikle iki savaş filmi klasiğine bariz göndermeler yapıyor .
Bunlardan ilki , sinemanın gördüğü en önemli anti - militarist işlerden biri olan Kubrick klasiği Full Metal Jacket .
Diğeri ise Coppola'nın efsanevi Kıyamet'i ( Apocalypse Now ) .
Eğitim süreçlerinde kışladaki askerlere Kıyamet'in izlettirildiğini gördüğümüz sahne , filmin kilit noktalarından biri .
Askerlerin bombalanan Vietnam köylerini izlerken nasıl gaza gelip coştuklarını gördüğümüz bu sahne , Vietnam'da yaşadığı hezimeti sinema yoluyla telafi etmeye çalışmış Amerikalılar için yeni bir savaşın , ezilen gururlarını tamir etmenin bir yolu anlamına geldiğini düşündürüyor .
Filmin son kısmında askerlerin otobüsüne binen Vietnam gazisinin hali de bu yorumu destekliyor .
Belki de ABD'nin yapmaya çalıştığı şey hala bu : kendine Vietnam'ın ezikliğini unutturacak askeri zaferler arıyor ; sadece siyasetçileriyle değil , halkıyla da .
Anthony Swofford'un otobiyografisinden uyarlanmış olan Jarhead , bu karakterin gözünden anlatılmış bir film .
Bu tür filmlerde hep olduğu gibi , Gyllenhaal daha ziyade etrafını gözlemleyen bir karakteri oynuyor .
Swofford , filmin açılış kısımlarında gerçekçi olmadığını düşündürecek kadar alaycı biri olarak sunuluyor .
Ama buradaki amaç , yaşadıkları ve gördükleri yüzünden geçireceği değişimin altını çizmek .
Kışlaya ilk girdiğinde belli bir siyasi bilincinin oluşmuş olduğunu söyleyemeyeceğimiz ama en azından eğitimli biri olan Swofford'un katılaşması başarıyla yansıtılmış .
Bu yıl Brokeback Dağı ile Oscar'a aday gösterilen Gyllenhaal'un aslında en iyi performansını Jarhead'de verdiğini söylemek bile mümkün .
Film , özdeşleşmeye dair de ilginç oyunlar oynuyor .
Bu tür bir filmde seyircinin kahramanla özdeşleşmesi beklenir .
Ama Swofford'un askerlikten önceki yaşamından bahsettiği kısımda kendisiyle ilgili birçok bilgiyi bizimle paylaşmayacağını özellikle belirtmesi ve bunun görsel olarak da yüzümüze kapatılan kapılarla altının çizilmesi , bu karakterle aramıza baştan bir mesafe koyuyor .
Onu , Araf benzeri askerlik süreci boyunca tanıyoruz .
Bir yeniyetmeden olgun bir erkeğe dönüştüğü bu süreçle .
Sam Mendes'in üçüncü filminde grafik görsel üslubu yine oldukça etkileyici .
Bu kez yaşayan en büyük görüntü yönetmenlerinden Roger Deakins ( Esaretin Bedeli , Fargo , Kundun , Orada Olmayan Adam ) ile birlikte çalışmış ve Deakins'e kariyerinin en başarılı işlerinden birini çıkardığı malzemeyi sağlamış .
Özellikle yanan petrol kuyularının çevresinde geçen sahneler sinema tarihinin unutulmazları arasında yerini alacaktır .
Bu sahnelerin stüdyo ortamında çekildiğini de belirtmeden geçmeyeyim .
Jarhead'in bir başarısı da müzik kullanımında .
Swofford , bir sahnede The Doors'un Break on Through adlı parçasını çalarak geçen bir helikopterin arkasından , " Bu Vietnam'ın müziğiydi , bizim kendi müziğimiz bile yok " diye bağırıyor .
Böyle bir lafı eden filmin , ele aldığı dönemin müziğini etkili bir şekilde kullanamama lüksü yoktu zaten .
Bobby McFerrin'den Nirvana'ya , filmin müzik seçimleri de hep yerli yerinde ve çarpıcı .
Sam Mendes'in filmi , atıfta bulunduğu Kubrick veya Coppola gibi ustaların filmleri kadar cesur , sert ve derin olmayabilir .
Yine de ordu kavramı , genelde Amerika'nın Ortadoğu'da yürüttüğü savaş ve özelde 1. Körfez Savaşı üzerine sağlam bir film .
Ve Swofford'un da söylediği gibi : Amerikan askerleri hala aynı çöldeler .
