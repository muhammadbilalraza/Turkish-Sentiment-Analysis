Matrix’in görevini tamamlayıp çekilmesinin ardından , Yüzüklerin Efendisi de son halkasıyla huzurlarımıza çıkıyor ve üçlemeler döneminin en ilginç iki örneği sinema tarihindeki yerini almaya hazırlanıyor .
Bundan sonra hayatın daha sıkıcı olacağına hiç şüphe yok !
Peter Jackson , henüz İki Kule’nin sinemalarda yerini aldığı dönemde , en çok sevdiği LOTR filminin Kral’ın Dönüşü olduğunu söylüyordu .
Artık izleyicilerin yakından tanıdığı karakterlerin yolculuklarının sona erip amaçlarını gerçekleştirmek üzere büyük bir mücadeleye girecekleri son film yani .
Halbuki filmin fanları henüz son filmi bile izlemeden , sinema sanatının Yüzüklerin Efendisi için yaratıldığını söyleyerek , bağlılıklarını çoktan ortaya koymuşlardı .
Şüphesiz böyle bir tez , sinema tarihinden pek çok film için söylenebilir .
Fakat bir konu gayet açık , Yüzüklerin Efendisi serisi , Kralın Dönüşü için çekildi .
Bu , ilk iki filmdeki gelişmelerin nihayet üçüncü filmde sonuçlanmasıyla ilgili olduğu kadar , yönetmenin neredeyse üç buçuk saat boyunca öncüllerini bile aşan bir sinema deneyimi ortaya koymasıyla da ilgili .
Yönetmen seriyi takip edenlerin artık gayet yakından tanıdığı karakterlerini üçüncü filmde derinleştirmeye devam ediyor .
Yüzüğün etkisi , Gollum üzerinden Frodo ile Sam’in de arasının açılmasına neden olurken , Smeagol’un da geçmişine uzanarak , yüzükle ilişkisinin nasıl başladığını öğreniyoruz .
Karaktere hayat veren Andy Serkis’in yüzünü çok fazla göremesek de , Gollum’un yaratılması için gösterdiği çaba gerçekten son derece önemli .
Çünkü beklenildiği üzere , Frodo ve Sam’in gelgitli yol arkadaşı bu filmde gerçekten rol çalıyor ve fazlasıyla ön plana çıkıyor .
Yüzüğü ele geçirmek için sahibine karşı çıkıp çıkmama konusunda kendi içinde son derece etkileyici bir çatışmaya giren bu karakter , diğerlerinin kolayca iyi ve kötü içinde tanımlanabilen durumlarının aksine kişisel psikolojik bir savaşın kurbanına dönüşüyor .
Üstelik onu unutulmaz kılan sadece psikolojik boyutu değil .
Her ne kadar artık alışmış olsak da , mimikleri de bir kez daha büyülüyor .
Ve gerçekliğini unutturmayı fazlasıyla başarıyor .
Kralın Dönüşü estetik olarak da , özellikle ikinci filmde kendisini belli eden şiirsel anlatımı neredeyse tüm filme yayıyor .
Olağanüstü mekanları müzik eşliğinde uzun uzun gösterdiği ara sahnelerin dışında , slow motion tekniğine de sık sık başvuruyor yönetmen .
Fakat yönetmenin savaşları görselleştirme konusundaki becerisinden bahsetmemek de olmaz .
Sauron’un uçsuz bucaksız ordularına karşı , orta dünya halklarının verdiği büyük savaş , İki Kule’nin unutulmaz Miğfer Dibi savaşını bile gölgede bırakıyor .
Peter Jackson’ın savaşı ürkütücü veya vahşi kılmak gibi bir kaygısı yok .
Düşmanın ardı arkası kesilmeyen ordularına karşı , içlerinde bir Kral barındıran direnişçi güçlerin kahramanlığını ön plana çıkarıyor .
Fakat bu noktada bile abartıya ya da duygu sömürüsüne başvurmaması ise , filmin en büyük sevabı belki de .
Hayranlarının dünyayı okuyanlar ve okumayanlar diye ikiye ayırmayı çok sevdiği Yüzüklerin Efendisi , küçük bir yüzük etrafındaki iktidar oyunları , gücü elde etmek isteyenler ile onu topyekün ortadan kaldırmak isteyenler arasındaki savaşı konu etmesi nedeniyle , özellikle 68’lerde muhalif hareketlerin başucu kitaplarından birine dönüşmüştü .
Peter Jackson’ın çocukken okuyup etkilendiği ve henüz Hollywood’da ağırlığı olan bir yönetmen bile değilken gerekli desteği alarak çektiği üçlemenin beyazperdedeki doğumu da ilginç bir çağa denk düştü .
Dünyanın farklı bölgelerine dağılan kaynakların , tıpkı bir güç yüzüğü gibi bazı ülkelerin ilgisini fazlasıyla çektiği , dünyanın her zamankinden daha fazla karıştığı bir dönemde çekilmiş olması da , kuşkusuz gelecekte sinema tarihçilerinin ilgisini fazlasıyla çekecektir .
Yarattığı büyülü atmosfer nedeniyle yıllar geçtikçe değerine değer katacağına da şüphe yok .
Çekim aşamalarını duyduğumuz , okuduğumuz bu seriyi , hafızalarımızdaki tazeliğini yitirir yitirmez , dokuz saat boyunca baştan sonra aralıksız izlemek için şimdiden heyecanlanıyoruz ne de olsa .
Kuşkusuz bizi baştan çıkararak , birkaç saatliğine de olsa gündelik hayatımızdan koparıp , bir başka - orta - dünyada olduğumuza inandırmayı başaran Yüzüklerin Efendisi , eskidikçe , yıllandıkça daha da güçlenecek .
