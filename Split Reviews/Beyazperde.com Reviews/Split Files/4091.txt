' Bir memleket gibidir fabrika ' diyebilir miyiz ?
Birbirinden farklı makinaların çarkları döndüğü ve topluma yararlı bir şeyler üretebildiği sürece bir anlamı vardır fabrikanın .
Üretimle birlikte talep de arttıkça , makinalar çoğalır , bir parçanın bir diğeri olmaksızın işleyemeyeceği bir bütün olarak çalışır durur .
Ne zaman ki talep azalmaya başlar , üretim de durur , çalışanlar gider , fabrika eskimeye yüz tutar , heybeti kadar düşüşü de büyük olur fabrikanın .
Fikret Bey hayatını adadığı değerlerin simgesi olan bir dönemin bitimine tanık olan yaşlı bir işadamının , bir zamanlar büyük düşlerini gerçekleştirdiği kazan fabrikasında geçirdiği bir günü anlatıyor .
Kısıtlı imkanlarla çekilmiş ve bir ilk filmin teknik aksaklıklarını barındırmasına rağmen yarattığı atmosfer ve konsantre olduğu bakış açısı açısından bir tutarlılık yakalayabilmiş Fikret Bey .
Yönetmen Selma Köksal filmin büyük bir çoğunluğunun geçtiği kazan fabrikasının atmosferini Fikret Bey'in ruh dünyasını yansıtan bir eğretileme ( sembol ) olarak iyi değerlendirmiş .
Aynı zamanda bir ülkenin gidişatı da sembolize edilince , mekan üzerinden çok katmanlı bir sinema anlatımı yakalamış Köksal .
Geniş puslu pencereler , paslanmış pervazlar , çürümüş ağır eski makinalar , kablolar , filmin kahve / gri tonlarındaki dekoru , fabrikaya başlı başına bir karakter veriyor .
Fikret Bey'in bekçisi ile kurduğu ilişki ve oyunculuklar üzerinden , büyük olay ve çatışmalar olmadan , az mekanla da izleyiciye sinemasal bir tad sağlanabilmiş .
Filmin naif , kırılgan , melankolik havasını , ailesine gitmek isteyen ama Fikret Bey'in bir türlü izin vermediği bekçisi Mehmet karakterinin mizahi yönü kırıyor .
Fikret Bey'in tam zıttı olan bu karakter çok sağlam çizilmiş ve Fuat Onan tarafından başarılı bir şekilde oynanmış .
Konusu itibari ile epey kasvetli olabilecek film de Fikret Bey'in ve bekçisinin can yoldaşlığının incelikli ve mizahi işlenişinişinden ötürü kasvetten kurtulmuş .
Köksal'ın duyarlılığı da zaten en çok da bu ikili arasındaki ilişkinin işlenmesindeki gösteriyor kendini .
Diğer taraftan , filmin uzun diyalogları , zaman zaman izleyiciye açıklama yapıldığı hissini yaratan gereksiz repliklerle dolu ve bu bir süre sonra kendini tekrar etmeye başlıyor .
Filme genel olarak hakim olan ve çoğunlukla sinema için sorunlu olabilecek teatrellik bu filmde olumlu ve olumsuz yönleriyle ön plana çıkmış .
Köksal'ın tiyatrocu kimliğinin oyuncu yönetiminde , özellikle Fikret Bey ve bekçisi arasındaki ilişkide başarılı olduğunuı söyleyebiliriz .
İki yaşlı adam arasındaki dostluğun acı - tatlı dinamikleri düz bir çizgide ilerlemekten çok farklı renklere açılan dönüşümler gösteriyor .
Ancak bu teatrellik diyalogların uzunluğu ve yer yer gereksizliğinde bir zorlama duygusu yaratmıyor değil .
Film bu anlamda sessiz anlara belki daha fazla ihtiyaç duyuyor .
Diyaloglarla izleyiciye fazla açıklama yapmak yerine , daha fazla hissettirmek üzerine gidilerek , sinemasal anlatım üzerine daha fazla çalışılabilirdi .
Özellikle mekana dayalı bir anlatımı olan filmde , Fikret Bey'i çalıştığı mekanda dolaşırken görmek bizim mekanla ilişkimizi daha da yoğunlaştırabilirdi .
Fikret Bey'in hayata karşı prensipli duruşu bir tür meczupluk olarak çizilmiş filmde .
Filmdeki Don Kişot benzetmesi yersiz kaçmasa da , biraz fazla vurgulanmış .
Yalnızca kendi çıkarlarını düşünen bireylerden oluşan toplumda hala hile yapmadan , hesap yapmadan kendi bildiği gibi giden bir adam gemideki son kaptan gibi tüm serinkanlılığıyla geminin batışını izliyor .
Yanında da 30 yıllık sadık yardımcısı Sancho Panza var .
İlginçtir , benzeri benzetmeler ve toplumsal çözümlemelerdeki didaktizm , son dönem Türk filmlerinde gittikçe daha sık başvurulan bir anlatı biçimi haline geliyor .
Köksal'ın yarattığı fabrika , Barda ve Gemide filmleri gibi mekan ve içindekiler üzerinden ülkemizin hal ve gidişatının allegorileştirildiği filmlerle parelellik taşıyor .
Fabrikayla birlikte Cumhuriyet projesinin akıbeti de tartışılıyor .
Bir karakter üzerinden bir ülkenin anatomisini çıkartmak her ne kadar bizim gibi ulusal kimliği krizlerden kurtulamamış , kendini tanımlamalarda bireysel ve toplumsal aidiyetlerin çelişkilerinden kurtulamamış ülkelerde sık sık başvurulan bir teknik de olsa , sembolizmin tuzaklarında yer yer inandırıcılığını yitirebiliyor .
Bu anlamda filmde nesli tükenen şeylere çok fazla gönderme yapılması bir süre sonra yaşlı adamın dünyasından bizi çıkarıp , farklı bir anlatıya doğru filmin eksenini kaydırıyor .
Tüm eksikliklerine rağmen bir ilk film için iki yönden başarılı .
Yaşlı adamın bakış açısından uzaklaşmadan bizim onunla özdeşleşmemizi sağlayabildiği ve hepimizin tanık olduğu bir dönemin bitişine dair bizde bir farkındalık yaratabildiği için .
O anlamda hikayeyi zenginleştirmek adına gereksiz ayrıntılar ve yan öyküler kurmak yerine bir insan ve onun atmosferine yoğunlaşıp , bizi o insanın derinliğine inmeye zorlamış .
Oyuncu yönetimindeki başarısı , diyaloglardaki aksamalara rağmen Türk sinemasına yeni bir duyarlılık kazandırıyor diyebiliriz .
