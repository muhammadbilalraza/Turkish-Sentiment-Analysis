“Mavi Ring” , siyasi bir film .
Hani yollarda karşınıza , el kadar pencereleri demirlerle örülü , büyük mavi kamyonlar çıkar , işte onlar ya hastaneye , ya mahkemeye , ya da bir başka cezaevine mahkûmlar taşır .
İşte bu film , o mavi taşıtlarla , 25 yıl önce yaşanan kanlı bir sevki anlatıyor . 
Gerçek bir yaşanmışlıktan beyazperdeye taşınan Mavi Ring’e geçmeden önce , meseleyi anlaşılır kılalım ; siyasi tutuklu ve hükümlüler , 12 Eylül cuntasının açtığı sayısız yarayı tam anlamıyla saramadan , “tabutluk” adı verilen Eskişehir Özel Tip Cezaevi açıldı .
Meşhur 1 Ağustos Genelgesi’yle de tüm cezaevlerinde , Tek Tip Elbise ( TTE ) uygulaması dayatıldı .
Yüksek güvenlikli cezaevlerinin anası denilebilecek bu hapishaneye , 1989 senesinde ardı ardına nakiller başladı .
Mahkûmlar , baskı ve şiddetin yakıcılığını , böylelikle bir kez daha derinden hissetme şansızlığına kavuşmuş oldular .
Uygulamaya karşı durup , hücrelere tıkılmayı reddederek direnişe geçtiler .
Ve kan çeşmesinin musluğu tekrar açıldı .
Aydın Cezaevi’nden Eskişehir’e sevk edilen açlık grevindeki Hüseyin Hüsnü Eroğlu ve Mehmet Yalçınkaya isimli iki tutuklu yolda katledildi .
Yıldırma politikaları karşısında susmak yoktu , toplumsal muhalefetin güçlü olduğu dönemlerdi .
Etki tepkiyi doğurdu ve direniş büyüdükçe büyüdü .
Genelge , verilen mücadelenin ardından fiilen kaldırıldı . 
Ömer Leventoğlu’nun çektiği Mavi Ring’in senaryosu ; Bayram Balcı ( çok sevdiğimiz Press filminin öyküsünü yazmıştı ) ile Leventoğlu’na ait .
Filmin görüntü yönetmeni ise Lefteris Agapoulakis …
Ezgi Çelik , Kemal Ulusoy , Nazmi Kırık , Şerif Şahinler , Sezgin Cengiz , Volkan Yıldız , Mehmet Aşkın , Bilal Bulut ,   Mirza Metin ve Selahattin Taşdöğen’in oyuncu kadrosunda yer aldığı Mavi Ring , çok uzun bir sürenin ardından nihayet gösterime girdi .
Bu film , kurmaca yerine bir belgesel olsaydı , keşke …
Çünkü dar alanda çekilen bir kurmaca , oyunculuk performanslarının en üst seviyede olmasıyla , duyguyu verebilir , inandırıcılık ve akıcılık sorununun üstesinden gelebilir .
Haliyle prodüksiyon bütçesi düşük , sesin , görüntünün ve geri kalan işçiliğin amatör hali , projenin acemice hayata geçirilmesine neden oluyor . 
Bu büyük bir problem mi ?
Kesinlikle , hayır .
Bu film seyredilmeli , özgürlükler uğruna insanlar ne bedeller ödedi ve hala ödüyorlar , görülmeli …
Asker ne düşünür , mahkûm ne hisseder , bilinmeli …
Açlık grevindesiniz , üstüne dövülmüşsünüz , bedenen ve ruhen güçsüz düşmüşsünüz , bir tek inancınız ayakta …
Daracık bir alana , kelepçelerle tıkmışlar sizi , üstünüze sürgüyü çekmişler , klima arızalı , havalandırma yok , bunalmışsınız , nefessiz kalmışsınız , artık yoldasınız .
Hissetmeyi deneyin , empati yapın , üstüne düşünün .
Yasaklar dünyasında , emir demiri kesmesin diyerek , mal gibi taşınanın “can” olduğunu bilerek …
