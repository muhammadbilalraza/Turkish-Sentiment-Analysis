Matyas , çocuk yaşta ailesini kaybettiği bir kaza geçirmiş .
Yaşadığı hafıza kaybı sebebiyle , ne kazayı ne de öncesindeki yaşamını ve ailesini hatırlıyor .
Kimsesiz çocuklara bakıldığını anladığımız bir okulda büyümüş .
Meslek olarak fotografçılığı seçmiş .
Evlenmiş .
Kendisine iyi bir yaşam kurmuş .
Bir oğlu var ve karısı da ikinci çocuklarına hamile .
Her şey yolunda .
Geceleri gördüğü kabuslar dışında .
Çünkü aslında kendi hayatıyla ilgili bilmediği şeyler var .
Hafızasının neden kaybolduğu veya ailesine ne olduğu gibi .
Bir gün annesinin ölüm haberi kendisine ulaştırıldığında , işte geçmişe dair bu yolculuk başlıyor .
Matyas , aslında bir ikiz kardeşi olduğunu öğreniyor : Thomas .
Söylediğine göre , o da yakın zamana kadar Matyas'ın varlığından habersizmiş .
Bir ailesinin olması fikri , Matyas'ın , altı yaşından önceki yaşamına dair anılarını tekrar kazanarak yaşamındaki ve içindeki bir boşluğu doldurma umudunu körüklüyor .
Dolayısıyla , şaşkınlığının beraberinde getirdiği tedirginlikle ama bir yandan da hevesle yaklaşıyor kardeşine .
Kendisine göre daha içe kapalı , daha silik bir tip izlenimi uyandırıyor kardeşi .
Biz de Thomas hakkında , Matyas'ın bildiğinden fazlasını bilmiyoruz .
Hafıza kaybı , sinemanın sık ele aldığı temalardan biri .
Aynı şeyi ikiz kardeşler üzerine söyleyemeyiz .
Belki tek yumurta ikizlerinin öykülerini sinemaya aktarmanın pratikteki teknik zorlukları da bunun sebeplerinden biridir .
Herkesin aklına gelen ilk örnek , David Cronenberg'in Dead Ringers'ı tabii .
Jeremy Irons'ın başrolünde oynadığı bu filmle yapılan karşılaştırmalar kaçınılmaz .
Keza , Gizemli Geçmiş ( Trouble ) de aynı ölçüde rahatsız edici , provokatif ve sapkınlığın sınırlarında dolaşan bir film .
Oyunculuk kökenli Belçikalı yönetmen Harry Cleven , David Lynch - vari bir atmosfer kuruyor .
Gerçekle düşü , hatta bir yerden sonra Matyas ile Thomas'ı birbirinden ayırmak güç hale geliyor .
İyi bir seyirci , ikinci yarıdaki sürprizlerin çoğunu önceden tahmin edebilecektir şüphesiz .
Ama bu sayede de kimi radikal detayları atlamamış oluyorsunuz .
Ve Gizemli Geçmiş'in oldukça radikal uçlara gitmekten çekinmediğini söylemek gerek .
Filmin bir sahnesinde , tek yumurta ikizleriyle ilgili bir teori aktarılıyor bize .
Kardeşlerin bazı durumlarda aynadaki kendi yansımalarını kardeşleri ve kardeşlerini de kendi yansımaları zannedebildiklerine dair .
Kimi durumlarda da bir kardeşin diğeri üzerinde üstünlük kurduğu ve kendisi gücü üzerinde toplarken , diğerinin boş bir sayfaya dönüştüğüne dair .
Michael Haneke'nin Piyanist'i ( Le Pianiste ) ile Cannes Film Festivali'nde ödül kazanmış olan aktör Benoit Magimel , ikiz kardeşleri canlandırırken , fiziğinin de sağladığı avantajla , sanki bütün bu teorilerin vücut bulmuş haline dönüşüyor .
Filmin temel sürprizini açık etmeden , Freudyen temalarına dair bir analize girmek yazık ki böyle bir yazıda mümkün değil .
Ama ikizlerle ilgili yukarda bahsettiğim ilk teori ile Matyas'ın altı yaşındayken hafızasının kaybolmasına sebep olan travmatik olay arasında bir bağlantı kurduğunuzda , ilginç bir fikir jimnastiğine ulaşmak mümkün .
Şu an için " Bir çocuk böyle vahşice bir şeyi hangi sebeple yapmış olabilir ? " gibi bir sorudan fazlasını sunmayarak bu konuyu geçelim .
Yoksa her an filmin sürprizini mahvetmek olası .
Biçim olarak yaklaştığımızda , filmde belirleyici olan iki unsur var .
İlki , ikiz kardeşleri aynı kare içinde amors hilelerine başvurmadan gösterebilmek için kullanılmış efektler .
Şüphesiz , teknik açıdan karmaşık bir işlem söz konusu .
Bir iki ufak tefek falso dışında da gayet inandırıcı kullanılmış görsel efektler .
Filmin gerçekliğine hiç balta vurmuyor .
Ancak , iki kardeşin birlikte gözüktüğü sahnelerin dekupajının büyük ölçüde bu tekniğin gerekleri göz önünde tutularak yapıldığı kendini hissettiriyor .
Bu da kimi zaman gereğinden fazla plan bölme veya sert kamera hareketleri gibi , seyirciyi huzursuz edebilecek bir yapıya dönüşüyor .
Ama böyle bir filmde , huzursuzluk hissini yaratabilmek için her yol mubah görülmüştür belki de .
Diğer belirleyici görsel unsur da renk kullanımı .
Düşle gerçeğin iç içe girdiği , ağırlıkla gece sahnelerindeki yüksek kontrastlı ve karanlık renk paletine karşılık , aile tablosunun mutlu anlarını belirleyen sıcak renkler yerinde kullanılmış .
Ama özellikle dikkat çekici olan , kardeşlerin çocukluğuna dair geri dönüşlerde ve çocukluklarının geçtiği evdeki Technicolor filmlerini hatırlatan renk kullanımı .
Mekan ve yüzlerde neredeyse siyah - beyaz düzeyine indirgenmiş renklere karşılık kanı çağrıştıran kırmızı tonlarının öne çıkarılması , filme göz okşayıcı bir görsellik katıyor .
Yapım sonrası laboratuar işlemlerinde gelinen nokta sağolsun .
Gizemli Geçmiş , David Lynch'ten Alfred Hitchcock'un Sapık'ına ( Psycho ) ve tabii Dead Ringers'a kadar türün ustalarına saygı duruşunda bulunmayı ihmal etmeyen , şaşırtıcı ve kışkırtıcı bir film .
Çok önemli bir yere koymak zor ama gayet iyi kotarılmış olduğu muhakkak .
Ve özellikle cinsel kimlik temaları üzerine gittiği uç noktalardan rahatsız olmazlarsa , Türk izleyicisinin de beğeneceğini öngörebileceğimiz bir film .
Sanırım bundan sonra iş , fısıltı gazetesine düşüyor .
