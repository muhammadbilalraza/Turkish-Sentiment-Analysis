Recep İvedik filmleri hakkında konuşurken dikkatli olmakta fayda var .
Ölçülebilir sinema tarihimizde , 5 filmle 25 milyon seyirci toplayan başka bir seri daha yok .
Serinin 5. filmi ise tüm zamanların gişe şampiyonu .
Hal böyle olunca da Recep İvedik karakteri basit bir komedi figürü olmanın ötesine geçerek , sinema yazarları tarafından anlaşılmak zorunda olan birine dönüştü .  
2008 yılında gösterime giren ilk filmin ardından , Recep İvedik'in aslında iyi kurgulanmış bir sosyal intikamcı olduğunu yazmıştım .
Bu filmler orta üst sınıf için değil , onların yemek yediği restorandaki bulaşıkçı için yapılıyor ve beyaz Türklerden öç alma duygusu ihtiva ediyordu .
Recep , otel müdürüne , rehbere , yoga hocasına , kütüphaneciye , iyi eğitimi almış şirket sahibi akrabasına ve hatta üniversitede bir profesöre had bildiriyor , bu çocuksu kabalığıyla seviliyor , el üstünde tutuluyordu .
Recep'i bu kadar değerli ve popüler yapan şey , komedisi değil de ait olduğu sınıfa ait bilinçsiz isyanıydı sanki .
Recep adeta yerli bir Hulk gibi üst sınıfa ve onun sahip olduğu her şeye saldırarak parçaladı .
Tam da o sıralarda bağımsız sinemacılarımız sonu gelmez varoluş sancıları çeken karakterlerini camdan dışarı bakarken sigara içtirmeyi marifet sandıklarından bu sınıf çatışması fikri kaba bir durum komedisini bile olduğundan daha kıymetli hale getirdi . 
Recep İvedik 6'da , sınıf çatışması fikrinden tamamen vazgeçilmiş .
Joker , Parasite , Ready or Not .
Batının gişe sineması tam da bu yola girmişken Recep yoldan çıkıyor .
Belki de bu yüzden ( onlarca sebep varken ) Recep'in kendisini ırkçı bir üst kültür temsilcisine dönüştüren bu filmi hiç sevmedim .
Recep İvedik'in Amerika kıtasına gidip Azteklerin sonunu getiren kolonici Cortes edasıyla dolandığı , kendisini siyahi kabilenin tanrısı ilan ettiği bu macera , serinin geri kalanındaki ezilmiş , itilmiş olanın öç alması fikriyle çatışıyor .
Recep bu kez patakladığı karakterlerin yerine geçiyor ve film boyunca sürekli o konuştuğu için iyi bir köteği hakediyor .
Gerçekten de filmin ses kuşağı baştan aşağı Recep İvedik bağırışlarından ibaret .
Bu haliyle de en baş ağrıtıcı film unvanını Transformers'lardan alıyor !
Geriye ne kaldı ;   surata tükürme ya da nah çekme seviyesindeki espriler .
Aman ne komik !
Bu filmi sonuna kadar izlemek büyük bir başarı !  
Peki , Gökbakar kardeşlerin aklına bu " aşırı orijinal " fikir nereden geldi acaba ?
Çünkü Türkler daha önce de Afrika'ya gitti ( ya da gidiyormuş gibi yaptı ) .
Sadri Alışık'ın başrolünde oynadığı Turist Ömer Yamyamlar Arasında  ( 1970 ) ya da Türkler Çıldırmış Olmalı ( 2009 ) filmleri mesela .
Şunu da yazmak durumundayım , bu iki film de son Recep filminden daha eğlenceli .  
Osman Pazarlama ya da Kayhan tutmadı ama yine de Şahan'ın başka karakterler denemesi gerekiyor .
Yanına iyi oyuncular alması da şart , çünkü 110 dakika boyunca Recep İvedik izlemek ızdırap verici .
Bana kalırsa en iyi reçete önceki filmlerinden biri olan , Ezgi Mola ve Gökçen Gökçebağ'a alan açtığı , bu sayede de çok iyi bir romantik komedi olarak hatırladığım Celal ile Ceren'den geliyor .  
 " Recep İvedik filmlerini milyonlar izliyor , sen çok mu biliyorsun " da diyebilirsiniz ancak bu da filmin iyiliği kötülüğünden çok gösterime girme strajesiyle açıklanmalı .
Meseleyi daha iyi bilmek için tarihten bir örnek vereceğim .
1959 yılında Joseph E. Levine’in Embassy Pictures adlı şirketi , başrolünde Amerikalı bir vücut geliştirici olan Steve Reeves’in oynadığı İtalyan filmi Hercules’ün tüm dünya dağıtım haklarını aldı .
Maliyeti $125,0 olan bu filmin tanıtım ve reklamı için Levine $1.5 milyon dolar harcadı .
Levine elindeki tüm gücü kullanarak filmin açılışını 600 salonda birden yaptı .
Film inanılmaz bir başarı elde etti .  
Recep İvedik filmleri de gişeye bu şekilde saldırıyor .
İzleyeceğiniz bu film ülkemiz genelinde  418 sinema ve 1500 salonda gösterilecek .
Her şey filmin ilk üç gün hasılatı için ki bu seriye genel bir ilgi olduğundan gideni çok olacaktır ancak sonrası Recep İvedik için pek hayırlı olmayabilir .
Geçtiğimiz yıla göre daha fazla film gösterilmesine rağmen , Recep'in Afrika macerasının yerli filmlerin gişesindeki 8 milyonluk açığı kapatacak bir film olduğunu düşünmüyorum . 
Recep İvedik filmleri zayıf prodüksiyonlar ve modası çoktan geçmiş kaba durum komedileri ancak seyirci saydığım nedenlerden ötürü bu karakteri sevdi , bağrına bastı .
Recep'in Afrika macerası tüm bu etkiyi tersine çevirecek kadar kötü bir film .
Sanki Gökbakar kardeşler bu kez , " nasıl olsa seyirci geliyor , en kötüsünü çekelim o zaman " der gibiler .
Göreceğiz . 
Murat Tolga Şen
