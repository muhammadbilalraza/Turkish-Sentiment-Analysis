Hollywood bunu hep yapıyor !
Seri üretimle hayal gücünü çoktan tükettiğinden , nerede iyi bir hikaye görse , vakit kaybetmeden devşirerek yeniden üretiyor ve önüne ne gelirse ona razı olan Amerikalı sinema seyircisine kendi icat etmişçesine sunuyor .
Hollywood tekelindeki ülkeler için de geçerliliği olan bir durum bu .
Bu hafta izleyeceğimiz Kaçış Planı da böyle bir film , yani bazı seyircilere çok tanıdık gelecek .
Kaçış Planı , daha 1,5 yıl önce izlediğimiz Pour Elle / Aşk Uğruna adlı filmin yeniden çevrimi .
Orijinal hikayede Diane Kruger ve Vincent Lindon başroldeydi ve film , oyunculuk , hikaye ve kurgu anlamında çok doyurucu bir seyirlikti .
Kaçış Planı'nda ise artık oyunculuğunun olgunluk ve yorgunluk dönemini yaşayan Russell Crowe'a , şuh güzel Elizabeth Banks eşlik ediyor .
Köroğlu'nu " destan " yapan türden , yani sistem tarafından ezilen ve masumiyetini ispatlayamadığında başkaldıran insanın öyküsü her zaman ilgi çekiyor .
" Ofiste birbirini çekemeyen kadınlar " modelinin yarattığı trajedi üzerinden başlayan filmimizde , Laura patronuyla şiddetli bir biçimde tartıştıktan sonra evine dönüyor ama sabah uyandığında bakıyor ki patronu ceset , kendisi de katil olmuş .
Kocası John , karısının masumiyetini ispatlamak için tüm gücüyle savaşırken bir yandan da çocuklarıyla ilgilenerek " kutsal aile " kavramını yüceltmeye devam ediyor ama şans Laura'dan yana gitmiyor .
Tüm deliller ve şahitler kadının hapse girmesine sebep oluyor .
Kırılgan ve intihara meyilli bir karakter olan Laura'nın bu çaresizliği ve aradan geçen 3 umutsuz yıldan sonra John kararını veriyor ; sevgili eşini haketmediği bir suçtan dolayı girdiği hapisten kaçıracaktır ve bazılarının dediği gibi " Film asıl şimdi başlar . "
Yazının başında filmi biraz tekmelemiş gibi görünsem de hakkını yememek lazım , Hollywood , işin zanaat kısmında çok başarılı .
Bu türden bir filmi yapanlar seyirciyi heyecanlandırmak , germek ve duygusallaştırmak için ne yapmaları gerektiğini çok iyi biliyorlar .
Neredeyse şişelenip satılacak türden formüller geliştirmişler ve bütçeden yana da rahat oldukları için rahatlıkla hayata geçirebiliyorlar .
Milyonluk Bebek ve Çarpışma filmlerinin yönetmeni Paul Haggis , böyle bir hikayeyi anlatmak için çok uygun bir isim .
Özellikle Çarpışma'da , seyirciyi finale kadar gerdikten sonra yaşattığı sinirsel boşalım ve rahatlama hala hatırlanıyor .
Burada da başarılı bir iş çıkarıyor gerçi ama ısmarlama bir hikaye olduğu için kendini tekrar etmekten ötesine geçemiyor .
Hikayede bazı boşluklar ve manipülasyonlar yok değil .
Örneğin , Laura'nın masum olduğunu anlamak konusunda hevessiz ve aşırı yavaş davranan polisler iş onu yakalamaya geldiğinde tavşan görmüş tazı gibi koşturuyorlar .
Ayrıca John'un karısını kurtarmak için yaptığı ve uyguladığı " plan " biraz fazla iyi niyetli .
Eğer aklınızda birini hapisten böylesine bir plan yapıp kurtarmak varsa kendinize temiz iç çamaşırı falan alsanız iyi olur çünkü sevdiğinizi kurtarmak yerine sizin de yakalanıp hapse girmeniz daha kuvvetli bir ihtimal !
Oyunculuklar açısından bir pırıltı olmadığı gibi bir sorun da yok .
Russel Crowe , yeni bir çıkış yakalamanın uzağında , hala A kategori bir oyuncu olduğunu hissettirmeyi de ihmal etmeden oynarken Elizabeth Banks da Laura'nın çaresizliğini aktarmak konusunda epey başarılı .
İkisinin ortak mahsulü olan Luke'u oynayan Ty Simkins'de de iş var .
Çocuk oyuncular konusunda epey şanslı bu Amerikalılar .
Uzun lafın kısası ; eğer " bir bilet parasına hayatın anlamını öğrenmek mümkün değil " diyen bir seyirciyseniz , yani salona girip eğlenceli bir 120 dakika geçirmek istiyorsanız , Kaçış Planı çok doğru bir seçim olacaktır .
Kaçış Planı , aksiyonu ve gerilimi bol bir yapım ve haftanın güçlü filmlerinden biri .
Fakat 2009 Haziran'ında gösterilen Aşk Uğruna'yı yani asıl filmi izlemiş ve sevmişseniz , ki gerçekten iyi bir filmdi , tercihinizi rahatlıkla başka bir filmden yana yapabilirsiniz .
Twitter : murattolga / murattolga@gmail.com
