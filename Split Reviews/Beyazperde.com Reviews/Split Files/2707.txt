Hollywood ne zaman üretkenlik sıkıntısı çekse , global gücünü kullanıp diğer ülke sinemalarının ilgi çekmiş ürünlerine el atıyor .
Hatta bu rahatlık ve kolaycılık öyle bir hal aldı ki , filmin artık çok sükse yapmış , büyük beğeni kazanmış olması da gerekmiyor .   Durum önüne geçilemez bir açgözlülüğe dönüşmüş durumda .
Bu daha nereye kadar gider tahmin edemiyoruz .
Aksine yaşanan ve hayal kırıklığı yaratan denemeler cesaret sahibi yapımcıları yıldırmıyor .
Bu sefer de Ölümün Sesi uzaktan Hollywood’a hoş gelmiş .
Takashi Miike’nin tüyler ürpertici filmografisinde üst sıralara koyamayacağımız , sıradan sayabileceğimiz filmin serisi de ısrarla çekilmişti .
Bu filmler de aynı ısrarla beğenilmemiş ve hayal kırıklığı yaratmıştı .
Ama bir başka ısrar da Hollywood’dan geldi , film Amerika’da yeniden çekildi .
Bir göl evinde yalnız bir genç kadın ve kedisiyle başlıyor film .
Aslında başrolü çoktan kapmış olan cep telefonuyla konuşuyor kadın .
Biraz ürkek olduğunu yaptığı telefon görüşmesinden hissediyoruz .
Ardından güzel kedi Luna kayboluyor .
Genç kadın aradığı kedisini gölün diğer tarafında , taşların üzerinde görüyor ama aynı anda suda bir kıpırdanma hissediyor .
Ve film başlıyor .
Zaten filmin en etkileyici kısmı olan başlangıç sahnesini geçtikten sonra izlenecek pek de bir şey kalmıyor .
Miike’nin ' Cevapsız Arama ' filminden haberdar ve bu filmin bir remake olduğunu biliyorsanız , zaten gerisini de biliyorsunuzdur .
O nedenle filmin artılarından değil bazı eksilerinden bahsetmek gerekir .
Takashi Miike’den sonra onun filmlerinden birini yeniden çekiyorsanız ve bize Hollywood’tan sesleniyorsanız , işin içine gözlerimizi alamayacağımız efektler katmanız gerekiyor .
Elinde böyle bir koz olan yönetmenin bunu kullanmak yerine aşina olduğumuz , yüzlercesini seyredip neredeyse bizden kabul ettiğimiz sıradan bir Amerikan filmi çekmek gibi bir arzusu olduğunu çok geçmeden anlıyoruz .
Dile aşina , görüntülere aşina , korku klişelerine aşinayız .
Kendimizi korkmaya hazırlasak bile bunu başarmamız çok zor .
Bir de üstüne ne olacağını biliyoruz ki , bu en fenası .
Hepimizin cep telefonu var artık .
Onsuz nasıl yaşadığımızı hatırlamıyoruz .
Başına bir şey gelince elimiz , kolumuz yokmuş gibi bir telaşa kapılıyoruz .
Aslında yanı başımızda duran hayatı yaşamak için bir aracı kullanmak ihtiyacı duyuyoruz ki elimizden hiç düşürmüyoruz bu makineyi .
Ne de olsa hepimiz makineleşmek istiyoruz .  Ama bu filmde felaket cep telefonuyla geliyor .
Önce telefon çalıyor ama sizin melodinizle değil .
Açtığınızda bir sesli mesaj sizi bekliyor .
Aranma tarihi gelecekten , arayan kişi ise yakın zamanda tuhaf bir şekilde ölmüş bir arkadaşınız .
Bir yanlışlık olduğunu düşünüyorsunuz .
Ama sesli mesajı dinlemekten de alamıyorsunuz kendinizi .
Asıl olay ise mesajda saklı .
Zira telefondaki ses sizin ve maalesef ölüm anınızdaki son yakarışlarınız .
Bütün bu ölümler Beth karakterinin çevresinde dolaşıyor .
Beth’in en büyük korkularından biri kapının gözetleme deliğinden bakmak .
Ne zaman kapı çalsa çocukluğundan bazı görüntüler geliyor gözünün önüne .
Ama kapıyı açacak kadar da cesur .
Bu cesaret onun hayatta kalma mücadelesinde büyük rol oynuyor .
Cesur olduğu kadar arkadaşlarına da düşkün Beth .
Onlara inanıyor ve yardım etmek için elinden geleni yapıyor .
Polisin kapısını çalmak da bu yardımların başında geliyor .
Ama konuştuğu kadın polis bunların hayal ürünü olduğunu ve çok korkuyorlarsa telefon şirketi dava etmelerini söyleyecek kadar esprili !
Tesadüf ki bu konuşmaya dedektif Jack tanık oluyor .
Bu konuşmanın dikkatini çekmesinin sebebi ise yakın zamanda kız kardeşinin de benzer şekilde ölmesi .
Hikâyenin bundan sonraki bölümlerinde Beth ve Jack bu sırrı çözmeye çalışıyor .
Telefon kayıtlarından aramaların başladığı yeri ve kişiyi tespit ederek zamana karşı bir yarışa giriyorlar .
Bize düşense bu zamanın bir an önce bitmesini dilemekten öteye gitmiyor .
Aslında bu filmin değil , vaziyetin kritiğini yapmak daha doğru .
Amerikan sineması bu ticari açgözlülükle elinde ne varsa çekip sadece gişe yaparak para kazanmak amacıyla devamlı ve seri üretim yapmayı sürdürdükçe daha derin bir kısırlığın içine düşecek şüphesiz .
Yine de özellikle 70’li yıllarda büyük işler başaran , değerli oyuncular ve efsane yönetmenler çıkaran bu sinemanın paradan ve fabrikasyon anlayıştan dolayı kaybettiği prestiji kurtarabilecek , stüdyo sistemine karşı gelerek yüzyılın sinemasını inşa edecek temsilcileri de var .   Son olarak konuyu toparlayalım ve filmimize geri dönelim .
Ölümün Sesi her adımda bir sonraki adımı tahmin ettiğimiz , korkmak için sinema salonundaki gölgelerden aman dilediğimiz bir film .
Yumuşatılmış korku filmlerini sevenler için bile hayli iddiasız .
