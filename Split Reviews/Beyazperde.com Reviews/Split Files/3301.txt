Baştan yazıyorum ; James Wan tarzı korku filmlerine yani görsel - işitsel şok efektlere ve hızlı cut’lara tav oluyorsanız Lanetli Konak’a hiç girmeyin ama eski usul korku sinemasına aşık sinemaseverlerdenseniz bu Konak’ta sizin için büyük bir ödül var . 
 
The Lodgers , bir kırsal korkusu olarak müthiş bir şey başarmış .
Bunun için biraz filmin hikayesinden bahsetmek zorundayım .
Filmde ikiz kardeşler Rachel ve Edward’ın yaşadığı eve sinmiş şeytani bir varlık var , her gece ev bu varlığın kontrolüne geçiyor .
Bu iblis tıpkı despot bir ebeveyn gibi ikizlere bazı kurallar koyuyor .
Bunlar , geceyarısından sonra eve girmemek , eve yabancı birini almamak ve evden kaçmamak ki eğer ikizlerden biri bunu yaparsa diğerinin yaşamı tehlikeye düşüyor .
İkizler de bu kurallara uygun olarak yaşamlarını devam ettiriyorlar ama Rachel köye gelen Sean adındaki bir gençle aşk yaşamaya başladığında işin rengi değişiyor .
Aslına bakarsanız harika bir muhafazakarlık eleştirisi ve korku sineması bu tür mesajlar verdiğinde izlediğim şeye bayılıyorum .
80’ler slasherlarının , sevişen ölür , bakireler yaşar gibi aşırı muhafazakar alt metinleri günümüzde ters yüz edilerek eleştiriliyor ve bu çaba yine türün kendisine ait oluyor .
Müthiş ! 
 
Hikaye bundan neredeyse 100 yıl önce geçiyor ve film , düşük bütçesine rağmen bizi başarılı bir şekilde o tarihe götürebiliyor .
Bu kısımda görüntü ve sanat yönetmenliğinin üstün bir çabası var .
Yönetmen Brian O'Malley de mum ışığında gösterilen bu dehşet hikayesine gecenin sessizliğini bozmamak istercesine sakin yaklaşıyor .
Filmin tamamına sirayet eden yaylı enstrüman score’u seyirciyi asap bozucu bir karanlığa giderek yaklaştırıyor ve The Lodgers , dikkatinizi vermezseniz çabucak sıkılacağınız ama içine girerseniz tamamen ele geçirildiğiniz bir izleğe dönüşüyor .
Bu da tipik bir İrlanda atmosferiği olsa gerek . 
 
The Lodgers , eli yüzü düzgün klasik bir hayalet hikayesi .
Bu filmi tanımlarken korkunç kelimesini kullanmak yerine ilginç bir hikayesi olduğunun altını çizmek isterim .
Alıştığınız şekilde aşırı bir şiddet kullanımı ya da korkutma seviyesi yok ancak romantik bir hayalet hikayesi izletiyor ve bunun ne kadar keyifli bir şey olduğunu hatırlatıyor .
Bu romantizm ya da melankoli bir El Espinazo del Diablo dozunda olmasa da izleyenin ruhuna geçiyor .
Salondan korkmuş ya da dehşete kapılmış değil ama burulmuş olarak ayrılıyorsunuz .
Sürekli önümüze sürülen basmakalıp işlerin yanında böyle bir filmin vizyona girmiş olması sevindirici .
Korku sinemasında nüanslar büyük fark yaratıyor . 
 
Başta da dediğim gibi ; The Lodgers gotik korku sinemasında dahi tempoya alışmış seyirci için sıkıcı bir izlek olabilir ancak gizem hikayelerine meraklı ve sabırlı seyirci için oldukça keyifli bir deneyim , neredeyse bir ödül .
Epey sömürülmüş bir alanda dahi orijinal fikirlerin çıkabileceğinin ispatı .
Müthiş sinematografisi ve İkizleri canlandıran Charlotte Vega ve Bill Milner’ın oyunculukları da görülmeye değer .
İyi seyirler . 
 
murattolga@otekisinema.com
