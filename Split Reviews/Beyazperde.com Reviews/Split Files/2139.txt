Bir dönem internetteki sosyal medya hesapları üzerinden adeta bir fenomene dönüşen Pucca bu kez sinema salonlarına konuk oluyor .
Allah Beni Böyle Yaratmış , Ay Hadi İnşallah ve Küçük Aptalın Büyük Dünyası gibi kitaplarıyla ünü pekişen Pucca’nın yeni hikayesi Hadi İnşallah , tahmin edileceği üzere romantik bir komedi .
Projenin başındaki isim Hokkabaz ve A. R. O. G. filmlerinde Cem Yılmaz ile birlikte yönetmenlik koltuğuna oturmuş olan Ali Taner Baltacı .
Üçüncü uzun metraj filmini çeken Baltacı , önceki projelerine yakın bir türle geri dönmüş oluyor .
Romantizm kısmı kısıtlı ancak komedi yönünden bereketli olan Hadi İnşallah açık konuşmak icap ederse Pucca’nın yazmış olduğu kitaba göre ( aynen filmin finalinde de belirtildiği gibi ) “oldukça” serbest bir uyarlama .
Filmin hikayesine gelecek olursak ; hayatı pek istediği gibi yürümeyen Pucca bir başka ayrılık sonrası yurduna , ailesinin yanına , İzmir’e dönme kararı alır .
İşsiz ve aşksız genç kadın bir tanıdık vasıtasıyla yerel bir TV kanalında iş bulur , muhabirliğe başlar .
Bu arada kanalın yakışıklı anchorman’i Pekmez’e abayı yakar , yakışıklı adamın sevgili Bayan Kaltak’ı ise yeni düşmanı beller .
Bu noktadan sonra ise Operasyon Pekmez harekatını başlatır .
Kendi çizgisinde , biraz daha özgür bir yolda yürümeyi seçen Hadi İnşallah’ın başrollerinde ise son dönemin başarılı kadın oyuncularından Büşra Pekin ve ünlü şarkıcı Murat Boz yer alıyor .
Stratejik bir tercih olarak görünen Boz ilk filminde şaşırtıcı biçimde kendisinden bekleneni vermeyi başarmış , salonları dolduracak şahsi kitlesini yolda bırakmamış .
Pekin ise filmin Cezmi Baskın ile birlikte parlayan yıldızı olmuş .
Hatta filmin en eğlenceli sahneleri aktirisin , Baskın ile karşılıklı döktürdüğü kısımlar olarak akıllara kazınıyor .
Ağır başlayan , temposunu ikinci yarıya saklayan ve iniş çıkışlarla yoluna devam eden Hadi İnşallah doğrusu enteresan bir deneme olmuş .
Ali Taner Baltacı birbirinden sağlam esprileri yakalamayı başarmış ancak paldır küldür ilerleyen hikayeyi yetiştirmek için çoğunun üzerinde durmamış , kahkahayı tam patlatacakken  kendinizi başka bir tanesinin üzerindeyken bulmanıza sebep olmuş .
Hal böyle olunca tadı ağızda yayılmayan bir garip espri cümbüşüyle çıkmış karşımıza .
Senaryo sebebiyle ciddi mantık hataları da içeren film , sağlam oyuncu ekibi sayesinde bu açığı kapatmayı başarıp , ufak tefek çapakları silip atmakta başarılı .
Yine de , keşke süresi daha uzun olaydı da , her şey yerli yerine oturaydı dedirtebiliyor .
Pucca’nın “oldukça serbest " sinema uyarlaması Hadi İnşallah , içinde pek çok sıkı komedi “anları” barındıran , eldeki sağlam malzemeyi tam anlamıyla kullanamasa da zevkle izlenen bir romantik komedi örneği olarak karşımızda duruyor . Bizlere de iyi eğlenceler demek düşüyor . Burçin Aygün
