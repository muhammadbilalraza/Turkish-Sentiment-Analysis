Türk korku sinemasının cinler ile olan serüveni tam gaz devam ediyor .
Son 10 yıllık sürecin bitmek bilmeyen cinli Türk dehşet filmleri vagonuna bu sefer de bir devam filmi olan Siccin 2 katılıyor .
Geçtiğimiz yılın sonbaharında bizlere merhaba diyen ve beklentilerin ziyadesiyle karşılandığı Siccin filminin “hikayesi bağımsız olmak üzere devam filmi” niteliği taşıyan yeni bölümü de , ilk kısmı kadar da sağlam .
Türk sinemasının para havuzu olarak görülen ve komedi türü ile birlikte yerli pazarın yarış sahası haline gelen korku camiası yeni Siccin ile birlikte güçleniyor mu , yoksa bir başka gişe zorlaması olarak mı arz - ı endam eyliyor ?
Şahan Gökbakar’ın Türkiye’ye “mâl olmasına” destek olan Alper Mestçi’nin yönetmenliğini yaptığı ve ismin özellikle de teknik anlamdaki yetkinliğini konuşturduğu Siccin 2 , her şeyden önce gerçek manası ile sert bir film .
Vizyona giren diğer yerli korkuların aksine şiddet , kan ve vahşet konusunda bir hayli bonkör olan yapım , hem özel efektleri hem de makyajları konusunda neredeyse A kalite bir işçiliğe sahip .
Hatta o kadar ki , filmin açılış sekansında yer alan asitli abdest sekansında midenizin ağzınıza gelmesi bir hayli olası .
İlk kısmın özeti niteliği taşıyan görüntüler eşliğinde başlayan yapım , birinci filmden bağıntısız hikayesiyle seyircisini tavlamaya çalışıyor .
Aynen Siccin’de olduğu gibi sürprizli bir finalle , bir başka deyişle son ana kadar kafalarda soru işaretleri ile kendini sarmalayan hikayesiyle dikkat çeken çalışma , kartlarını da doğru oynuyor .
Bundaki en büyük etmen ise bekleneceği gibi yönetmen Alper Mestçi’nin vizyonu .
Genç bir karı koca , Hicran ( Şeyda Terzioğlu ) ile Adnan ( Bulut Akkale ) ’nin bol acılı ve korku dolu hikayesine tanıklık ettiğimiz yapımda , bir kez daha ( pek şaşırmıyoruz ) bir tür intikam ve kıskançlık teması işleniyor .
Cinlerin tuzağı ile hayatını kaybeden küçük Birol’un gidişiyle adeta aklını kaçıran Adnan , vefat sonrasında başına sürekli garip olaylar gelen ve “iyi saatte olsunlara karıştı karışacak” Hicran ile yola devam ettiğimiz serüvende yolumuz bilinmezlerden geçiyor .
Acılı anne sürekli olarak bilinmeyen varlıkların tacizlerine maruz kalırken , Adnan ise her şeyin sorumlusunu karısı olarak görüyor .
Hikayemiz Hicran’ın annesi ve babaannesine uzanıyor , eski defterlerin açılmasına , 41 Dikiş adlı mel’ûn bir kara büyünün etkilediği niceleri gösteriyor .
Alper Mestçi , aynen Siccin de olduğu gibi oldukça cesur davranıyor .
Hem İslami korku türüne yaraşır bir iş çıkartmış , hem de atmosfer yaratmadaki becerisini ( karlar içindeki rüya sekansı ! ) güçlendirmiş .
Belki işin melodram kısmına fazla bel bağlamış ama gişede başarı için bazı şeyleri göze almanın gerektiğinin de bilincinde hareket etmiş .
Ortaya da ilginç bir Türk korku projesi çıkmış .
Yaşlı babaanne rolündeki Reyhan İlhan'ın da yeteneğinin de gözlerden kaçmadığı Siccin 2 , körebe kurbanlığı , dolaptaki dev , karlı rüya , dil dikişi ve daha pek çok şaşırtıcı ve şok edici bölümle haftanın iddialı yapımlarından .
Korku filmlerini sevenler , özellikle de “gore benim işim” diyenler için biçilmiş kaftan olan Siccin 2 , bazen fazla kaçan dramatik sosu ve müzikleri , abartılı olabilen performanslarına rağmen izlenmeyi hak ediyor . burcinaygun@gmail.com
