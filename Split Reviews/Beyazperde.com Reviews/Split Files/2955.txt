Yeni sezonda bir çok yerli yapım seyirci bekliyor .
Dile kolay , 50'den fazla filmden söz ediyoruz .
Ülkemizde yabancı filmlerin izlenme oranları kıstas alındığında bu hayli iddialı bir rakam .
Dahası gösterim tarihleri bakımından sıkışıklığa yol açacak kadar fazla bir sayı .
Güzel ülkemizde ya birileri ucuz film çekme yöntemleri keşfetti , ya da devlet , film çeksinler diye genç sinemacılara kesenin ağzını açtı .
Öyle zannedebiliriz ama öyle bir şey yok .
Peki nasıl oluyor da bu kadar çok film çekilebiliyor ?
Ya da daha doğru soru ; bu kadar film çekilmesine çekiliyor da , nitelik bakımından elersek elimizde kaç tane iyi film kalır ?
Üretim patlamasının hep iyi bir şey olduğunu düşünmüşümdür .
Ürün miktarı artınca kalite de hemen yükselmiyor belki ama zamanla , gerçekten yaratıcı fikirlerin bu ortamda kendini gösterebileceğine inanırım .
Konumuz olan film bunlardan biri değil yazık ki .
Beklentimiz ne kadar düşük olsa da " Kanımdaki Barut " , oyuncu - yönetmen olmaya çalışan Haluk Piyes'in iyi niyetli bir denemesi olmaktan öteye geçemiyor .
Piyes bir röportajında filmini " şiddete karşı bir sosyal sorumluluk projesi " olarak tanımlamış .
Filmi de " bir piyes " diyerek açıyor .
Ancak piyeslerin seyirciden sürekli reaksiyon almaya dayalı yapısını düşünürsek , yönetmenin , çıkış noktası olan " aile içi şiddet " i daha en başta seyirciye aktarabildiğini düşünmek güç .
15 yıl önce yaşananları hatırlatmak için Aronofsky'nin " Pi " si gibi tekrarlı kurguya başvurma ( sürekli çekmeceyi açıp eski haber kupürlerine bakma ) hoş bir biçimsel tercih olsa da , filmin yerine geçecek kadar da güçlü değil .
Sahneye dalıp duran yan karakterlerse , başlanıp yarım bırakılmış yan öyküler gibi .
Böyle olunca Piyes , kafasındaki " piyes " i seyirciye yeterince yansıtamıyor , 15 yıl önce , aile içinde işlenen cinayetin bir çocukta ne tür travma yaratabileceğini gösteremiyor , onun yerine vardığı sonuçla yetinmemizi istiyor .
Barut karakterinin neden şiddete bağımlı olduğunu açıklayamıyor , intikam hikayesini yeterince besleyemiyor .
Dolayısıyla filmin dayanak zemini olan intikam duygusu , finalde , uzun süredir beslenemediği için seyircinin gözünde açlıktan ölüyor .
Burada üç parantez açmamız lazım .
Birincisi , Haluk Piyes'in henüz ilk yönetmenlik deneyiminden söz ediyor olmamız .
Üzerinden hiç çıkarmadığı beyaz atletiyle neredeyse her sahnede yer aldığı için , filmi yönetmeye , çektiği sahneler üzerinde yeterince düşünmeye vakti kalmamış gibi .
Yine de onun yapmaya çalıştığı ( başaramasa da ) şeye bakınca içimde geleceğe dair iyimser hisler oluşuyor .
Piyes , çok kötü bir maç çıkaran iyi bir sporcu gibi .
O yüzden , bu cesur girişimi nedeniyle ikinci bir şansı hak ediyor .
İkinci parantez , " yol " u geçmişte Yılmaz Güney'le çakışmış bir sinema insanı , Necmettin Çobanoğlu hakkında .
Türk sinemasında böylesine yaşamışlık hissi veren yüzlere az rastlıyoruz .
Oğluna olan sevgisini göstermek isteyip gösteremeyen baba rolünde , öylesine ölçülü , ama öylesine yoğun bir karakter oyunculuğu sergiliyor ki .
Son parantezimiz de genellikle stand - up ustası olarak bilinen Mehmet Esen hakkında .
Fiziksel değişimi , kötü adam personasıyla bence filmin standartlarının çok üzerinde bir performans sunuyor .
Tüm bunları alt alta topladığımızda , yeni sezona iddialı projelerle hazırlanan sinemamız için alınması gereken dersler içeren bir film bu .
Benim kafayı çok taktığım , hani şu " filmde oynayan herkesin kafasının afişte görünmesi " dışında " Kanımdaki Barut " un eleştirilecek daha pek çok kusuru var .
Senaryosu , anlatım dağınıklığı , mekan seçimlerindeki kötü tercihler , sonuca bağlanmayan gereksiz sahneler ; liste çok uzayabilir .
Ama başrol oynadığı filmin hem senaryosuna hem de yapımcılığına imzasını attığı için Haluk Piyes'in , daha doğrusu böyle bağımsız sinemacıların desteklenmesi gerekir .
Çünkü başta belirttiğim düşüncemin hala arkasındayım .
Bağımsız yapımların sayısı arttıkça , içlerinde mutlaka - sayıca az da olsa - bazı cevherlere günün birinde mutlaka rastlayacağız .
