Annemiz , bedeninde can bulduğunuz en kutsal varlık .
Onunla aramızdaki duygusal yoğunluk ve gizemli ilişki , yaşamımıza güç verdiği denli , kaybı halinde ' çökmemize ' neden olabilmekte .
Yaşımız , mesleğimiz , toplumsal statümüz , cinsiyetimiz , medeni ve diğer hallerimiz ne olursa olsun , annemizin ölümü , sonraki yıllarda içten içe kemirir bizi .
Annemizle geçirdiğimiz anılar tüm canlılığıyla aklımıza / kalbimize sökün eder ve pişmanlıklarımızdan ötürü kahroluruz .
Onun ölüme doğru yürüdüğü gerçeği dank ettiğimizde kafamıza , bu gerçeği kabullenmeyi reddedip kendimizi kandırırız .
Hayatın yükü omuzlarımızdayken , her gün bir yığın sorunla baş etmeyi öğrensek de , annemizin ölümünü kabullenmeyi kimse öğretmemiştir bize .
Bu ölüm , hayatımızın en önemli safhasıdır .
Nanni Moretti , oğullarını yitiren bir anne ve babanın dramını öykülediği " Oğul Odası ( La stanza del figlio ) " ile 2001'de En İyi Film dalında Altın Palmiye kazanmıştı .
Bu defa , hayat denilen savaş alanında , işiyle , çevresindekilerle ve kendisiyle mücadele eden bir kadının gözünden , bir annenin ölümünü anlatıyor .
Kuşkusuz , çoğu yönetmenin , farkında olarak ya da olmayarak , anlattıkları hikayelere bıraktıkları otobiyografik izler " Annem " de de ( Mia Madre ) var .
Ancak Moretti , oyuncu olarak , doğru bir karar vererek , yardımcı bir karakteri canlandırmış .
Çünkü , bu filmin duygusu , şahane oyuncu Margherita Buy'ın , kendi adıyla canlandırdığı ana karakter Margherita'dan seyircilere , en kusursuz şekilde geçiyor .
Margherita , her detayı kendisinden önce düşünen erkek kardeşi Giovanni'yle ( Moretti ) birlikte ya da nöbetleşe , hastanede , annesi Ada'nın ( Giulia Lazzarini ) başucunda bekliyor ; eğer eski kocasının yanındaysa , aklı , kızı Livia'nın ( Beatrice Mancini ) Latince çalışıp çalışmadığında kalıyor .
En önemlisi de , her gün , koca bir fabrikada geçen ve emekçi sorunlarını konu alan toplumsal gerçekçi bir filmin setinde , tutarsız - kaprisli Amerikalı oyuncu Barry Huggins ( John Turturro ) başta olmak üzere onlarca kişiyi yönetmeye çalışıyor .
Hayatın yükünü sırtlayıp , çalkantılı duygularla baş etmeye çalışan , bazen kendisini iyice yetersiz görmesine rağmen inatla devam eden , etrafına ördüğü huzursuzluk duvarını bir türlü aşamayan Margherita , bir çoğumuzun karşılığı aslında : Annesinin giderek kötüye gittiği gerçeği , kızıyla ilişkisinin başarılı olamadığına dair kaygıları , ayrıldığı sevgilisiyle dost olarak bile paylaşımda bulunamaması .
Tüm bunlar onu çok hassas hale getirmiştir .
Bu hassasiyeti yönetmenlik sabrının sınırlarını zorlasa da , sette , çelik iradesiyle başka biri olmaktadır .
Yani işindeki güçlü duruşun tersi bir özel hayat süren milyonlarca insan gibi .
Margherita'nın , zor hayatı ile muhayyilesinde beliren görüntüler ve hatıralar arasında , annesini yitirme  gerçeği , öykünün ekseni .
Bu karakter çok sağlam yaratıldığı için , filmin adı en anlamlı biçimde içeriğini dolduruyor : Annem .
Annemiz : Belki Ada gibi öğretmendi ; yıllarca onu ziyaret eden ve sevgiyle anan yüzlerce öğrenci yetiştirdi .
Belki onun kalbini kırdığınız için şimdi çok üzgünsünüz .
Şimdi , o gittikten sonra elbiselerine bakıyor , belki onları kokluyorsunuz .
Hep çocuğuz aslında ; annemizin büyümeyen çocuğu .
Benim için " Annem " , seyirciyi şaşırtarak , bir şekilde ' ters köşeye yatıran ' ,   Pedro Almodóvar'ın  " Annem Hakkında Her Şey ( Todo sobre mi madre ) " adlı küçük baş yapıtının yanında yer alan , bir başucu filmi olmuştur .
