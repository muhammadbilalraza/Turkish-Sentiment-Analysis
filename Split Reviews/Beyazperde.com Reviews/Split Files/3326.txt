Sanırım ben garip bir insanım .
Hayır ; gerek yüksek gerek düşük bütçeli , sembolizmle başlayıp sürrealizmle biten , muhteşem yönetmenlerdenden muhteşem oyunculuklarla öyle filmler varken , en sevdiğim filmin İlk Aşk İlk Dans olmasını başka nasıl açıklayabilirim ?
Gerçi yaşı küçük bir bayan olmam da bu romantizm sevdamı bir nebze açıklıyor .
Bu kadar laf kalabalığı yaparak dikkati dağıtmaya çalıştım , ama sanırım başaramadım .
İşte gerçek bu , o film benim için bir başka .
Durum böyleyken , Kirli Dans 2'yi izlememem düşünülemezdi .
Tabii favori filmimin üstüne bir nevi kuma getiriyormuş gibi hissetmedim değil .
Ama boşuna endişelenmişim , İlk Aşk İlk Dans'ın yerini başka hiçbir film tutamıyormuş .
Genç bir kız olan Katey Miller ( Romola Garai ) 50'lerin sonunda devrimle çalkalanmak üzere olan Havana'ya taşınmıştır , ama hiç memnun değildir .
Kaldığı otelde garsonluk yapan Javier Suarez ( Diego Luna ) ile tanışan Katey , onun latin dansına olan ilgisini görünce kendisinin de asıl isteğinin dans olduğunu farkeder .
Javier ve Katey , bir dans yarışmasına katılmaya karar verirler ve olaylar gelişir .
Olaylar gelişir derken , dünya üzerinde nerede iki genç dansetmeye başlarsa aralarında büyük bir aşk doğduğu gerçeğini bildiğinizi düşünüyorum .
Hızlı bir giriş yaparak , filmde neleri sevmediğimi sıralamalıyım önce .
Bu filmi favori filmime bir ihanet olarak sayabilirim , çünkü o film klişeler için yaratılmış gibidir benim için , ondan başkasına da klişeler böylesine yakışamaz .
İlk filmdeki Patrick Swayze ile Jennifer Grey'in aralarındaki elektrik ne yazık ki Romola Garai ile Diego Luna'da yok .
Elektrik yok ama Patrick Swayze var .
Hatta bir ara Luna'yı dövüp , Garai'ye " She's Like a Wind " i söyleyecekmiş gibi geldi .
Ama sanırım bu kadar hareketlilik için fazla yaşlı kendisi .
Sonra , ilk filmdeki gölde dans sahnesinin yerinde denizde dans sahnesi var , ama ne yazık ki İlk Aşk İlk Dans'da oyunculardan akan cinsel gerilim burada yerini su savaşına bırakmış .
Diyaloglar çok zorlama , ilk filmde de öyle değil miydi diyebilirsiniz , ama öyle sahneler vardı ki , bazı diyalogları gözden çıkartabiliyordunuz .
Burada yapmak isterseniz , filmin büyük kısmını kesmek zorunda kalırsınız .
İlk Aşk İlk Dans'da çiftimizin en büyük sorunu lift ( kaldırma ) konusundaydı , bu kez ise sorun yakınlık .
Katey dans ederken kendisini Javier'e teslim etme konusunda sorunlar yaşıyor , bu da bize aralarında olduğundan bahsedilen tutku konusunda şüpheye düşürüyor .
Hissedilmeyen elektrik görülmüyor da .
Kirli Dans 2'nin İlk Aşk İlk Dans'a en büyük benzerliği ise , ne mutlu ki , dans sahneleri .
İtiraf edin , siz de böyle güzel ve kıvrak ritimler duyduğunuzda dayanamıyorsunuz .
Soundtrack'i kötü olan bir devam filmi , beni çok daha büyük hayal kırıklığına uğratırdı .
Farkettim de , filme gitmekten çok soundtrack'i tavsiye ediyorum gibi duruyor .
Çok da haksız sayılmam aslında , başroller haricindeki oyunculuklar iyi olabilir ama karakterler üzerinde yeterince ve derinlemesine durulmamış .
Akıcı bir arka plan olabilecek devrim , çok yüzeysel ve önemsiz gösterilmiş , sanki bütün o direniş ve değişim oldu bittiye getirilmiş gibi duruyor .
Film olması gerekenden sıkıcı , dans sahneleri haricindeki konuşmalar o kadar baygın ki , perde karşısında siz de iç geçiriyorsunuz .
Garai gayet hoş bir bayan olabilir ama oyunculuğu vasatın üstüne çıkamıyor .
" Bütün bunların hepsini seninle görebildiğim için çok mutluyum " derken gözünü itici bir şekilde kırpıştırması , " Sahne bitse de şu kumları bir temizlesem " der gibiydi .
Peki neden hala berbat bir film bu diyemiyorum ?
Sadece ve sadece tek sebebim var , Diego Luna .
İşte yapılması gereken şu , filmi tekrar montaja almalı , Luna'nın olmadığı tüm sahneler çıkarılmalı ve film tekrar piyasaya sürülmeli .
Şahsen ben birkaç DVD parasını gözden çıkarabilirim .
Bu 25 yaşındaki sevimli oyuncu , 19'luk görüntüsüyle filmi izlenebilir kılıyor .
İçten hareketleri , samimi mimikleri ve yetenekli dansıyla filmin değerini yükseltiyor .
Onun tutkusunu , Garai'ye değil maalesef sadece dansa karşı , tüm hareketlerinde görebiliyorsunuz .
Bu filmi bırakıp gitmemeniz için tek neden o .
Bir İlk Aşk İlk Dans fanatiği olarak , Kirli Dans 2 , bir bakıma beklentilerimi karşıladı , ne de olsa ilk filmden daha büyük başarı getirecek bir devam filmi beni çok daha mutsuz edecekti .
Favori filmimi izlerken aldığım o zevki , bu filmden alamamam , Diego Luna'dan da zevk almadığım anlamına gelmiyor .
İlk filmdeki gibi " I have had the Time of My Life " diyemiyorum belki ama Luna'ya " Hungry Eyes " ı gönderebilirim .
