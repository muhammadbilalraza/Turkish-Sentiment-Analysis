“Papillon” , baş rollerinde dünya sinemasının son derece önemli figürlerinden Steve McQueen ve Dustin Hoffman’ın oynadıkları 1973 tarihli aynı isimli " kült filmin 2017 yılındaki yeni çekimi ( remake ) olarak geliyor karşımıza … İlkinde olduğu gibi bunda da filmin senaryosunun temel kaynağını Henri Charrière’nin aynı isimli otobiyografik romanı ( 1969 ) oluştururken , senarist Aaron Guzikowski , ilk filmin Dalton Trumbo ve Lorenzo Semple Jr . tarafından yazılmış olan senaryosundan da yararlanmış … Çekimleri , Karadağ , Malta ve özellikle de Belgrad ( Sırbistan ) gibi Avrupa’nın değişik bölgelerinde gerçekleştirilen filmin prömiyeri , 9 Eylül 2017’de Toronto Film Festivalindeki Özel Gösterimler bölümünde yapılmış ve yaklaşık bir yıllık bir gecikmenin ardından 24 Ağustos 2018’de Amerika’da vizyona girmiş … İlk versiyonu sapasağlam ayakta dururken 34 yıl sonra , yönetmen koltuğunda oturan Michael Noer tarafından yeniden çekilen filmin , 7.2 / 10 ( 62.767 oy ) ve 3.6 / 5 ( 1.0 üzeri oy ) olan IMDB ve Rotten Tomatoes izleyici puanı ortalamalarıyla 5.8 / 10 ( 1 yorum ) ve 51 / 100 ( 31 yorum ) olan Rotten Tomatoes ve Metacritic yorum ortalamaları da , sanki “ne gereği vardı” der gibi … Gelin isterseniz 2017 tarihli bu yeni “Papillon” u , her zamanki gibi önceliği yine oyuncu kadrosuna vermek suretiyle mercek altına alarak incelemeye ve ardından da puanlamaya çalışalım … Yoruma başlamadan , 1973 tarihli ilk filmi önce vizyona girdiği yıl sinema salonunda sonra da TV’de ve özel gösterimlerde defalarca izlemiş biri olarak söylemeliyiz ki , Henri Charrière’nin anılarının kurgulandığı otobiyografik roman , her iki film için de temel kaynak olmasına rağmen iki filmin senaryolarında çok ciddi farklılıklar olduğunu görüyoruz … Örneğin 2017 tarihli filmde , cüzzamlılarla ilgili bölüme hiç yer verilmezken filmin süresi de ilk filme nazaran yaklaşık 20 dakika kadar kısa tutulmuş … Böylelikle de , bir anlamda iki film arasında birebir kıyaslama yapılmasının önüne geçilmeye çalışılmış … Fakat bu , tabii ki de mümkün değil … Herkes dilediğince her türlü karşılaştırmayı yapacaktır … Şimdi gelelim filmin oyuncu kadrosuna … Elbette ki , bu filmin baş rollerindeki Charlie Hunnam ile Rami Malek’i 1973 tarihli filmin ana karakterleri Steve McQueen ve Dustin Hoffman ile yan yana koyarak değerlendirmeye çalışmak hiçbir şart ve şekilde mümkün değil … Bunu bu oyuncuların sadece “Papillon” filmlerindeki performansları için de söylemiyoruz … Bu dört oyuncunun sırf filmografilerine bakıldığında dahi aralarındaki farklılıklar açıkça görülüyor zaten … O nedenle de , Charlie Hunnam’ı Steve McQueen , Rami Malek’i de Dustin Hoffman ile kıyaslamayı bir kenara bırakıp , ellerinden gelenin en iyisini yapmaya çalışmışlar diyerek bu faslı noktalayalım deriz … Gördüğümüz kadarıyla dekorlardan kostümlere , makyajlardan efektlere , ışıktan kameraya ve sesten müziklere kadar filmin teknik altyapısında da açıkça göze batan bir sorun yok … Eminiz çekimler esnasında ekip olarak Adriyatik ve Akdeniz’inde tadını çıkartmışlardır … Filmin genel yapısı hakkında da bir iki şey söylemek gerekirse , 1973 tarihli ilk filmdeki insanı izlerken dahi terleten nemli ve kasvetli atmosferin yerini her nedense bu filmde , tatil için gidilen cennet mekânlarda çekim yapılmış gibi dingin bir hava almış … Hâlbuki ilk filmde , İspanya , Jamaika ve Hawaii gibi son derece turistik mekânlarda çekilmişti … Aynen ilk filmde Steve McQueen’in gözlerinde gördüğümüz “azim” ile Dustin Hoffman’ın yüzündeki “acizliğin” , bu filmde yerini Charlie Hunnam ve Rami Malek’in yüz ifadelerindeki “iş olacağına varır” kolaycılığına bıraktığı gibi … Sonuç olarak , 1973 tarihli ilk “Papillon” u izlemediyseniz ve izlemeyi de düşünmüyorsanız puan olarak 2,5 verdiğimiz bu film , en azından öyküsü ile de olsa ilginizi çekecektir … Ancak önerimiz ne yapıp ne edip ilk filmi bulup izlemeniz yönünde olacak … Zira gerçek “Papillon” o … Keyifli seyirler ,
