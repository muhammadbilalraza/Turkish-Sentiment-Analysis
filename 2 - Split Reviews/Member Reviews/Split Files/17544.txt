Serinin üçüncü filmi “Siccîn 3 : Cürmü Aşk”ın senaryosunu , yönetmen koltuğunda oturan Alper Mestçi , Bekir Acar ile birlikte yazmış …
Mestçi , başkarakterlerden Sedat’ın ( Cem Uslu ) anlatımı ile sinemaseverlere sunduğu hikâyesine bu kez , korku ve kara büyünün yanına sevgi ile umutsuz aşkı da eklemiş …
Olaylar , Orhan ( Adnan Koç ) tarafından işten çıkartılan Halil’in ( Mehmet Çakmak ) kendini asmak suretiyle intihar ederek hayatına son vermesiyle başlar …
Zira ertesi sabah Halil’in karısı Ayşe ( Deniz Gündoğdu ) , ağız dolusu bin bir türlü “beddua” ile Orhan’ın karşısına dikilir …
Ki , aynı saatlerde , Orhan’ın canından çok sevdiği karısı Kader ( Büşra Ayaydın ) , Kader’in ağabeyi Sedat ve Sedat’ın oğlu Mehmet ( Ömer Musab Küçükler ) , Sedat’ın kullandığı otomobilde beraber yolculuk yapmaktadırlar …
Ve aniden müthiş bir “bom ! ” …
Evet , rahatlıkla tahmin edilebileceği gibi önemli bir kaza olmuştur …
İşte bu vahim trafik kazasının ardından , özellikle de şu ana kadar isimlerini saydığımız karakterlerin yanı sıra Orhan’ın annesi Hatice ( Nevin Efe ) ile babası Davut ( Yavuz Pekdiker ) ve Sedat’ın annesi Fatma’nın da ( Elif Baysal ) yer aldıkları bir takım garip olaylar gündeme gelmeye başlar …
Nasıl mı ?
Örneğin : Eski Kader gitmiş , yerine geçmişini anımsamayan ışık ve aydınlığa duyarlı , son derece ürkek yepyeni bir Kader gelmiştir …
Küçük Mehmet ise konuşamadığı gibi , vücudunun tamamı da felç olmuştur …
Sedat , “Oynatmaya az kaldı , doktorum nerde ? ” tarzı bir ruh hali içindedir …
Tütsü yakmak , muska yapıp gömmek ve büyüye merak salmak gibi “pagan ritüellere” kafayı takmış olan Orhan’ın durumunu ne siz sorun ne de biz söyleyelim …
Bütün bu yaşananların sonrasında , Sedat’ın işyerindeki arkadaşı Kadir ( Kadir Çelik ) devreye girerek onu ve oğlu Mehmet’i Veysel Hocaya ( Yavuz Çetin ) yönlendirir …
Yalnız büyü bozmaya yardımcı olma işinde bu kez , Kevser ( Gülten Kesgin ) adında bir kadın da vardır Veysel Hocanın yanında …
Bundan sonra ne mi oluyor ?
Şöyle söyleyelim : Eskiden futbol maçlarında tribünlerden , “Bir , iki , üç olsun , çıkartması güç olsun” biçiminde bir slogan yükselirdi ya …
Mestçi golü , seyirciyi sürekli korkutarak sindirmek yerine yine hakemin , tam da doksanıncı dakikada maçı bitirmek üzere düdüğü ağzına götürdüğü anda atmayı tercih etmiş …
Zira böylelikle , çıkartılabilecek bir şeyde bırakmamış geride kimseye …
Yani her zaman olduğu gibi oldukça büyük bir sürpriz final bekliyor izleyiciyi …
Henüz serinin üçüncü filminde olmamıza karşın , “korku” kategorisinde başarılı olduğunu düşündüğümüz Mestçi sinemasının ardındaki “en temel faktörün” , özgün hikâyelerinin yanı sıra “oyuncu tercihlerindeki isabetlilik” olduğunu söyleyebiliriz …
Elbette aynı şey , görsel efektler ile plastik makyajlar için de geçerli …
Bu kez , “abartılı derecede gürültülü” bulduğumuz ses efektlerine hayvan sesleri de eklenmiş …
Öyle ki , filmi oldukça üst seviye profesyonel bir kulaklık ile geniş ekran bir TV panelinde izlememize rağmen bazı sahnelerde konuşulanları net olarak anlayamadık ve geri sardırıp yeniden izlemek zorunda kaldık …
Bu da ne yazık ki , şu ana kadar gözümüze ( aslında kulağımıza ) çarpan – takılan en “kritik hata” oldu filmde …
Fakat şimdilik bunun için puan kırmayacağız …
Zaten serinin geneli ve Mestçi hakkındaki görüşümüzü de altıncı filmin yorumunda sizlerle uzun uzadıya paylaşacağız …
Keyifli seyirler ,
