" Havaalanında birbirleriyle tanışan Alex ve Ben'in binecekleri uçakta bir sıkıntı olduğundan , birbirlerine yardımcı olarak ufak bir uçağa binmeyi başarırlar . Fakat bindikleri bu uçak kaza yapar ve Alex ile Ben , dağların ortasında mahsur kalır . Alex ile Ben , burada hayatta kalmaya çalışır ve bu sırada da birbirlerine aşık olurlar . "
The Mountain Between Us , hiçbir istek arzusu uyanmadan izlediğim bir filmdi .
Filmin fragmanı ve konusu yeterince yapmacık ve klişe göründüğünden , filmin kendisinin de öyle olacağını düşünüyordum .
Ve filmi izledikten sonra bu konuda haklı olduğumu gördüm .
The Mountain Between Us , son zamanlarda izlediğim en klişe filmlerden birisiydi .
Gerek ana karakterlerin birbirleriyle tanışması veya aralarında büyüyen aşk meselesi olsun , bu filmdeki her şey yapmacık hissettiriyor .
Daha önceden The Idol ve Omar filmlerini yönetmiş Hany Abu - Assad'ın filmografisi için bu film oldukça garip bir seçim olmuş .
Çünkü yönetmenin bu filmiyle diğer çektiği filmlerin tonları arasında dağlar kadar fark var ( ufak bir kelime oyunu yapayım dedim ) .
Ve filmin her sahnesinde bu fark ediliyor .
Abu - Assad , bu filmde oyuncuları nasıl yönlendireceğini ve sahneleri nasıl yöneteceğini bir türlü çözememiş gibi .
Mesela filmin başındaki uçak kazası sekansını örnek alalım .
Tamamı tek çekim olarak çekilmiş olan bu sahne , olabilecek bütün tansiyonu ve şaşkınlık duygusunu yok etmiş .
Çünkü bu sahneyi izlerken dikkatinizi oyunculara veya uçağın düşüşüne değil , kameranın sürekli belirli sürelerde sağa ve sola dönüşüne odaklanıyorsunuz .
Eğer film bu sahneyi gerçekten tek çekim olarak göstermek istiyorsa , kamerayı sadece gerekli durumlarda hareket ettirirdi veya bütün sahne boyunca Winslet ile Elba üzerinde tutar , bütün bu sahneyi onların gösterdiği tepkilerle izledik .
Hiç olmazsa ortaya daha etkili bir sonuç çıkardı .
Bunun gibi şeylerle yönetmen , film boyunca bir türlü neye odaklanacağını çözemiyor .
Ama bu filme giden çoğu kişinin bunun gibi şeylerle kafa yormayacağını , sadece içerisinde hayatta kalma konusu olan , aşırı romantik bir film izlemek istediklerinin farkındayım .
Bu yüzden biraz da bunlardan konuşalım .
Ana karakterler arasındaki ilişki nasıldı , film romantik miydi ?
Kate Winslet ve Idris Elba gibi herkesin sevdiği iki oyuncuyu yan yana izlemek çok hoştu .
Ve film esnasında onların gerçekten denediklerini , ortadaki hikayeyi ellerinden geldiğince etkili kılmaya çalıştıklarını görebiliyorsunuz .
Ama neticede bunların hepsi nafile olmuş çünkü ne onların ağzından çıkan tek bir kelimeyi , ne de karakterlerini film boyunca umursadım .
Aralarındaki kimya ise yok denecek kadar azdı , hiçbir sahnede ruh yoktu .
Bu bölümlerde oyuncularla yönetmen arasında bir büyük bir bağlantı kopukluğu olduğu rahatça anlaşılıyor . Winslet ile Elba başka bir filmde olmak isterken , yönetmen onları bu zayıf içerikle sınırlamış gibi hissettiriyor .
Hikayenin hayatta kalma bölümüne gelirsek eğer ; ana karakterleri umursamadığımdan dolayı , e haliyle , onların başına gelen hiçbir şeyi de umursamadım .
Üstelik bu sahneler o kadar tesadüfi gelişiyor ki , bir yerden sonra filmin yaratmaya çalıştığı bütün gerçekçi hava yerle bir oluyor .
Gerçi , The Mountain Between Us'un pek gerçekçi bir hava yaratmaya çalıştığını da düşünmüyorum ( filmin aşırı klişe olan son karesi de bunun canlı kanıtı ) .
Bu filmin yapmaya çalıştığı şey , herkesi sevdiği iki oyuncuyu başrole koyarak altından bir sürü para kazanmak , bunu yaparken de en tembel ve klişe senaryoyu ortaya koymak .
Filmin güzel görünen sinematografisi ile Winslet ve Elba'nın deniyor olmasının dışında bu filmin en kötü yanı , unutulabilir olmasıydı .
The Mountain Between Us , seyirci üzerinde herhangi bir etki bırakmıyor .
Sadece 2 saat boyunca ekrana boş boş bakıyorsunuz , film bittikten sonra da gördüğünüz her şeyi unutuyorsunuz .
Hatta bu yazıyı yazarken bile filmin büyük bir kısmını artık hatırlamadığımı fark ettim .
Vizyondaki filmler arasında en kötü seçenek olmasa da , The Mountain Between Us büyük bir vakit kaybından başka bir şey değil .
Es geçmenizi tavsiye ederim .
FİLMİN İYİ YANLARI : + Kate Winslet ile Idris Elba'nın deniyor olması . + Harika sinematografi . + Filmin kendisini izlettirmesi .
FİLMİN KÖTÜ YANLARI :
- Oyuncularla yönetmen arasında büyük bir bağlantı kopukluğu olması .
- Zayıf karakterler , gerçekçi hissettirmeyen durumlar .
- Senaryonun dev bir klişe yumağından ibaret olması .
TOPLAM PUAN : 4 / 10
