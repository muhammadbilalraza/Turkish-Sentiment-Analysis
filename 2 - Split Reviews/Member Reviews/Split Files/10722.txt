Öncelikle sözlerime bir klişe ile başlamak istiyorum ; “Birinci film daha komik ve daha güzeldi . ” “Düğün Dernek Sünnet” biraz daha gişe filmi , biraz daha zorlama bir film olmuş .
Komik mi ?
Komik , eğlendiriyor mu ?
Eğlendiriyor .
İş çıkışı , stresten uzaklaşmak , kafa dağıtmak mı istiyorsunuz ?
Tam anlamıyla hakkını veriyor , eli ayağı düzgün , komik bir film .
Ama en iyisi olan ilk film ile karşılaştırılınca , özellikle komedinin tırmandırılması gereken , filmin ikinci yarısı olan düğün kısmında , bu kez beklediğimiz patlamayı bulamadık .
İlk filmin güldürme referansı ile büyük bir beklentiyle , gülmeye hazırlıklı olan izleyiciyi biraz hayal kırıklığına uğratıyor .
Bunda ana hikayenin kötü oluşunun da etkisi var .
Hikayenin gidişatında , bazen bu adamlar ne için uğraşıyorlardı diye kendinizi sorgulayabiliyor veya ana hikayeyi unutabiliyorsunuz .
Özellikle bir selfie için Tüpçü Fikret’in çatıya çıkma sahnesi varki , filmin en gereksiz ve en manasız 5 dakikasıydı diyebilirim .
Tüpçü Fikret demişken , Ahmet Kural ilk filmde olduğu gibi , ayarında köpürttüğü ve muhteşem bir karakter yarattığı Tüpçü Fikret ile her göründüğü sahnede sinema salonunu kahkaya boğdu .
Mimikleri , enerjisi ile gerçekten filmin başrolü ünvanını söke söke alıyor .
Zaten Mustafa Keser , Küçük Matias ve çete başı dışında tüm oyuncular rollerinin hakkını fazlasıyla vermiş .
Kardeş Payı’nın Sezai’si Ayhan Taş , fazla sahnesi olmasa dahi yine çok güldüren isimlerin başında geliyor .
Rasim Öztekin bildiğiniz gibi .
Selçuk Aydemir’in tüm işlerini başından beri takip eden biri olarak , bu filmi biraz İşler Güçler ve Kardeş Payı’nın final bölümlerine doğru bocaladığı , hikaye sıkıntısı çektiği son bölümlere benzetiyorum .
Durum komedisi olarak bakıldığında , gerçekten Türk Sinemasındaki yine en iyi işlerden ve en iyi komedi filmlerinin başına yazabiliriz Düğün Dernek Sünnet’i .
