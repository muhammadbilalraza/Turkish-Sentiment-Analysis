Denzel Washington , Chris Pratt ve Ethan Hawke'ın başrolünde olduğu ve Southpaw , The Equalizer gibi filmlerden tanıdğımız Antoine Fuqua'nın yönettiği The Magnificent Seven , her haliyle bir western filmi .
Ve şunu açıklığa kavuşturmak istiyorum , eğer bu filmi orijinal ve yepyeni bir western olarak izleyecekseniz hayal kırıklığına uğrayabilirsiniz .
Çünkü zaten western hakkında yapılmış yüzlerce film var , geriye pek de orijinal bir konu kalmadı aslında .
The Magnificent Seven ise , eski western filmlerine yazılmış bir aşk mektubu gibi .
Herkesin bildiği klasik hikayeyi , yeni bir nesle uyarlayarak anlatıyor .
Hikayeyi bilirsiniz ; kötü bir kanun kaçağı küçük bir kasabaya saldırır ve birkaç kişiyi öldürür .
Oranın halkından birisi de intikam almak için bir ekip toplayıp kötü adamlara karşı savaşmaya çalışır .
Bu film de bundan ibaret aslında .
Konusu çok basit ama ortaya çıkan sonuç epey etkili .
Filmde yaratılan atmosferi çok sevdim öncelikle .
Müzikleriyle , kamera açılarıyla , güneşin ortasında yapılan ikili düellolar gibi kült sahneleriyle ortaya tam bir western filmi çıkmış , sıradan bir Hollywood filmi değil .
Ayrıca oyunculuklara da bayıldım , her bir oyuncu bu filme ayrı bir şey katmış .
Denzel Washington yine her zamanki gibi döktürmüş , Chris Pratt de filmin komik karakteri olmuş , Ethan Hawke da bambaşka birisi olmuş .
Bunların dışında Haley Bennett , Byung - hun Lee ve Peter Sarsgard da karakterlerini tam da olması gibi canlandırmışlar .
Fakat burada Vincent D'Onofrio için bir parantez açmak istiyorum .
D'Onofrio'nun uçuk performanslarına bayılıyorum zaten ( Men In Black'in ilk filmi ve Daredevil'ın 1. sezonundan hatırlarsınız ) ve bu filmde de yine çok uçuk bir karakteri canlandırmış .
Karakterine bayıldım doğrusu .
Bunun dışında da bütün oyuncuların birbirleriyle olan kimyaları da epey başarılı , filmi çekerlerken çok eğlendikleri her haliyle görülüyor .
Aksiyon sahneleri de gayet başarılıydı .
Özellikle de böyle bir western filmi için beklediğimden daha da iyiydi .
Gerçi filmin her sahnesinde aksiyon olmasa da , aksiyonun yaşandığı sahneler ( özellikle de son 30 dakika ) nefes kesiciydi .
Üstelik aldığı 13 + yaş sınırına göre de çok daha fazla şiddet içeriyordu bu film .
Böylece de ortaya çıkan sonuç çok daha etkili olmuş .
Filmin kötü taraflarına da değinelim biraz .
Bazı sahnelerin gereğinden fazla uzatıldığını düşünüyorum mesela , bu filmden rahatça bir 15 dakika söküp atılabilirdi .
Bunun dışında filmde başrollerden biri olup da arka planda kalmış olan karakterler de vardı doğrusu , filmdeki gereksiz sahneler yerine onlara daha fazla yer verilebilirdi .
Ama genel anlamda eğer western filmlerini seviyorsanız veya sinemalarda eğlenceli bir film izlemek istiyorsanız , bu filme bir şans vermenizi kesinlikle öneririm .
Çok başarılı bir film olmasa da , vaktinizi ayırdığınıza pişman olmayacağınız , iyi bir iş ortaya çıkmış .
İyi seyirler .
FİLMİN İYİ YANLARI : + Denzel Washington , Ethan Hawke ve kesinlikle Vincent D'Onofrio . + Başarıyla dengelenmiş aksiyon . + Tam bir eski usül western filmi gibi hissettirmesi .
FİLMİN KÖTÜ YANLARI :
- Gereğinden fazla uzatılmış sahneler .
- Başrolde olmasına rağmen arka planda kalmış bazı karakterler .
TOPLAM PUAN : 7.5 / 10
