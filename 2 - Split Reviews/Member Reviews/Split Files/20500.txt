“Ich seh ich seh / Goodnight Mommy” , senaryosunu da yazan Severin Fiala ve Veronika Franz ikilisinin ilk uzun metrajlı sinema filmi …
Birazdan yorumuna başlayacağımız , “En iyi yabancı film” kategorisinde , Avusturya adına Academy Ödülleri seçmelerine gönderilen filme dair , bizi şaşırtmayan yegâne hususun yarışacak adaylar arasında kendine yer bulamaması olduğunu söylemek isteriz …
Zaten böylesine “müstesna” filmler , bırakın kazanmayı , Academy , Golden Globes veya BAFTA ödüllerine ne zaman aday olabildiler ki ?
Hem de korku – gerilim kategorisinde tüm zamanların en iyilerinden olan “The Shining” ( 1980 ) bile teğet geçememişken …
Neyse , bu küçük “serzeniş” ve “bilgilendirme” sonrasında biz yeniden filmimize dönelim ve Michael Haneke’nin “Funny Games” ini ( 2007 ) andıran “irkiltici kareler” de içermesi nedeniyle , sonuna kadar götürebilmek için “çelik kadar sağlam sinirlere” sahip olmanız gerektiğini de belirttikten sonra koyulalım işimize …
Yine bu mecrada kapsamlı bir yorumunu paylaştığımız Fiala ve Franz ikilisinin , ikinci filmleri “The Lodge” da ( 2019 ) olduğu gibi hikâye yine üç karakter üzerine kurgulanırken , mekân olarak da sınırlı bir alana bağlı kalınmış … “Görünürde” olaylar , Elias ( Elias Schwarz ) ve Lukas ( Lukas Schwarz ) isimli ikiz biraderler ile geçirdiği estetik ameliyat sonrasında , çevreden izole bir hayat sürdükleri , göl kenarındaki ve yeşiller içindeki evlerine dönen anneleri ( Susanne Wuest ) arasında gerçekleşiyor …
Lütfen şu “görünürde” sözcüğünü , son dakikaya kadar aklınızın bir köşesinde tutun …
Zira düşük bütçe ile nitelikli film çekmekte iyice ustalaşmış olan Severin Fiala ve Veronika Franz , ( aslında satır aralarında gözden kaçan “sağlam ipuçları” vermiş olsalar da ) sürpriz yaparak izleyiciyi şaşırtmaya bayılıyorlar …
Nerede kalmıştık ?
Evet , artık karşımızda , ameliyatının ardındaki nekahet sürecini sessiz ve sakin bir biçimde atlatmayı planlayan bir anne ile onun gerçek anneleri olduğuna “inanmakta zorlanan” ikizlerin , insanı zıvanadan çıkartan oyunları var …
Bu dakikadan sonra : Eğer ev içinde , karakterleri arasında bir köşe kapmacaya dönüşen gerilim filmlerini sevenlerdenseniz , emin olun bunu da “ağzınız açık” izleyeceksiniz …
Hem de gerim gerim gerilerek …
Fakat o hengâmede , “öfke ve nefretten” kaskatı kesilip dağılmamaya da dikkat etmelisiniz …
Bitirmeden ; filmin 35 mm kamera kullanılarak elde edilen görüntülerinin yanı sıra , henüz ilk kez kamera karşısına geçmiş olan ikizlerin , “insanın psikolojisini alt üst eden” performanslarına da bayıldığımızı belirtmiş olalım …
Keyifli seyirler ,
