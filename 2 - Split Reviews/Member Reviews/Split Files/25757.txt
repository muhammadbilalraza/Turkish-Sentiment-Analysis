“Suburbicon” , senaryosunu da Grant Heslov ve Coen biraderler ile birlikte yazan George Clooney’nin yönetmen koltuğunda oturduğu sağlam bir “dark comedy / kara mizah” …
Filmde : • Biri 1957 yılında Levittown , Pennsylvania’da , tamamı beyazlardan oluşan bir mahalleye ilk kez Afro – Amerikan kökenli bir ailenin taşınması ile başlayan ırkçı saldırılardan alıntılanarak yeniden yorumlanan , • Diğeri de Matt Damon ( Gardner Lodge ) , Julianne Moore ( Rose ve Margaret ) ve Noah Jupe’dan ( Nicky Lodge ) oluşan üçlünün başı çektikleri olayların anlatıldığı , İç içe geçmiş “ikili” bir hikâye anlatılıyor …
Öyle ki , Lodge ailesinin evlerinin içi “cadı kazanı” gibiyken , dışarısı da tam anlamıyla bir “Mississippi Burning” ( 1988 ) …
Yani ortadaki , öyle pek de hafife alınabilecek bir mevzu değil …
Dakikalar ilerledikçe , Coen biraderlerin senaryodaki “hınzırca” dokunuşlarını da hemen hissediyorsunuz zaten …
Lodge’ların evinin tam karşısına , anne ( Karimah Westbrook ) , baba ( Leith Burke ) ve küçük oğulları Andy’den ( Tony Espinosa ) oluşan Mayers ailesi taşınır taşınmaz , orta sınıf beyazların yaşadığı Suburbicon kasabasında ciddi bir hareketlilik başlar …
Ve Mayers’ların yeni taşındıkları bu ev , mahalledeki ırkçılarca neredeyse abluka altına alınarak kuşatılır …
Artık bu aile için huzur bitmiştir …
Vardiyalı olarak , çit çekilen evlerinin önünde 7 / 24 gürültü yapılmakta ve bu anlamsız rezalet de TV’lerde canlı olarak yayınlanmaktadır …
Hele anne Mayers’ın kasada refüze edildiği bir market alışverişi sahnesi var ki , anlatılmaz yalnızca “üzüntü” ve “utanç” içinde izlenilir …
İşte tam da bu hengâmede , Lodge’ların evi , Sloan ( Glenn Fleshler ) ve Louis ( Alex Hassell ) isimli iki soyguncu tarafından , anlaşılmaz bir biçimde basılır …
Bu soygunda , daha önce kendisine yüklü miktarda bir “hayat sigortası” yapılmış olan evin annesi Rose , hayatını kaybeder …
İşte o andan itibaren de ilginç olaylar dizisi birbirini izlemeye başlayacaktır filmde …
Fakat elbette biz , “Fargo” dan ( 1996 ) esaslı esintiler de taşıyan filmin bu kısmının hikâyesini öğrenme işini yine bizzat sizlere bırakacağız …
Bitirmeden , yukarıda saydıklarımızın dışında filmde , Nicky’e harçlık olarak verdiği bozuklukları geri alabilmek adına onu ters çevirerek silkeleyen dayı Mitch ( Gary Basaraba ) ve Margaret ile Gardner’ın ziyaretlerine gelen sigorta tazminat araştırmacısı Bud Cooper’ın da ( Oscar Isaac ) önemli karakterler olarak öne çıktıklarını belirtmiş olalım …
Keyifli seyirler ,
