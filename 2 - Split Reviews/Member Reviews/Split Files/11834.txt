Bir YA film serisinin son filmiyle daha karşı karşıyayız .
2008'de çıkan ilk Alacakaranlık filmiyle popüler bir hale gelmiş olan bu tür , son zamanlarda Yandaş ile Vampir Akademisi gibi türünün zayıf filmleriyle düşüşe geçti .
Bu yüzden Labirent serisinin son filmi de bu dönemin bir nevi kapanış filmi sayılır .
Peki Son İsyan , Labirent serisine gereken finali verip bu seriyi yüksek bir notla sonlandırmayı başarıyor mu ?
Aşağı yukarı , evet .
Öncelikle Labirent serisinin son filminde Thomas ve arkadaşlarını WCKD'in tesislerinde tutulmuş olan Minho'yu kurtarma girişimlerini , bu esnada Thomas'ın Teresa'ya ulaşma çabalarını ve insanlığı yok eden ölümcül hastalığa karşı bir çare bulma denemelerini izliyoruz .
Labirent serisinin filmleri benim için ortalama sayılır .
İlk filmin oldukça basit bir hikayesi vardı ve işlenişi sürükleyici olsa da bazı karakterler o kadar da ilgi çekici değildi ve senaryo bulunduğu atmosferi gerektiği kadar iyi kullanamıyordu .
İkinci filmdeyse aksiyon sahneleri ile ambiyans çok daha gelişmişti fakat bu filmin kitabını okumuş olduğumdan çıkan sonuç fazlasıyla sıradandı ( mesela filmin kitabı hikayeye dair bütün soruları cevaplama yolunda ilerlerken filmse her şeyi üçüncü filme bırakıyordu ) ve bu yüzden filmi izler izlemez unuttum .
Yani iki filmin de kendilerine ait iyi ve kötü yanları var ve bu filmler hakkındaki düşüncelerim neredeyse aynı .
Ve serinin üçüncü filminden de böyle bir izlenimle ayrıldım .
Bu filmin de kendisine ait iyi ve kötü yanları var ve eğer şu ana kadar Labirent serisinin filmlerini severek izlediyseniz , bu filmden tatmin olmuş bir şekilde ayrılacağınıza eminim .
Ama serinin büyük bir hayranı olmayanlar içinse bu apayrı bir hikaye .
İyi yanlara önce değinecek olursak ; filmin aksiyon sahnelerine bayıldım .
İlk 10 dakikadaki tren sahnesi epey sürükleyiciydi ve özellikle de şehirde geçen aksiyon sahneleri - saçma olmalarına rağmen - oldukça yaratıcıydı ve kaos ortamı çok iyi yansıtılmıştı .
Son İsyan , Labirent serisinin en eğlenceli aksiyon sahnelerine sahip olan filmiydi .
Ayrıca WCKD karargahının bulunduğu şehrin dizaynına da bayıldım .
Fazla detaya girmek istemiyorum ama film buradaki atmosferi nasıl değerlendireceğini gerçekten de iyi biliyor .
Oyunculuklar da başarılıydı .
Bu konuda Dylan O'Brien'ın çekimler sırasında sette büyük bir kaza geçirmesine rağmen filmi bitirmeye çalıştığı için azmini takdir etmem lazım öncelikle .
Zaten kendisi rollerine olan bağlılığından dolayı sevdiğim bir oyuncu ve bu filmde de gayet iyi bir iş çıkartmış .
Sadece kendisini Labirent serisi ile geçen yıl çıkan American Assassin gibi ortalama filmlerden çok daha iyi işlerde rol almasını görmek isterim .
Benim için filmin en iyi yanlarından birisi , Thomas ile Newt arasındaki arkadaşlık bağıydı .
Filmi izlerken bu ikili arasındaki arkadaşlığı hissedebiliyorsunuz ve bazı önemli sahneler geldiğinde bu bölümler seyirciye gereken etkiyi vermeyi başarıyor .
Bunların dışında Wes Ball'ın yönetmenliği oldukça başarılıydı .
Aksiyon sahnelerinde kamera daha az sallanıyordu ve filmde yaratılan dünya serinin diğer filmlerinden çok daha iyi anlaşılmıştı .
Ayrıca bir YA serisinin yönetmen değiştirmeden sadece tek bir kişi tarafından çekilmiş olması da çok ilginç doğrusu .
Eğer filmin sorunlarına gelecek olursak , filmin temposu epey yavaştı .
Son İsyan , serinin en sinematik filmi olduğu için ( çünkü filmin belli bir başı ve sonu var ) , bir " epik " olmaya çalışmış .
Bu konuda Son İsyan'ı son zamanlarda çıkan Blade Runner 2049 ile kıyaslayabilirim .
2049'da filmin taşıdığı ağır tempo işe yarıyordu çünkü ortada anlatılması için zaman isteyen derin bir hikaye , ilgi çekici karakterler ve inanılmaz bir atmosfer vardı .
Ve günün sonunda 2049'un taşıdığı ağır tempo gözümde büyüteceğim bir etmen değildi çünkü filmde yaratılan dünya o kadar göz alıcıydı ve konusu öyle sürükleyiciydi ki , bir yerden sonra bir film izlediğimi unuttum .
Blade Runner 2049 , her haliyle bir " epik " olmak için yaratılmış .
Labirent : Son İsyan'daysa " epik olmak " bir işe yaramıyor .
Serinin bundan önceki filmlerini pek umursamadığım için , bu filmde de ana karakterleri ve yaşanan durumun kendisini pek umursamadım .
Ayrıca Son İsyan oldukça basit bir hikayeyi gereksiz yere uzun bir şekilde anlattığından bir yerden sonra yoruluyorsunuz ve filmin ne zaman biteceğini görmek için saatinizi yoklamaya başlıyorsunuz .
Bu yüzden filmden rahatça 20-25 dakika çıkartılabilirdi .
Üstelik Son İsyan , bu serinin son filmiymiş gibi hissettirmiyor .
Final sahnesi gereğinden fazla hızlı ilerliyor ve film bittiğinde bu evren ve karakterler hakkında aklınızda hala cevaplanmamış sorular kalıyor .
Özellikle de filmin bu kısmı ilgi çekici çünkü Son İsyan'da tek bir flashback sahnesi yok .
Serinin diğer filmlerinde gereğinden fazla flashback sahnesi varken , bütün soruların cevaplanması gereken bu filmde tek bir flashback sahnesi yoktu .
Normalde flashback sahnelerini çok sevmesem de , bu filmde flashback kullanılmasına hayır demezdim .
Hiç olmazsa birkaç tane soruya daha cevap verilmiş olurdu .
Sadede gelecek olursak Labirent : Son İsyan , tıpkı serinin diğer filmleri gibi benim için idare ederdi .
Bu filmde yaratılan atmosfer , oyunculuklar ve aksiyon sahneleri serinin diğer filmlerinden çok daha başarılıydı fakat filmin basit bir hikayeyi gereksiz yere uzatması ve serinin son filmi olmasına rağmen düzgün bir final havası vermemesi , Son İsyan'ı biraz yorucu bir deneyim yapıyor .
Eğer serinin diğer filmlerini sevdiyseniz , Son İsyan'ı da eşit derecede seveceğinize eminim .
Hatta filmi ortalama bulmama rağmen Labirent serisinin son zamanlarda çıkan YA filmlerinden çok daha iyi olduğunu söyleyebilirim .
Kafanızı 2 saatliğine dağıtacağınız eğlenceli bir bilim kurgu - aksiyon filmi arıyorsanız , Son İsyan sizin için iyi bir seçim olacaktır .
İyi seyirler .
FİLMİN İYİ YANLARI : + WCKD şehrinin filmde kullanılış biçimi , yaratılan atmosfer . + Dylan O'Brien'in performansı . + Eğlenceli ve yaratıcı aksiyon sahneleri . + Wes Ball'ın yönetmenliği .
FİLMİN KÖTÜ YANLARI :
- Zayıf bir konunun gereksiz yere uzun anlatılmış olması , filmi biraz sıkıcı bir hale getirmiş .
- Cevaplanamamış sorular .
- Sonunun tam bir final hissiyatı uyandırmaması .
TOPLAM PUAN : 6.5 / 10
