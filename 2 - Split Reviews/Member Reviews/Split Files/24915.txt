Çekimleri İspanya’da gerçekleştirilen “The Man Who Killed Don Quixote” , senaryosunu da Tony Grisoni ile birlikte yazan Terry Gilliam’ın yönetmen koltuğunda oturduğu bir drama …
Yorumumuza başlarken , bazı yanlış anlaşılmaların önüne geçmek adına , son derece “absürd” ama bir o kadar da “eğlendirici” olan bu filmin , Miguel de Cervantes’in ünlü “Don Quixote” ( 1605 – 1615 ) isimli iki bölüm halinde yayınlanan romanından yapılan doğrudan bir uyarlama değil de daha çok bir karakter esinlenmesi olduğunu belirtmiş olalım …
Aslında , “Brazil” ( 1985 ) den bu yana yıllardır takibimizde olan Gilliam’ın , aralarında “The Fisher King” ( 1991 ) , “12 Monkeys” ( 1995 ) , “The Brothers Grimm” ( 2005 ) , “The Imaginarium of Doctor Parnassus” ( 2009 ) ve “The Zero Theorem” ( 2013 ) in de aralarında bulunduğu filmografisinde , “çılgın ve tuhaf” olmayan bir filme rastlamak da neredeyse imkânsız gibidir …
İşte , “The Man Who Killed Don Quixote” ta da Gilliam’ın , aynı geleneği , çıtayı biraz daha yükselterek sürdürmeye devam ettiğine tanık oluyoruz …
Tabii biz böyle dedik diye , öyle hemen herkesin bu filme atlaması da gerekmiyor …
Yoksa emin olun , Gilliam’ın tarzına alışkın değilseniz , filmde de kullanılan bir ifade ile “sigortalarınız” ( yahut da İzmir merkezli olmak üzere Ege bölgesinde yaygın olan bir tabirle “asfalyalarınız” ) anında atıverecektir …
Zira muhtemelen 132 dakikalık bu filmin : Kimilerinin kaldırmakta zorlanacağı tonda olan ve hız kesmeden sonuna kadar da devam eden “Fellini” ve “Coen biraderler” vari havası * * * , ( gerçekte basit bir ayakkabı tamircisi Javier olan ) Don Quixote’dan ( Jonathan Pryce ) sonra Toby’i de ( Adam Driver ) sert bir biçimde yere fırlatan yel değirmeni gibi çok fena çarpacaktır … “Toby” demişken de : Senaristlerden birinin adının “Tony” , diğerinin de “Terry” olduğunu da akıllardan çıkartmayalım …
İpucu olarak , bu bir olsun …
Hele de filmin kahramanı Toby’nin de Gilliam kadar aykırı zamane bir yönetmen olduğunu görünce …
Bu da iki …
Ve ardından da hemen finalde , ( günümüzde artık kibarlık , naiflik ve hayallerindeki sınır tanımazlık kadar “şövalye ruhluluk” anlamına da gelen ) Don Quixote’luk bayrağını Javier’den devralan Toby karakterinin de gerçekte , Gilliam’ın bizzat kendisinin olup olmadığını da ( hafiften ) bir “düşünün” demek isteriz …
Yani daha başka bir ifade ile sizlerde ; bu tür işlere kafayı takan Gilliam’da aslında , aynen orijinal hikâyenin yaratıcısı Cervantes gibi , “Kendi dönemindeki birilerini , benzeri bir hiciv anlayışı ile ‘tiye’ alıyor olabilir mi ? ” diye sorgulayın diyoruz …
Yoksa ne diye bir insan , ( yemeden içmeden kesilerek ) 25 yıl boyunca böylesi bir projeyi hayata geçirmek için inatla çırpınıp dursun ki …
Gilliam , teknik ekibindeki görüntü yönetmenliği , editörlük ve casting direktörlüğü gibi kritik pozisyonları , daha önceki projelerinde de birlikte çalıştığı Nicola Pecorini , Lesley Walker ve Irene Lamb ile doldururken , prodüksiyon tasarımı ve sanat yönetmenliği gibi işleri de Alejandro Amenábar , J. A. Bayona ve Guillermo del Toro gibi “usta” yönetmenlerle çalışmış olan profesyonellere teslim etmiş …
Tabii böylesi bir prodüksiyon , Adam Driver ve Jonathan Pryce’ın sıra dışı performansları ile de bütünleşince , bu harika film çıkmış ortaya …
Keyifli seyirler , * * * İçin son bir not : Burada tarafımızca , İtalyan yönetmen Guido Anselmi’nin ( Marcello Mastroianni ) hikâyesinin anlatıldığı bir “Fellini” klasiği olan “8½” ( 1963 ) a ve “Coen biraderlerin” , John Turturro’nun başrolde , yazımda kilitlenmiş senarist “Barton Fink”i ( 1991 ) canlandırdığı filmlere “saygı duruşu” tarzında bir gönderme yapılmıştır …
