“I'm Thinking of Ending Things” , senaryosunu da Iain Reid’in , böylesi ancak Stephen King tarafından yazılabilecek aynı isimli " göz kamaştıran " romanından ( 2016 ) uyarlayarak yazan ve kendi sinema anlayışını : " Gerçekten hiçbir çözümüm yok ve çözüm getiren filmlerden hoşlanmam . İnsanların üzerinde düşünebilecekleri durumlar yaratmak istiyorum . Yapmanız gereken ilk şeyin , kendinizi sevmeyi öğrenmek olduğunu söyleyerek biten bir filmden nefret ederim . Bu son derece aşağılayıcı , küçümseyici ve aynı zamanda oldukça anlamsız . Benim karakterlerim , birbirlerini ya da kendilerini sevmeyi öğrenmezler " diyerek tanımlayan 1 Academy ve 3 BAFTA ödüllü Charlie Kaufman’ın yönetmen koltuğunda oturduğu “kışkırtıcı” bir drama …
Yani açıkça görüldüğü gibi Kaufman , “taklit” ve “klişe / basmakalıp” söylemlere sahip sıradan filmlerle uğraşmayacağını , tarzına ilişkin açıklamalar aracılığıyla daha yolun en başındayken belirtmiş zaten yıllar öncesinde …
Tabii anlayana …
Bu kısa girişin ardından filmimize gelecek olursak …
Film , ortalıkta Lucy , Louisa , Amy ve Yvonne gibi isimler uçuşurken gerçek adını bir türlü öğrenemediğimiz genç bir kadının ( Jessie Buckley ) , terk etmeyi düşündüğü erkek arkadaşı Jack ( Jesse Plemons ) ile çıktığı otomobil yolculuğuyla başlıyor ve izleyiciyi hiçbir şeyin aslında göründüğü gibi olmadığı bambaşka bir dünyaya götürüyor …
Kendisine bundan böyle Louisa diye hitap etmeyi tercih edeceğimiz bu “genç kadının” , adı gibi gerçek mesleğini de öğrenemiyoruz …
Şair midir , ressam mıdır , kuantum fiziği okuyan bir öğrenci midir yoksa bir cafe de garson olarak çalışmakta olan birisi midir ?
Aslında aynı şeyler , fizikçi olduğu söylenen Jack içinde geçerli …
Her ikisinin geçmişlerine dair de çok fazla bir şey bilmiyoruz …
Neredeyse her şey , “gri” tonda ve “berrak” olan herhangi bir ayrıntı da yok ortalıkta …
Ancak otomobilde yol boyunca bu ikili arasında yapılan farklı konulardaki söyleşi ve sarf edilen o iddialı sözler , sıradan insanların akıl edebileceği türden olmayıp kesinlikle ciddi anlamda bir eğitim ve entelektüel birikim de gerektirmektedir …
Neyse ki , şiddetini artırmaya başlayan kar ve bu kültür sağanağı ile dolu olan filmin ilk 20 dakikalık bölümünün ardından , Jack’in annesi ( Toni Collette ) ile babasının ( David Thewlis ) yaşadıkları , koyun ve domuz besiciliği yapılan çiftlik evine varırlar …
Artık izleyiciyi , “haunted house / perili , hayaletli ev” konsepti çerçevesinde tasarlanmış olan bu evin içinde de türlü türlü sürprizler beklemektedir …
İsterseniz biz sadece iki tanesini vermekle yetinelim : Örneğin Louisa’nın , Jack’in çocukluk yatak odasında , Kanadalı şair Eva H. D. ’nin “Rotten Perfect Mouth” ( 2015 ) isimli şiir kitabının “Bonedog” sayfasının açık olduğu sahne …
Ki , “Eve dönmek korkunç” dizesi ile başlayan bu şiiri Louisa , otomobilde gelirken kendi yazmış gibi Jack’e ezberden okumuştur …
Bu bir …
Evin Jimmy isimli sevimli ve uysal köpeğinin , sürekli ıslak olması da iki olsun …
Filmdeki bir diğer önemli karakter de Jack’in mezun olduğu lisenin yaşını başını almış olan temizlik görevlisidir ( Guy Boyd ) …
Bu arada unutmadan , Robert Zemeckis ve “A Woman Under the Influence” ( 1974 ) filminde “şizofren” Mabel Longhetti karakterini canlandıran Gena Rowlands Cassavetes’e saygı duruşu yapılırken , gerçekte Kaufman’ın izleyiciye ipucu vermeye çalıştığını da belirtmiş olalım …
Şimdi ne demek mi istedik ?
Doğrusunu isterseniz biz bir şey demedik …
Diyen , Iain Reid ile Charlie Kaufman’ın bizzat kendileri …
Biraz zahmet olacak ama Netflix standartlarının , aynen Cuaron’un “Roma” ( 2018 ) sındakine benzer bir biçimde fazlasıyla üzerine çıkılan bu filmi dikkatlice bir kez daha izleyin , eminiz hikâyenin özünü kavrayacaksınız …
Keyifli seyirler ,
