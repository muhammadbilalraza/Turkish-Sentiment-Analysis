Arakçılar ( Shoplifters / Manbiki kazokuHirokazu Koreeda'nın yazıp yönettiği Arakçılar 18 Ocak'ta gösterime girdi . " Box Office Türkiye " nin verilerine göre , kendisine 17 salonda yer bulan film ilk hafta 6 bine yakın seyirci sayısına ulaştı . Yazımız tarihi itibariyle filmin IMDb puanı 8,1. Puan verenlere bakıldığında , adı geçen site verilerine göre filmin beğenisinde yaşın , cinsiyetin veya milliyetin çok da farklılık yaratmadığı , puanların belirtilen kriterlere göre önemli değişiklikler arz etmediği görülüyor . Filmde fakir ve bir o kadar da sefil hayatlarını bakkal ve marketlerden yaptıkları ufak tefek hırsızlıkların desteği ve sahip oldukları düşük gelirle sürdürmeye çalışan bir aile karşımıza çıkıyor . Yaşadıkları tüm sefalete rağmen , mutlu ve huzurlu bir hayat sürerlerken , bir akşam vakti , çok soğuk bir havada dışarıda buldukları küçük bir kızı evlerine almalarıyla olaylar gelişmeye başlıyor . Küçük kızın da aileye katılımının ardından aile içi ilişkilerini izlerken , iyilik , kötülük ve özlük , üveylik kavramlarını ve aile bağlarını sorgulamaya başlıyoruz . Film ilerledikçe aile içi ilişkilerin şaşırtıcı sırlarına vakıf oluyoruz . Film alışık olduğumuz giriş , düğüm ve çözüm gibi bir akışa sahip değil . Daha başlangıçta bir düğümün içinde olduğumuzu fark ediyoruz ilerleyen dakikalarda . İşlediği konuya koşut olarak kasvetli ve ışık kullanımı genel olarak çok düşük . Filmin çok büyük bölümüne oldukça loş sahneler hâkim . Filmdeki karakterlerin aile içi ilişkileri - tam olarak benzemese de - bana , Adile Naşit ve Münir Özkullu , fakir ama mutlu aile filmlerini anımsattı . Şunu da belirtmeden geçemeyeceğim , ana karakterin yiyişinin tüm iticiliğine rağmen filmden çıktıktan sonra ilk fırsatta kendime marketten noodle aldım . Benim gibi boğazınıza düşkün biriyseniz , noodle'ınızı alıp sinemaya ondan sonra gidin . 😉
