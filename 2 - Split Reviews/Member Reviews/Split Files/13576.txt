Benim Dünyam …
Sadece bir film mi ?
Kesinlikle hayır !
Sarsan , silkeleyen , sersemleten ve evet çokça ağlatan bir hikaye .
Son yıllarda izlediğim en iyi film .
Empati yeteneğinin iletişimdeki öneminin sıkça konuşulduğu bir dünyada , herkesin izleyip yaşamındaki tüm değerleri sorgulaması gereken bir film …
Anneyim .
Çocuklarımın ilk sözcükleri , ilk adımları , ilk gülücükleri çok özeldi .
Ama bugün anladım ki ; görmeyen , duymayan , konuşamayan çocukları olan anneler için bir milatmış bu ilkler .
Şükretmek ?
Çokça dilimize dolanan ama 5 dakika sonra hayıflanmaya başlamamızı engelleyemeyen bir sözcük .
Sahip olduğumuz her duyu için milyonlarca kez şükretmemiz gerektiğini beynimize çivileyen bir filmden bahsediyoruz .
Mücadele ettiğimiz pek çok şeyin pek çok insan için ne kadar önemsiz olduğunu , sahip olduğumuzun farkında bile olmadığımız pek çok şeyin ise pek çok insan için bir hazine kadar kıymetli olduğunu tokat gibi çarpıyor bir film yüzümüze …
Beren Saat’in oyunculuğuna mesafeli duran pek çok kişi var .
Ancak bu rol bence onun oyunculuk kariyerinde de bir milat .
Benim diyen birçok oyuncu , böylesi zor bir rolün altından kalkamaz .
Bu oynanacak bir rol değil , ancak üzerine giyilebilecek bir karakter .
Başarmış , giymiş .
Bazı sahnelerde onun görüp , konuşabildiğini unutuyorsunuz .
Uğur Yücel devleşmiş hoca rolünde .
Bir insanın hayatına dokunmanın , onu gerçek bir insan yapmanın gücünü , güçlüğünü ve hazzını adım adım yaşatıyor .
Diğer oyuncu kadrosu da muhteşem .
Ama Beren Saat’in çocukluğunu oynayan küçük yıldız bu filmin parlayan yüzü .
O yaşta , oyuncu olabilmek bile zorken , bu rolün altından kalkabilmek ayakta alkışlanacak bir başarıdır .
Sonuna kadar hak ediyor …
Film , ona ayırdığım 2 saatin her saniyesinin hakkını sonuna kadar verdi .
Asla yaşamadığınız bir hayatın içine balıklama dalmak istiyorsanız , bu filmi asla kaçırmayın !
Funda BİLGİLİ
