Anlaması zor , anlatması daha da zor .
Öncelikle , film aklımda yüzlerce soru bıraktığı ve kafamı bayağı yorduğu için eleştirimin yüzeysel olacağını ve bu yazıda sorularınıza yeterli sayıda cevap bulamayacağınızı belirtiyim .
Amerika'da 2012'nin Eylül ayında vizyona giren film , 11 ay sonra ülkemizde vizyona giriyor .
Fransız Alman ortaklığı bu filmin yönetmen koltuğunda ise adını daha önce hiç duymadığım bir isim var .
Leos Carax'ın , okuduklarıma göre ikinci uzun metraj filmiymiş .
Avrupa Birliğinin desteklediği bu filmin niyeti günümüzdeki filmler gibi para kazanmak değil , tam tersi önemli bir şeyler anlatmak .
Zaten filmin Türkiye'de sadece İstanbul'un belirli sinemalarında gösterildiğini öğrenince de bunu anlamak hiç zor olmuyor .
Şu günlerde , para kazanmaya odaklı , gürültülü aksiyon sekansları ile kafa şişiren , klişe ve bayat filmler ağırlıklı olarak sunulurken Holy Motors gibi kapalı , derin , yaratıcı ve kafa yoran bir sanat filmini izleyince " ne bu şimdi ? " gibi bir soruyla karşılaşmanız normal .
Film bitince hiç bir şey anlamadığımı ama filmin çok şey anlatmak istediğini gördüm .
Leos Carax'ın filminde dolaylı yoldan eleştirdiği o kadar çok şey var ki , bunların hepsini tek seferde anlamanız çok zor , hatta imkansız .
Filmin başında gizemli bir odada uyanan Monsieur Oscar ( Denis Lavant ) duvarda açtığı bir kapı aracılığıyla tüm seyircilerin uyuya kaldığı bir sinema salonuna çıkıyor .
Burada Carax , monoton ve sıkıcı bir günün kapılarını açmanın bizim elimizde olduğunu söyleyerek bir mesaj vermek istiyor .
Film boyunca , Oscar'ı dilenciden katile 10 farklı role bürünmüş bir şekilde izliyoruz .
Kendini sinemaya adamış Oscar'ın , Randevu olarak adlandırdığı film çekimlerine yetişirken akşam yemeğine bile vakti olmadığını görüyoruz .
Carax bu şekilde film yıldızı olmanın nasıl bir şey olduğunu anlatarak , sinema dünyasını bize tüm güzellikleri ve zorluklarıyla sunuyor .
Biraz çirkin bir oyuncu olan ve rolüne fazlasıyla yakışan Denis Lavant'ın da etkileyici bir performans sergilediğini de gözden kaçırmamak lazım .
Filmi anlamanız için defalarca izlemeniz gerekebilir .
Benim burada yazıyla yapabileceğim tek şey ipucu vermek olur .
Örneğin , son sahnede limuzinlerin konuştuğu ve Oscar'ın son randevusunda , ailesi maymun olarak resmedildiği sahnede " bu yönetmen aklını kaçırmış , tırlatmış " diye düşünmeniz çok doğal ve normal .
Oscar'ın ailesi niye maymun olarak gösteriliyor ben de anlamadım , herhalde ilk insanlara bir gönderme yapılıyor .
Fakat okuduklarım sayesinde limuzinlerin neden konuşturulduğunu anlamış oldum .
Carax , limuzinleri kutsal motorlar olarak düşünüyor ve bu kutsal motorları da insan beyni olarak gösteriyor .
Türü tam olarak anlaşılmayan ama benim , güzel müziklerle harmanlanmış fantastik bir dram olarak gördüğüm , alışılmışın çok dışında , sabrınızı zorlayan bir başyapıt veya bir zırvalık olarak adlandıracağınız bir film .
Kimisi ilk 30dk'dan sonra sıkılır , kimisi sonuna kadar hayranlıkla ve merakla izler , o sizin sinema zevkinize kalmış .
Film , baştan sona edebiyat yaparak metaforlar ile seyirciye önemli şeyler anlatmak isteyen ve her seyircinin kendisinin anlamasını bekleyen , günümüze göre sıra dışı ve çok zor bir film .
Kolay kolay unutulmayacak , en az birkaç kez izleyip hakkında okuyunca anlayabileceğiniz , aklınızın bir köşesinde daima bazı sorular bırakacak , izlediğim en acayip ve en yorucu filmlerden biri aynı zamanda .
Şimdi sizi cevap arayan , karmaşık sorularınızla baş başa bırakarak kendi kafamda takılıp kalan soruların cevaplarını aramaya devam ediyorum .
