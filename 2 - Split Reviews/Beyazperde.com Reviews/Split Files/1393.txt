" Biri Bizi Gözetliyor " ve benzeri yarışmaların üzerinden biraz vakit geçti .
Evet , bir ara çok popülerdiler ve türlü tartışmaya malzeme oluyorlardı .
Kimi magazinsel , kimi sosyolojik .
Kendi kısa süreli yıldızlarını da türetti bu yarışmalar .
Bugün hiçbirini hatırlamıyoruz bile .
Şimdi , Alper ve Caner Özyurtlu kardeşler , bu yarışma formatı üzerinden bir gerilim filmi çıkarmışlar .
Bu aslında azıcık gecikmiş bir çaba .
Artık gündemde değil bu yarışmalar ne de olsa .
Ama yine de ortak hafızamızda hala bir yerleri var .
Dolayısıyla buna çok takılmayalım .
Finale sadece haftalar kalmışken , bir eleme gecesinde geçiyor Ev adlı film .
Eli silahlı , kimliği belirsiz , genç bir adam yarışma evini basıyor .
Tüm giriş çıkışlara bomba yerleştirip yarışmacıları ve bir kameramanı , silah zoruyla rehin alıyor .
Film , ismini bilmediğimiz bu karakterin , canlı yayınlanan oyunu başka bir boyuta taşıma hamlesini anlatıyor .
Açık konuşmak gerekirse , bu tür öyküler aklımıza geldiğinde , " Bundan da filmi mi olur ? " der geçeriz .
Özyurtlu kardeşler , hem haklı hem de haksız olabileceğimizi gösteriyorlar bize .
Ev , yarışma evinden görüntüleri izleyip karakterleri tanıdığımız , çok eğlenceli bir blokla açılıyor .
Gitar çalıp kendi bestelerini söyleyen genç bir kız , oğlunun resmine bakıp bakıp ağlayarak oy toplamayı uman bir baba , hijyen meselelerinden çıkan tartışmalar gibi bu yarışmaların olmazsa olmazı tüm malzemeyi hatırlıyoruz önce .
Evi basan gencin görünürdeki şikayetlerinden biri de evdeki çatışmaların hep mizansen boyutunda kalması , tehditlerin laftan öteye gitmemesi , yarışmacıların aslında gerçek hayatta davranacakları gibi davranmaktan çekinmesi .
" Millet size oy verecekse , gerçek yüzünüzü görsün önce " diyor kısaca .
Onları ve formatı buna zorluyor .
Doğrusu , yarışmanın formatına yönelik bu yorumunun dışında tepkisinin neye olduğunu çözmek güç .
Film , özel hayatlardan reyting çıkarmayı amaçlayan pis bir sistemin eleştirisini bağıra çağıra yapmak istemiyor haklı olarak .
Meseleyi ucuzlaştırmadan , büyük laflar etmeden , bir gerilim yaratmayı hedefliyor .
Çekincelerinde haklı yönetmen kardeşler ama işte , geriye de pek bir şey kalmıyor o zaman .
Rehine krizi başladığı , işin içine polis vs. karıştığı anda gözlerimizi devirmeye başlıyoruz .
Bütün o polisiye durumlar , çok amatörce duruyor .
Evin içinde yaşananlar , zaten yeterince de uçlara gitmeyip , bir tür çocuk oyununa dönüşüyor .
Karakterlerin bu kriz anında daha fazla derinine inmekte yetersiz kalıyor Ev .
Giderek sadece çığlıklar atıp böğüre böğüre ağlayan insanlar izler hale geliyoruz .
En önemlisi , yarışmacıları rehin alan genci çözemiyoruz .
Bayağı da eğitimli olduğunu öğrendiğimiz bu adamın , böyle eften püften bir yarışmayı niye bu kadar kafasına taktığını ; niye insanlara kaba bir mesaj vermek uğruna kendi geleceğini riske attığını anlamıyoruz .
Bu boşluklar , onu daha esrarengiz ve çekici kılmıyor .
Basitçe , saçma kılıyor .
Yine de Ev , bazı ses problemleri haricinde , düzgün çekilmiş ve iyi oynanmış bir film .
Oyunculuğuyla tanıdığımız Caner Özyurtlu'nun bu filmdeki doğal performanslarda özellikle katkısı vardır herhalde .
Yarışmacıların her biri son derece tutarlı ve inandırıcı performanslar veriyorlar .
Filmi izlettiren de biraz onlar ve onların üzerinden yaratılan mizah açıkçası .
Ev , mizahi yönü kuvvetli bir film en azından .
