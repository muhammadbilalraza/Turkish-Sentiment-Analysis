Yeşim Ustaoğlu'nun üçüncü uzun metrajlı filmi Bulutları Beklerken vizyonda .
Bir önceki filmi Güneşe Yolculuk ile hem Türkiye sınırları içinde hatırı sayılır bir seyirci rakamına ulaşan hem de yurtdışında övgü ve ödül toplayan Ustaoğlu , bu kez de mübadele döneminde bir Türk ailenin yanına sığınarak tüm hayatını esas kimliğini saklayarak geçirmiş bir kadının yolculuğunu anlatıyor .
Aslen Eleni ama çevresinin onu tanıdığı isimle Ayşe , Türk ailesinin hayatta kalan son ferdi de ölünce , geçmişiyle başbaşa kalıyor .
Son derece yalın bir sinema diline sahip olan Bulutları Beklerken'de , Sokurov gibi kimi Rus sinemacıları hatırlatan bir anlatım hakim .
Görüntü yönetmeni ile filmin özgün müziklerini besteleyen Michael Galasso'nun da katkısıyla , gerçekten insanı kolaylıkla içine alan , çok çekici bir atmosfer yakalanmış .
Karadeniz yaylalarının Araf - vari atmosferi insanı gerçekten hipnotize ediyor .
1975 yılında , Tirebolu'da , kendisine mübadele döneminde izini kaybettiği kardeşini hatırlatan küçük bir çocukla ilişkisi sonucunda geçmişinin peşinde gerçek kimliğini bulmaya çalışan Ayşe / Eleni'nin hikayesi , Türkiye'nin yakın geçmişine dair ciddi siyasi açılımları da beraberinde getiren bir malzeme şüphesiz .
Yeşim Ustaoğlu belki bu öyküye biraz tek taraflı bakıyor ve eleştiri oklarını daha ziyade bizim topraklarımıza yöneltiyor .
Yunanistan'ın siyasi konjonktürüne dair sadece bir iki cümle ederken ( ki bunlar da doğrudan mübadelenin kendisine dair değil aslında ) ; Türk milliyetçiliğinin ve devlet ideolojisinin somut yüzüne çok daha net bir şekilde vurgu yapıyor .
Ustaoğlu'nun bu tavrının ülke dışında ilgi görmek veya ödül kazanmak olduğu şeklinde bir komplo teorisi üretecek değilim ( belki bazılarının yaptığı gibi ) .
Çünkü o aslında hep insan hikayelerinin peşinde ve eşelediği mevzular gerçekten de eşelenmesi gereken , bu topraklarda tartışılması gereken konular .
Ama bu tür filmlerin yurtdışında birer sinema eseri olmanın ötesinde ister istemez " üçüncü dünya ülkelerindeki anti - demokratik uygulamaları sergileyen " işler olarak algılanma ve kendini dünyayı demokratikleştirmeye / kurtarmaya adamış oryantalist bir Batı'da salt bunun üzerinden talep görme riski yazık ki mevcut .
Bulutları Beklerken , siyasi bir söylemden ziyade çok basit ve insani bir çelişkiye odaklanarak bu çıkmazı pekala atlatıyor kanımca .
Ayrıca gayet iyi kurulmuş senaryosu ve çekim aşamasındaki titiz işçiliğiyle , sinemasal değerlerini görmezden gelmek veya kaçırmak da pek mümkün değil herhalde .
Hatta son yıllarda yapılmış en eli yüzü düzgün Türk filmlerinden biri olarak rahatlıkla kabul edebiliriz .
Oyuncu kadrosunun büyük kısmını amatör oyuncuların oluşturduğu Bulutları Beklerken'de bir takım aksaklıklardan bahsetmek mümkünse , onlar da işte bu alandan çıkıyor .
Yurtdışında fark edilmesi mümkün olmayan bir özellik varsa , o da diyalogların zaman zaman fazla kitabi kalması .
Dolayısıyla amatör oyuncular zaten bütünüyle bir doğallık içinde olamadıkları için , ağızlarına tam oturmayan kimi diyaloglarda zorlanabiliyor , vurguları yanlış yapabiliyor ve bir filmin içinde hem de ilk kez rol yapmaya çalışan sıradan insanlar olduklarını hissettirebiliyorlar .
Bunun karşısında Rüçhan Çalışkur'un fiziksel olarak başarılı ama ister istemez fazla kentli performansının yarattığı tezat seyirciyi filme yabancılaştırabilecek türden .
Ama kabul etmek gerekir ki , amatör oyuncular doğallıkları ile sempatimizi kazanıyor ; profesyonel oyuncular ise filmin minimalist anlatım tarzına iyi uyum sağlıyorlar .
Sonuçta ortaya çıkan , öyle seyri çok kolay bir film değil .
En azından Güneşe Yolculuk kadar sürükleyici bir temposu yok .
Bu yüzden ortalama seyirci için biraz zorlayıcı olması mümkün .
Tüm bunlara rağmen Bulutları Beklerken - hele bir de Karadeniz toprakları benim gibi sizin de içinizde bir şeyleri harekete geçiriyorsa - olgunlaşmakta olan bir sinemacının bütün izlerini taşıyor .
