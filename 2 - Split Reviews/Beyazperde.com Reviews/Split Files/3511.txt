Bilim kurgu olsun , çamurdan olsun dediğimiz zamanlarda yaşıyoruz .
Süper Kahraman uyarlamalarından başımızı kaldırıp düzgün bir şey izleyemez olduk ama yaz vizyonunda karşımıza çıkan Bilim Kurgu Bölüm 1 : Son Savaşçı filmi boyundan / bütçesinden büyük bir işe kalkışıyor ve Damnation Alley başta olmak üzere , 80’ler Post Apokaliptiklerine saygı duruşu sebebiyle de beğenimi kazanmayı başarıyor . 
Gabriel ve Infini’nin yaratıcısı Shane Abbess’in elinden çıkan “Son Savaşçı” hiç göstermese de aslında oldukça küçük bütçeli bir yapım ama B film kulvarından kolayca çıkıyor .
Senaryo , reji , oyunluluk ve efektler A sınıfı bir Hollywood filmini aratmıyor ki bu Aussie’lerin ( Avustralya halkı ) çok sık yaptığı bir şey .
Böylelikle “film yapmak için paradan önce hayal gücü gerekir” sözü bir kez daha ispatlanmış oluyor .
Evet , bir B filmi olmasına ve kuş kadar bütçesine rağmen Son Savaşçı , İtalyan ya da Filipinli sinemacıların 80’lerde çektiği ucuz bütçe filmleri gibi çocuksu bir abartıya yaslanmıyor .
Hemen hepsi bir Mad Max klonu olan bu filmlerden farklı olarak kitsch bir yapım olmaktan çok ötede , orijinal bir hikayeye ve özenli bir işçiliğe sahip . 
Son Savaşçı , orijinal bir hikayelendirmeye sahip ancak yakınlık kurduğu pek çok film var .
Film , Çöl iklimine set kurmuş olan tüm 80’ler post apokaliptiklerine akraba ve “yaratıklar tarafından kovalanan koloniciler” temasıyla da Alien filmlerine göz kırpıyor .
2 çapulcunun kendi barakalarında köşeye sıkıştığı sekans ise Tremors’ı getiriyor akla … 
Filmde en hoşuma giden ise yaratıkların ucuz CGI yerine mekanik efektler kullanılarak canlandırılmış olması sanırım .
Bu da yine bir tür 80’ler yakınlığı kurmaya sebep .
Yaratık animatronikleri oldukça inandırıcı .
Eğer CGI marifetiyle yaratılmış olsalar , filmin gerçekçiliği mutlaka zarar görürdü diye düşünüyorum . 
Son Savaşçı’nın düşmediği tuzak nedir diye sorarsanız ; bu filmin bir hikayesi var !
Evet , mega bütçeli Hollywood blockbusterlarında bile artık bir hikayeye rastlamak mümkün değil .
80’lerin Hong Kong aksiyon filmlerinde sırf kavga sahnelerine bahane olsun diye bahaneden bir hikaye üretilirdi .
Şimdi de öyle .
Pek çok film , basit bir giriş - gelişme - sonuç arasına döşenmiş aksiyon sekanslarından ibaret .
Bu da bizi bir film izlemekten ziyade lunaparkta bir eğleniyor gibi hissettiriyor .
Son Savaşçı , neredeyse kitap bölümleri halinde aktardığı hikayesine bitiş jeneriğine kadar sahip çıkan , senaryoyu aksiyona meze yapmayan bir film .
Bu da onu daha ciddi bir bilim kurgu macerası olarak algılamamıza yol açıyor .
Gereksiz esprilerden arındırılmış bir distopya filmi . 
“Son Savaşçı” o çok sevdiğim kirli - paslı - tozlu bilim kurgulardan biri …
Mad Max’le başlayan Avustralya bilimkurgusu kanalından seçkin bir örnek .
Müthiş bir devam potansiyeli de barındırıyor .
Zaman çizgisinde ileriye ve geriye sıçrayan hikayesi yüzünden bilimkurguya ilgisi olmayan seyirci için çok hoş bir deneyim olmayabilir ama türün meraklıları için gerçek bir ödül .
Yaz mevsiminde sinemada görmek çok keyifli olacaktır diye düşünüyorum .
İyi seyirler … 
murattolga@otekisinema.com
