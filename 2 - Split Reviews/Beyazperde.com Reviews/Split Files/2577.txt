Bu hafta çok uzun süredir merakla beklenen JOBS vizyona giriyor .
Teknolojiyle yakından ilgiliyseniz – ki bu çağda teknolojiyle ilgili olmamak neredeyse mümkün değil – Steve Jobs adını mutlaka duymuşsunuzdur . jOBS , yakın zamanda kaybettiğimiz , Apple markasının kurucusu Steve Jobs’ın hayat hikayesinden bir kesit sunuyor bize . “Bu çağda teknolojiyle ilgili olmamak pek de mümkün değil” gibi bir çıkarım da aslında Steve Jobs’ın sebeplerinden biri olduğu , basit bir sosyolojik tahlil diyebiliriz .
Zira bilgisayar dediğimiz aygıtın bugün hayatımızdaki varlığı malum .
İş dolayısıyla ofislerimizde kullandığımız bilgisayarlar bir yana , cebimizdeki telefon ve gün içinde kullandığımız daha bir çok akıllı aygıt bu bilgisayarlar ve teknolojik gelişmeler sayesinde gerçekleşiyor .
Jobs’ın yarattığı gelişmelerin diğerlerinden ayrılan tarafı ise bu teknolojik gelişmeleri “kişisel” ihtiyaç haline çevirebilmesi …
Zira bilgisayarlar elbette varolacaktı , belki belirli bir iş hayatında ve belirli profesyonelliklerin ihtiyaçları doğrultusunda kullanılacaktı .
Steve Jobs ise bunu sokaktaki her insanın “ihtiyacı” haline getirdiği noktada farklı bir boyuta taşıdı .
Filmde de çokça geçiyor , olmayan bir pazar , olmayan bir talep yarattı kendisi .
Bir hayale inandı , onu gerçeğe çevirdi ve hepimizin dünyasını değiştirdi .
Filme dönecek olursak , önce Jobs’ı canlandıran Ashton Kutcher ile söze başlayalım .
Kimi yakıştırmadı , kimi cuk oturduğunu düşündü oyuncunun , henüz filmi izlemeden .
Biyografik filmlerde elbette önemli bir şahsiyeti canlandıracak kişinin o şahsiyete benzemesi beklenir ve yönetmenden beklenecek hüner de onu gerek makyaj / saç gibi dış detaylarla o kişiye benzetmek , gerekse daha en baştan oyuncu seçiminde benzer hatlara sahip bir oyuncuyu bulmaktadır .
Fakat bana soracak olursanız dış görünüşün benzemesi konusuna çok da fazla takılmamak lazım .
O kişinin aurası , hali , tavrı , konuşma şekli , hareket ve kendine özgü tavırları oyuncu tarafından verilebiliyorsa , neden çok benzememiş diye hayıflanmam bir izleyici olarak .
Bazen fazla fazla yapılan makyajlar ters etki yaratabiliyor .
Örneğin Hitchcock filminde performansıyla her zaman göz kamaştıran Hopkins , makyajın abartısı yüzünden adeta mimiklerini konuşturamıyordu .
Diana adlı filmi ise henüz izlemedik ama en azından görsellerden ve videolardan makyajın çok yerinde olduğu , gereksiz bir abartıya girilmediği ve Watts’ın en azından ilk bakışta Diana’ya çok benzediği dikkat çekiyor .   Yine “Lincoln” filminde Daniel - Day Lewis , gerek makyaj , gerek performans başarısı sonucu ortaya çıkan Abraham Lincoln tiplemesiyle Oscar’ı sonuna kadar haketmişti .
Steve Jobs , daha çok saçı dökük , beyaz saç - sakalıyla biliniyor bizler tarafından , gençliğine ait görüntüsü hafızalarımıza kazılı değil , ancak internette araştırırsanız bulabilirsiniz .
Film ise bizim bildiğimiz haline benzetilmiş kısa bir Ashton Kutcher görüntüsü ile açılıyor fakat filmin devamından sonuna kadar genç , uzun siyah saçları olan bir Steve Jobs tiplemesiyle başbaşayız .
Dolayısıyla , benziyor benzemiyor tartışmaları yapmak biraz yersiz bana kalırsa .
Örneğin uzun ince bacakları ve içe doğru basan , telaşlı , öne öne yürüyüşünü çok iyi canlandırmış Kutcher bana sorarsanız .
Konuşma tarzını , bakışlarını , halini tavrını da çok iyi vermiş olduğunu düşünüyorum .   Jobs’ın gözlerindeki pırıltıyı , o zeka ve heyecan birleşimini Kutcher’ın gözlerinde de görebilmek mümkündü , rolüne çok iyi girebilmiş ünlü oyuncu .
Steve Jobs’ın gençlik yıllarını biraz araştırırsanız kendisinin biraz savruk , düzensiz , rahatına düşkün , ot içen , ayakkabı giymeden dolaşan , saçlarını taramayan , adeta bir hippi gibi yaşayan bir genç olduğunu görürsünüz .
Filmin de , bu yıllara daha çok odaklandığından , aslında bohem bir hali var .
Bu denli teknolojiden bahseden bir film olarak , capcanlı , gıcır gıcır modernlik kokan bir yapımla karşı karşıya kalmayacaksınız , burnunuza mekanik aletler kokusundan çok tütsü ve ot kokuları gelebilir izlerken …
Gelelim filmin bize sunduğu kesite .
Ben filmde Jobs’ın son dönemlerde hayatımıza neler getirdiğini , ölmeden önceki son 10 senesinde nelerle uğraştığını göreceğimizi düşünmüştüm ama bu konuda bir hayal kırıklığı yaşadım .
Bana kalsa Steve Jobs’ın öğrencilik yılları , kafayı mekanik - teknolojik gelişmelere takışı , arkadaşlık ve aşk ilişkileri filmin en fazla ilk 20-25 dakikasında verilmeli , Apple’ı kurduktan sonra yaşananlar bugüne dek çekilmeliydi .
Fakat film Jobs’ın başarısına ve yaşadıklarına ait son yıllara değinmiyor ve adeta havada asılı bırakıyor bazı şeyleri .
Acaba bir Jobs 2 mi gelecek diye düşünmedim değil , çünkü istense devamı çekilebilecek derecede eksiklik hissi uyandırıyor .
Fakat öyle yapılacaksa da Jobs 1 Jobs 2 diye baştan işin adı konmalıydı  ilk süreç son süreç gibisinden .
Öyle bir duyum almadığımıza göre tüm film bu olsa gerek .
Filmde Jobs’ın kişilik yapısı ve kişisel problemlerinin de içine bir nebze girilmiş ama onlar da çok havada kalmış , hiçbir şekilde temellendirilememiş .
Belgesel  olmayan biyografik filmlerde bu kısımların yorumlanmasını ve temellendirilmesini bekliyoruz doğal olarak .
Burada Sosyal Ağ / The Social Network’ü anmadan geçemeyeceğim , film yaşanan olaylara dayansa da , temposuyla , işlediği konu seçimleriyle , karakter derinlikleri ve kaoslarla tam bir sinema filmiydi , Facebook ile ilgili gerçek hikayeyi hiç bilmeyen birine de izletseniz , bu bir kurgu senaryo deseniz , inanacağı ve heyecanlanacağı türden bir filmdi .
Jobs , bu gözle baktığımızda epey sönük kalıyor .
Her halükarda bu filme gidilmesi ve Steve Jobs hakkında düşünülmesi , meraklanılması , filmden çıkıp eve gelince internette bol bol Steve Jobs aramaları yapılması tavsiyelerimdir .
Elimize , kulağımıza yapışan , sanki onlarsız yaşanılmazmış gibi düşündüğümüz kişisel bilgisayarlar , akıllı telefonlar , tabletler nasıl düşünülmüş , tasarlanmış , nasıl bir hırs , inanç ve cesaretle yıllarca üzerlerinde çalışılmış , bilelim , öğrenelim derim .
Hatta feyz alalım , yaratıcılığımızı , fikirlerimizi , farklı düşüncelerimizi bastırmayalım , buradan da Elif Bilgin’e selam yollayalım mesela .
Elif Bilgin de kim mi ?
Açın tabletlerinizi arayın canım !
