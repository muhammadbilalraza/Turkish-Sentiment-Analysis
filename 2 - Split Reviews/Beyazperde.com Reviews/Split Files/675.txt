Yanılmıyorsam , The Conjuring kültü , sinema tarihinde görüp görebileceğimiz en hızlı biçimde kendi öykü evrenini dizayn etmeyi başaran seri olabilir .
Modern korku sinemasının en maharetli yaratıcılarından biri olan James Wan'ın şahlandırdığı 2013 tarihli The Conjuring ile başlayan bu serüven ; Bu hafta sinema salonlarımızı ziyaret eden Annabelle 3 ile birlikte bir kaç yüz metreküp daha genişlemeyi başardı . 
Korku - gerilim arenasına armağan ettiği bunca mahsulün ardından rahatlıkla iddia edebiliriz ki , Wan'ın altın yumurtlayan tavuk yaratımı konusunda özel bir yeteneği var .
DVD arenasında keşfedildikten sonra her Cadılar Bayramı'nda yeni birer halka edinen Testere serisinde kendisinin " sattıran fikirler " inşa etme konusunda sıkıntı çekmediğine yeterince ikna olmuştuk .
Lakin ilk halkasından itibaren , bugün adlandırıldığı biçimiyle " The Conjuring Universe " formatına evrileceği belli olan taze soluklu korku silsilesi , bu düşüncemizin en sağlam destekçisi haline geldi . 
Aslında Wan'ın bulduğu ve öykülerini harekete geçiren metotlar hiç de girift değil .
Tam tersine , şişkinliklerden kurtulmuş , ari , fakat tesir konusunda da her daim iddialı .
The Conjuring ile birlikte , 70'lerin korku konseptini ve dokusunu 2013 yılına doğru çekiştirirken Annabelle ve The Nun gibisinden , grafik anlamda zengin ve etkileyici potansiyelleri verimli kullanabilmesi ; kendisinin anahtar özelliği diyebiliriz .
Aslında bizzat vücuda getirdiği halde iplerini elinden bırakmadığı Insidious serisinde de bahsi geçen bu niş objeleri , karakterleri ya da kültleri kullanma konusundaki ısrarını sürdürmesini de ayrıca takdir etmek gerekir .
Tam da bu sebeple kendisini , aynı jenerasyona mensup korku yönetmenlerinden çok daha farklı bir yere konumlandırıyoruz . 
Nihayetinde yaklaşık birer yıllık aralıklarla Annabelle , The Conjuring 2 , Annabelle : Kötülüğün Doğuşu ve The Nun filmlerinin gelmesiyle birlikte öykü evreni , tam da serinin kronik takipçilerinin beğenilerine oynayacak şekilde - fakat ne yazık ki asla tam anlamıyla tatmin sağlayamadan yolculuğuna devam etti .
Aslında bahsettiğim " tam anlamıyla izleyiciyi tatmin edememe " özelliği serinin efsunu haline geldi .
Çünkü içerik tatmin etmese bile " servis ettiği ikonlar " sebebiyle , tam da 80'ler korku sinemasının boşluğunun dolduracak , o dönemin rotasyonunu elde edebilecek , dinamik , hızlı tüketilebilir fakat kollektif hafızalarda uzun süre yer edinebilecek niteliğe kavuştu . 
Annabelle , ilk etapta sadece The Conjuring'in spin - off çeşitlemesiydi .
Fakat ana hikaye , o kadar fazla sayıda nitelikli ikon üretti ki , spin - off formatları çok hızlı bir biçimde paketlenip vitrinlerdeki yerlerini aldılar .
Hatta yakın tarihte bu aileye The Conjuring 2 ile birlikte hayatımıza dahil olan The Crooked Man de eklenecek !   Anlayacağınız ailenin büyüyüp serpilmesi , önümüzdeki bir kaç yıl boyunca da hız kesmeden sürecek . 
Annabelle , ailenin kapsam kümesi olan The Conjuring'in " açıklamalı " içeriğinin aksine , doğaüstü ögelerini bir bilmece etrafında toplayan , izleyiciyi diken üstünde tutmayı başarabilen ve son derece işleyen bir fikir üzerine inşa edilmişti .
Yönetmen koltuğuna , pek çoğu James Wan ile güç birlikteliği şeklinde değerlendirilebilecek münferit gerilim filminin görüntü yönetmenliğini üstlenmiş olan John R. Leonetti'nin oturduğu ilk film , her ne kadar izleyicilerden geçer not alamasa da bu gizemli " oyuncak bebek kültü " izleyicinin karşı koyamadığı bir suçlu zevk olmayı başarmıştı .
Hatta bir süre sonra bu yan ürün , ana yemeğin bile önüne geçebilecek kadar çok konuşuldu . 
Warren ikilisinin anlatılarını zenginleştiren Annabelle'in hikayesi , eldeki basit ve işler fikirleri köpürterek yoluna devam etti .
" Annabelle : Kötülüğün Doğuşu " , hem öykü evrenindeki bu yeni ikonu tanıtma yükünden bağımsız olması , hem de elindeki materyali katmanlandırması adına öncülünden daha başarılı bir profil yakaladı .
Özellikle The Conjuring Evreni'nin yakın takipçilerini mükafatlandıracak detaylar sebebiyle , zenginliğini biraz daha hissettiren bir mahsul duruyordu artık karşımızda .
Bu başarı , aileye yeni bireyler eklerken Annabelle serisinin üçüncü halkasının da " eve dönüş " biletini sağladı . 
Serinin son halkası olan Annabelle 3 ise öykü evreninin miti ile Annabelle kültünü kaynaştıracak cinsten bir hikaye sunarak bir nevi kendi içerindeki üçleme döngüsünü tamamlıyor .
Yeniden " aileye musallat olan kült " sularına dönüyor üstelik bu sefer hedef olarak da Warren çiftini belirliyor !
Kendi içerisinde deneysel fikirler bulan yan öyküyü ; eve dönüş fikrinin kenarına dikerek ; izleyici dostu bir rota çiziyor . 
Bulunduğu ortamdaki tüm kötü ruhları harekete geçirmesiyle ünlü olan Annabelle'i evlerine almak , Warren çifti gibisinden uçuk karakterler için bile fazlasıyla marjinal bunu kabul edelim !
Hele ki bir de Annabelle dehşetini bitirebilmek adına onu markajda tutmak gibisinden ilginç bir sebep , bir okült deneyi için bile fazlasıyla absürt .
Absürt ama işlemediğini iddia etmek pek de mümkün değil .
Hatta bütün çarpıklığına rağmen tam da izleyicinin istediği şey !   Bu tıpkı , gecenin bir vakti , tavan arasından tıkırtı duyan bir çocuğun , ebeveynlerini uyandırmadan olay mahaline gitmesi gibi bir şey ! 
Bu sefer kameranın arkasına oturan isim ; kültün de yaratıcılarından biri olan Gary Dauberman .
Dauberman'ın mahareti , The Conjuring Evreni'nin yanı sıra sıfır kilometre " O " filminde de kendisini göstermiş olsa da aslında düşük maliyetli , işeyen klişeleri harekete geçirebilme gibisinden doğal bir yeteneğe sahip olması .
İzleyiciden aşağı yukarı benzer tepkileri toplayacak olan yeni Annabelle filmi için de durum pek farklı olmayacaktır .
Serinin devamı açısından umut verici olan , fakat öykü evreni adına zirve noktası olan ikinci filmdeki cesarete sahip olup olmadığı konusunda bazı soru işaretleriniz olabilir . 
Üçüncü filmin odağında , Warren çiftinin 10 yaşındaki kızları Judy yer alıyor .
Annabelle'in karanlık ordusunun hedefi olan Judy ; filmin yükünün önemli bir kısmını sırtlanıyor .
Nihayetinde bir Poltergeist klonu olmanın biraz daha ötesinde , hibrit bir korku - gerilim vitrini duruyor karşımızda .
Geçerliliğini çok hızlı bir şekilde yitirecek olan " kutsal cam " ile Annabelle'i muhafaza etme klişesini de ardından bırakır bırakmaz , dramatik dozajı hiç de hafife alınmayacak bir gerilim güzellemesine doğru evriliyor . 
Kültün savaş alanını değiştiren Annabelle 3 ; kült ikonunu deplasmana konumlandırırken , daha serinin ilk halkasından itibaren , izleyici üzerinde tehlikeli bir güven sindiren Warren ailesinin , bu mücadeleden aldığı her yara ile birlikte gerilimi bir merhale daha tırmandırmayı başarıyor .
Nihayet her şey sona erdiğinde ; serinin ve korku - gerilim arenasının yüz akı kabul edilebilecek , yine serinin sıkı takipçilerinin ödüllendirmekten geri durmayacağı , fakat " izleyicinin filmin önüne geçmeye başlayan öngörüleri " sebebiyle de her alımlayıcıyı aynı oranda tatmin etmesi şüpheli bir yapım çıkacak ortaya .
Bir sonraki karşılaşmaya kadar , koyabileceki en sert noktayla molaya çıkıyor sevgili ve bir o kadar lanetli bebeğimiz ; Annabelle !
