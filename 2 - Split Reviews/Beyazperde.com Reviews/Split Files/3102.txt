Her yıl birbirinin hemen hemen aynısı onlarca korku filmi gelip geçiyor önümüzden ve her nedense , Türk sinema seyircisi her birine aynı iştahla saldırıyor .
Hem de bu örneklerin tamamına yakını vakit harcamaya bile değmez yapımlar olduğu halde .
Beyazperde'nin korku filmi sever takipçileri kusura bakmasın ama orada ölmüş bir takım ruhların hala terk etmediği eski eve yerleşen sorunlu ailenin başına gelenler üzerine kurulu , bilmem kaçıncı film olan Messengers , vakit kaybından başka bir şey değil .
Sinemadaki çıkışını , kült statüsüne erişmiş korku filmleriyle yakalayan Sam Raimi'nin yapımcı olarak desteğini verdiği Uzakdoğulu sinemacılar , bu kez Göz serisiyle dikkat çekmiş Hong Kong'lu ikiz Pang Kardeşler .
Raimi , daha önce de Garez serisiyle Japon yönetmen Takashi Shimizu'ya Hollywood'un kapılarını açmıştı .
Garez ile Messengers , aslında birbirinin neredeyse aynısı iki film .
Eski bir ev , öldürülmüş bir aile , psikopat bir baba , eve taşınan yeni bir aile ve evdeki huzursuz ruhları fark eden gençler .
Hayaletlerin görünümleri ve çıkardıkları sesler bile farklı değil .
Daha önce kırk kez izlediğimiz bir şablonu , öncekilerden farklı kılan ne olurdu ?
Orijinal birkaç numara , korkutmak için aynı ses efektlerine başvurmamak belki .
Messengers bunu yapmıyor ( " Hangi korku filmi yapıyor ki artık ? " diyeceksiniz tabii haklı olarak ) .
Oyunculuklar belki .
Panik Odası'ndan hatırladığımız başroldeki genç kızımız Kristen Stewart , olabildiğine silik .
The Practice adlı başarılı televizyon dizisinden sonra sinemada bir türlü tutunamayan Dylan McDermott ve hep biraz haksız yere gözardı edildiğini düşündüğüm Penelope Ann Miller , makuller ama o kadar .
Kuzeyde Bir Yer ve Sex & The City dizilerinin yıldızlarından John Corbett'in hali ise malesef acıklı .
Bu kadronun en iyisi , geçirdiği bir kazadan beri konuşmayan ve evdeki hayaletleri görebilen minik çocuk olunca , zaten geriye fazla laf kalmıyor .
Ailenin arabayla başka bir kentteki yeni evlerine doğru gittikleri ve genç kızın taşınmaktan memnun olmadığını anladığımız sahneyi Hayao Miyazaki'nin anime başyapıtı Ruhların Kaçışı'na ( Spirited Away ) benzetmekle fazla mı ileri gitmiş olurum bilmiyorum ama evin çevresinde dört dönüp aileyi ürküten kargaların , Alfred Hitchcock klasiği Kuşlar'a ( Birds ) gönderme olduğu açık .
Ancak kırk küsür yıllık bu filmin yarattığı etkiyi en azından tekrarlamayı bile başaramamak , Pang Kardeşler'in hanesine hiç de olumlu bir puan olarak yazılmıyor .
Doğrusu , Messengers'ın başarılı bulduğum tek kısmı , baba kızın kasabaya indikleri sahnede , kentli genç kızımızın taşralı gençlerle iletişim kurduğu sahne oldu .
Bu tür filmler çoğunlukla yolu taşraya düşen kentliler üzerinden ilerlediği için farklı sosyal koşullarda yetişmiş akranların iletişimleri belli bir ilginçlik içeriyor .
Ama emin olun , olumlu bahsedebileceğim bu tek sahneyi bulmak için biraz kafa patlatmam gerekti .
Bu filmden sonra umut ettiklerim şunlar : Sam Raimi'nin vasat korku filmlerine yapımcılık hizmeti vermekten vazgeçmesi , Amerikalıların şu ürkütücü kilerlerini daha iyi aydınlatmaya ve daha temiz tutmaya başlamaları ve seyircimizin artık bu filmlerden sıkılması .
Ben hep aynı filmi yazmaktan sıkıldım , siz izlemekten bıkmadınız mı ?
