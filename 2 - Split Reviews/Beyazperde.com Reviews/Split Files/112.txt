Daha evvel ağırlıklı olarak televizyon işleriyle tanınan Brian Klugman ve ilk uzun metrajlı işine imza atan Lee Sternthal'ın ortak projesi olan Çalıntı Hayat ( The Words ) filmi , ülkesi ABD'den 3 ay sonra bizde de vizyona giriyor .
Başrolde Felekten Bir Gece ( The Hangover ) üçlemesinin en aklı başında adamı Phil olarak kendisini daha geniş kitlelere sevdiren Bradley Cooper'ı seyrettiğimiz film , son on yılda Tersyüz ( Adaptation ) , Saatler ( The Hours ) ,  Hayalimdeki Aşk ( Ruby Sparks ) gibi yapımlarla daha sık karşımıza çıkmaya başlayan " yazarlık müessesi " ni merkezine alıyor .
Film , gönül verdiği yazarlık mesleğinde hayal kırıklığına uğrayan Rory'nin , biraz da tesadüfen , altına kendi imzasını attığı başka bir yazarın öyküsü ve kelimeleriyle büyük çıkış yakalamasını ve başkasının eserini çalarak parlak bir yazar oluşunu konu alıyor .
İyi bir yazar nasıl olunur , yazarlık çok çalışarak ve kendini vakfederek edinilebilinen bir meslek midir yoksa içten gelen , önlenemez bir dürtünün kelimelere , cümlelere dönüşmüş hali midir ?
Film bu soruları ana öykü çerçevesinde , ama psikolojik derinliğine çok da girmeden , bir " fikir - eser hırsızlığı " nın yarattığı pişmanlık ekseninde soruyor .
Çalıştığı " düzenli " işleri , hayatını birleştirdiği bir eşi olmasına rağmen , herşeyi bir kenara koyarak kendisini mesaili olarak yazma işine veren Rory , yazarlık sevdası gelip geçici olmayan bir adam .
Yazarlığı fazlasıyla ciddiye aldığı , maddi problemler karşısında babasına karşı yüzünü düşürmesinden belli .
Fakat gelin görün ki 3 yıl kendini vererek üzerinde çalıştığı romanı , " bu bir sanat eseri " övgüsünü alsa da , günümüz şartlarında basılmaya yeri olmayan bir yazın olarak nitelendiriliyor .
Ne yazarın adı sanı belli , ne de romanın arkasında sansasyonel bir hikaye var .
Zira Rory ilk kitabını meslek edinmiş biçimde oturup yazıyor .
Gündüzleri gezerek , geceleri yazarak yaşıyor ; çünkü öyle olması gerektiğini sanıyor .
Oysa " kelimelerin nereden nasıl geldiğini bilmiyordum " hissiyatıyla yazılan romanlar , gece gündüz uyumadan , yemeden içmeden kesilerek kaleme alınmıştı çoğu zaman .
Tıpkı , filmde büyük patlamayı yapan ama adını hiç öğrenemediğimiz yaşlı adamın daktilo ettiği eser gibi .
Bazen 2 haftada yazılan metin , 3 yıllık bir ‘emek ürününden ' daha çarpıcıdır ; yürekten geldiği için de 50-60 sene sonra ortaya çıkmış olması değerinden hiçbir şey kaybettirmez .
Filmin senaryosu bunu direkt dile getirmeden ama seyirciye bariz biçimde hissettirdiği için bence başarılı kabul edilebilir .
Öykünün Rory ve romanını / hayatını çaldığı yaşlı adamdan başka bir anlatıcısı , çerçeve bir hikayesi daha var ; fakat kurgunun sürprizini bozmamak adına onun keşfini seyirciye bırakmayı yeğlerim .
Kotarılması zor , birden çok katmanlı bu senaryoyu ayakta tutan oyunculuklara gelirsek ; umut , hayal kırıklığı , büyük başarı ve ardından başa çıkılamayan pişmanlık gibi hemen hemen tüm zorlu duygular başrol Bradley Cooper'da toplanmış .
Cooper öykünün genelinde derli toplu bir oyunculuk ortaya koyuyor ama puan kaybettiği nokta kitabın esas sahibiyle karşılaşmasından sonra yaşadığı karmaşayı daha derin vermemesi .
Bu noktada senaryonun psikolojik gerilim eksikliği var şüphesiz .
Rory öyle bir durumla karşı karşıya kalıyor ki ne bir seferlik ağır sarhoşluğu , ne de kitaptan isimini sildirme niyeti yeterli çabalar değil .
Yaşlı adamın karşısında basbayağı eziliyor ; ama bunu seyirciye geçirmekte pasif kalıyor .
Bu noktadan baktığımızda filmin en sağlam performansı şüphesiz ki Jeremy Irons'tan geliyor .  The Window Tears adlı kitabının esas sahibi olan " isimsiz yazarı " canlandıran Irons , yaşlı adam - genç yazar karşılaşmasında maddiyata dayalı hiçbir şey istemeden de can acıtıcı ve yıkıcı olunabileceğini ispatlıyor .
" Ben , bana o satırları yazma ilhamı veren kadının peşinden değil , kelimelerimin peşinden gittim " repliği ise tüm filmin vermek istediği mesaja yeter de artar herhalde .
Diğer taraftan , yan rollerde Zoe Saldana'yı biraz yapay ve oturmamış bulduğumu eklemem gerek .
Filmin biraz uzayan finaline doğru , bir sürpriz performans ise Dennis Quaid'dan geliyor ; dış anlatıcı olarak rolü sınırlı görünse de eski kurt Jeremy Irons ile genç Cooper'a iyi omuz verdiği ortada . 
 Uzun lafın kısası , işi gücü kelimelerle olan , yazarlığa az çok bulaşmış her sinefile Çalıntı Hayat'ı tavsiye ederim .
Temposu düşük ilerlese ve finale doğru heyecanı biraz sönse de ,  sıkmayan kurgusuyla ilgiyi hak ediyor .
Neden söz uçar , yazı kalır demiş Latin atalarımız , bir kez daha ispatlar gibi .
