Mevcudiyetini ‘Deniz altında geçen Alien’ olarak konumlayan , lakin benzetme yapmaya çalıştığımızda Alien’a öykünen filmlere bile öykünmesiyle çıtayı iyice aşağı çeken Underwater maceramıza hoş geldiniz .
Son yıllarda orijinallikten nasibini almamış tüm korku filmlerinin afişlerinde gördüğümüz ‘A filmiyle B filminin birleşimi gibi ! ’ alıntılarını farklı seviyeye çıkarmaya hazır mısınız ?
O zaman durumu şöyle özetleyelim : Underwater ; Alien taklitleri Leviathan , Deep Star Six , B - filmi güzelliği Deep Rising , Jules Verne’den 20.0 Leagues Under the Sea , James Cameron’dan Abyss ve tüm gerilim anlarını aparttığı The Descent’in alkolsüz bir kokteyli gibi ! 
Su altında geçen korku / gerilim filmlerine zaafı olanları ( biri de bizzat benim ) bile memnun etmekten uzakta seyreden Underwater , ‘formül film’ tanımının tam karşılığı .
10.0 metre derinlikteki bir sondaj tesisinde gerçekleşen patlamayla açılışını yapıyor ve bizleri hemen kurtulanlarla tanıştırıyor .
Tesisin yıkılması yakın , su altı kıyafetleri hasarlı , oksijen tüpleri limitli .
Yapılabilecek tek şey komşu tesise ulaşmak ancak kahramanlarımızı bekleyen derin su yaratıklarının buna izin vermeye pek niyeti yok . 
‘Zamana karşı yarış’ mefhumuna eklemlediği klostrofobi duygusuyla yürümeye devam etmesi halinde iyi bir film olabilirdi Underwater .
Kendi yağında kavrulan bir B - sineması örneği olamamasının nedeni kuşkusuz ki 80 milyon dolarlık bütçesi .
Anlatısını ve duruşunu büyütmeye çalıştığı andan itibaren irtifa kaybetmesi , ‘bir yandan da blockbuster olabilir miyim ? ’ hayalinin gerçek dışılığıyla paralel seyrediyor .
Disney - Fox anlaşmazlığının sonucu olarak , çekimlerinin tamamlanmasından 3 sene sonra vizyon görebilmesi ‘baştan kokan bir sualtı yaratığı’ ile baş başa bırakıyor bizleri . 
3. uzun metrajını çeken William Eubank’ın filme kattığı enerji gözden kaçırılacak gibi değil .
Ezbere bildiğimiz bir hikaye olsa da özellikle açılış ve kapanış sekanslarıyla kimi öncüllerinin üzerine çıkabilen bir film bu .
Sıkıntı , arada doldurması gereken boşluğu hiçbir açıklama ya da veriyle doldurmaması .
Bu tip bir filmde her karakterin dört başı mamur motivasyonlara sahip olmasını beklemek , iki boyutluluğu mutlak bir başarısızlık olarak görmek biraz yüksek bir beklenti tabii ki . 
Hadi bu beklentimizi sıfıra indirgedik .
Peki Lovecraftian olma çabasıyla üzerimize boca edilen yaratıklar ne olacak ?
Nereden geldiler ?
Dertleri sadece içgüdülerinde mi saklı yoksa bu bir intikam mı ? “Okyanustan çok şey aldık , o da bizden geri alıyor” şeklindeki basite indirgenmiş çevreci mesaj , pek Lovecraft tarzı değil doğrusu … 
Referansların arasında kaybolduğunuzda belli bir keyif eşiğini aşmak mümkün olsa da referansla birebir canlandırma arasındaki çizginin bulanıklaştığı çok an var .
Underwater bu haliyle neredeyse bir pastiş .
Perdede her daim ilgi çekici olabilen Kristen Stewart’ın umutsuzca Ellen Ripley olmaya çalışması gönül tellerimizi gerse de film onun çabasıyla ayakta kalıyor .
Aslında filmin girdiği ağır yükün altından kalkmaya çalışıyor o da .
Hem film hem Stewart , ikonik olanları yeniden yaratmanın imkansızlığıyla yüzleşiyor .
