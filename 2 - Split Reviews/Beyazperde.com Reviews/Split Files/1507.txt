Dans öğesi üzerine oturtulmuş , üstelik daha önce çekilmiş bir filmin ikincisi gibi lanse edilen bir filmi izlemeye giderken önyargılar kaçınılmaz oluyor .
Filmin doyurucu bir konusu olmayacağı , konunun dansların ve müziklerin üzerine yaslanacağını , daha önce çekilmiş olan filmi gereksiz yere devam ettirerek gişe yapma amacı güdüldüğü gibi önyargılar .
Fakat Sokak Dansı muhteşem temposu , sevimli hikayesi ve ilk filmden bağımsızlığıyla bu önyargıları tamamen hiçe sayan bir film .
Her şeyden önce giriş sahnesinin inanılmaz etkileyici ve beklenmedik bir koreografiyle başlaması izleyiciyi filmi izlemeye başlar başlamaz aktif , mutlu , meraklı kılıyor .
Daha sonra baş karakterimizin kim olduğunu anlıyor ve onun hayatında ilerlemeye başlıyoruz .
Gencecik bir kız Andie .
İllegal bir sokak takımının üyesi ve çok yetenekli bir dansçı .
Ailesi yok , rahmetli annesinin en yakın arkadaşı ona göz kulak olmaya çalışsa da gençliğin de verdiği asi ruhla Andie ona zor zamanlar yaşatıyor .
Onun gibi müthiş bir yetenek olan abisi , hayatını düzene sokması için dans okuluna girmeye Andie'yi ikna ediyor .
Bu ikna öncesi abi kardeş dans pistinde hünerlerini gösterirler biz izleyicilere .
Andie okula girmeye hak kazanır ve hayatı değişir diyerek filmin ipuçlarını vermekten uzaklaşalım ama gene hatırlatalım ki Andie ile birlikte dans okuluna girdikten sonra da tatlı bir aşk hikayesi , meşhur gençlik atışmaları , grup olma , kendini karşındakinden üstün görme sevdaları , kişilik savaşları , dostluk gibi yerinde işlenmiş temalarla seyirci tamamen filmin içine çekilmiş oluyor .
Bu aşamada filmin Fame adlı meşhur filmi ve diziyi hatırlatmadığını söylesek yalan söylemiş oluruz .
Seyirciyi içine çekecek kadar yeterli hafiflikte / ağırlıkta bir konusu olan filmin aslında düşündüren bir mesajı da yok değil .
Sokak dansı yapanlar yaratıcılıklarını , kabiliyetlerini ortaya istedikleri gibi koyabilecek kadar özgürken bir okula giden ve düzenli olarak dans eden kişilerin , okul kurallarına , ders programlarına , diğer dansçılara uymak adına kendi kabiliyetlerini bastırma , yok sayma , unutma zorunluluklarını gözümüze soka soka veriyor aslında film .
İnsanın aklına hemen Pink Floyd'dan We Don't Need No Education ( Eğitime İhtiyacımız Yok ) adlı şarkının sözleri geliyor ister istemez .
Bazı sanatlar , bazı özel durumlar , kalıplara sığmıyor , sınırlandırmaya gelmiyor .
Filmde karakterlerin üzerine pek gidilmediğini söylemek mümkün , en derinine girebildiğimiz karakter esas kızımız .
Onun dışında sokak çetesindeki arkadaşlarını , okuldaki arkadaşlarını , onu koruyan ve kollayan anne dostunu , ve hatta onu dans okuluna girmeye zorladıktan sonra görevini yapmış bir Süpermen edasıyla ortadan kaybolan abisini düşünürsek , karakter çözümlemelerinde ciddi açıklar yakalayabiliriz .
Fakat bu , filmin genel çizgisini bozmuş sayılmaz .
Şahsen derinine en çok girmek istediğim karakter , dans okulundan arkadaşı Moose olurdu , zira henüz 17 yaşındaki bu müthiş yetenek , Michael Jackson'ın ayda yürüyüş hareketlerini de kattığı danslarının dışında , mimiklerini kullanma şekli ve genel oyunculuğuyla da , filmdeki kalabalık oyuncu kadrosu arasında dikkat çeken isimlerden .
Filmin final sahnesi de aynı giriş sahnesi gibi muhteşem bir koreografi seriyor gözlerimizin önüne .
Filmi böyle atak noktalarla başlatmak ve bitirmek belki de yönetmenin en başarılı düşüncelerinden biri .
Müzikler de insanı kıpır kıpır edecek şekilde seçilmiş .
Hip - hop müzik dinleyenlerin çok da yabancı olmadıkları Missy Eliot , Scarface , T - Pain gibi isimler , filmin soundtrack'ini de öne çıkarmış .
Karşımızda başarıyla kotarılmış , kıpır kıpır bir gençlik filmi var .
Tadını çıkarmak lazım .
