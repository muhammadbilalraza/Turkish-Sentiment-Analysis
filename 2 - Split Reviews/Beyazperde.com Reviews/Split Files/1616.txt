Monarşi , sanayi devrimi ve sömürgecilik sarmalından geçen İngiliz politik ve toplumsal yapısı , bütün bu süreçlerin bir sonucu olarak demokrasi durağına ulaşmış , ama bir yandan da geleneksel değerlerini tamamen terketmeden , Kraliyet Ailesi'nin varlığının sembolik olarak sürmesini sağlamıştır .
Öyle ki , Kraliçe'nin politik eğilimlerinin kitlelere yön vermesinin önüne geçilmesi için Kraliçe'ye oy hakkı bile tanınmamıştır .
Bu atmosfer içinde , demokrasinin de güçlenen yapısı ile her geçen gün varlığı daha da sembolikleşen İngiliz Kraliyet Ailesi , Prenses Diana'nın ölümü ile son yıllarda hiç olmadığı kadar çok sarsıldı .
Stephen Frears'ın yönettiği ve Peter Morgan'ın gerçekten kusursuz işleyen senaryosu ile Oscar'ın da en haklı favorilerinden biri olan Kraliçe , bütün bu gerçekler üzerinden geleneksel ile modern olanın karşılaşmasını yapıyor .
Filmi , bütün sinemasal özelliklerinin yanında bu kadar önemli kılan , ne kadar spesifik bir olay anlatıyor olsa da ortaya koyduğu gerçekleri bütüne yaymanın çok mümkün olmasıdır .
Dünya üzerinde değişime direnenler ile değişim taraftarı olan grupların arasında yaşananları da , bu filmden çıkarımlarla okumanız mümkün .
Hiçbir zaman hoşlanmadığı ve her zaman bir baş belası olarak gördüğü Prenses Diana'nın ölümü sonrası , Kraliçe 2. Elizabeth'in , ailenin katı geleneksel gerçekleri ile halkın daha insani talepkar tutumu arasında sıkışıp kalması , belki de 1952'de tacını giymesinden bu yana karşılaştığı en zor durumdu .
Tam da bu dönemde , tüm ülkeyi modernize etme söylemi ile seçimleri kazanıp başbakan olmuş Tony Blair gibi bir adamın varlığı , Kraliçe'nin işlerini hiç kolaylaştırmıyordu .
Geleneksel olanla modern olanın karşılaşması olarak da okunabilecek olan film , sadece söylemleri ile değil , yapısal atmosferi ile de bunu yaşatmayı çok iyi başarıyor .
Buckingham Sarayı'nın samimiyetten , sıcaklıktan , kısacası insani olan herşeyden uzak , yapay ve kasvetli yapısının yanında kameranın , Blair'in Buckingham'da olmayan özelliklerin hepsine birden sahip evine dönmesi ile iki yapı arasındaki anlayış farkı , herhangi bir diyaloğa gerek bırakmadan ortaya çıkıyor .
Kraliçe Elizabeth'in , torunlarının annelerinin ölümünden mümkün olduğunca az etkilenmelerini sağlamak için eşi Prens Philip'e " en iyisi onlara birkaç arkadaş bulalım " şeklindeki söylemi bile nasıl bir yapaylık içerisinde yaşadıklarını gösteriyor .
Kendilerini tecrit etmek için kurdukları bütün bu yaşam tarzı ve Saray'ı çevreleyen duvarlar , bir noktadan sonra içeriye insani duyguların da girmesini engelliyor .
Filmin en çok konuşulan meşhur geyik sahnesinde , eğer Kraliçe o geyiğe , etrafta kimseler yokken " git , git " diye bağırabildiği gibi herkesin içinde de bağırabilmeye cesaret edebilse idi , ' insan ' olmayı herşeyin üzerine koyabilen bir duruşu da olabilirdi .
Ama kendisini o denli etkileyen bir canlıyı bile gelenekleri uğruna korumayan bir katılık sergilemesi , herşeyi özetleyen bir duruş olarak karşımıza çıkıyor .
Modern olanla gelenekselin bu karşılaşmasında film , bütün oklarını geleneksel olanın katılığına yöneltmiş gibi görünse de , Tony Blair de payına düşeni alıyor .
İngiltere'nin bütün kurumlarında topyekün bir modernizasyon söylemi ile seçimlerden galip çıkan İşçi Partisi lideri Tony Blair'in zaman içinde , kendi ekibinden insanlarla bile ters düşecek derecede nasıl ' orta yolcu ' bir insan haline dönüştüğü , filmin en sağlam tesbitlerinden biri .
Özellikle ekip arkadaşlarının , yapacağı bir konuşma metnine , ' ülkede bir devrim olması gerekliliği ' ifadesini koymaları üzerine , Tony Blair'in ' devrim ' kelimesinden duyduğu dehşetin gerçekten görülmesi gerek .
İngiltere Başbakanı'nın bugün , Amerikan politikalarına nasıl topyekün destek verebilen bir noktaya geldiğinin anlaşılması açısından da film , bu dönüşümü başarılı bir şekilde gösteriyor .
Peki ya Helen Mirren ?
Böylesi usta bir oyuncu için değil bir paragraf , koskoca bir yazı bile az gelebilir .
Venedik Film Festivali öncesi gösterime çıkan filmde Mirren'in nasıl usta işi bir performans sergilemiş olduğu çok konuşuldu .
Bir oyuncunun fiziksel olarak sahip olduğu bütün özelliklerini oynadığı karakterin hizmetine sunabilmesi , gerçekten insanı hayran bırakan bir durum .
Bütün bedeni , oturup kalkması , çay içerken ki bardağı tutuşu ve mimikleri ile herşeyini oynadığı karakter ile bütünleştiren , etkileyici bir oyunculuk örneği .
Konusal anlamda geniş bir sinematografik yelpazeye sahip olan yönetmen Stephen Frears , konunun ruhunu oldukça iyi yansıtan bir yöntem izleyerek filmin etkisini , görsel anlamda da seyirciye geçirmeyi başarıyor .
Dönemin televizyon yayınları ve Diana'nın hayattaykenki görüntülerinden de destek alan film , bu sayede gerçekçiliğini de en üst noktaya taşıyor .
İngiltere'nin hiyerarşik düzeni , Kraliyet Ailesi'nin değişime direnişi , Tony Blair'in nasıl bir süreç içinde muhafazakarlaştığı gibi konulara ilgi duymuyor olabilirsiniz .
Yine de bunların hepsini bir kenara bırakıp sadece Helen Mirren'i izlemek için bile sinema salonlarına koşabilirsiniz .
