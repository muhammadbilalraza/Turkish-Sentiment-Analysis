Bobby Fischer , Soğuk Savaş döneminde Amerika’nın Sovyetlere karşı her cephede zafer ihtiyacını biraz olsun tatmin edebilmiş bir satranç dehası .
Fakat hangi alanda olursa olsun bu tür bir deha , şizofrenik arızaları da beraberinde getirdiği için deliliğin çizgisindeki hali yüzünden Rus casusu olmakla bile suçlanmışlığı var .
Daha önce dolaylı yollardan sinemaya malzeme edilmiş bu enteresan karakter , bir kurmaca filmle ilk kez perdeye taşınıyor .
Bu taşıma işlemini gerçekleştiren sinemacının ismi bazılarımızda yeterince güven uyandırmıyordu doğrusu .
Edward Zwick’i iddialı , bir kısmı gişede de çok başarılı olmuş ama hemen hiçbiri sığ seyirlikler olmanın ötesine geçememiş filmlerin kendine has bir üsluptan yoksun zanaatkar yönetmeni olarak görüyoruz çünkü …
Şahsen , 1989 tarihli Glory filminden bu yana önemsediğim tek bir işi bile olmamıştı Zwick’in .
Şah Mat  ( Pawn Sacrifice ) filminin , Zwick açısından çok büyük bir ileri adım olduğunu iddia edecek değilim .
Yönetmenin dili yine oldukça eski moda bir sinema anlayışının uzantısı .
Filmin fazla önemsenmiyor görünmesinin sebebi de bu bence .
Doksanlar Amerikan sinemasının kenarda köşede kalmış bir piyasa filmi diye biri oturtup izletse , hiç yadırganmayacak bir yapım bu .
Günümüzün filmi gibi durmuyor .
Ta geçen senenin Toronto Film Festivali’nde gösterildiği halde vizyon için tam bir sene bekletilmiş olması da bundan bence .
Ancak yine de filmi peşinen silip atmamak için bir sebebimiz var .
O da Şark Vaatleri  ( Eastern Promises ) ve Locke gibi filmlerin başarılı senaristi Steven Knight .
Ortada iyi kurulmuş bir yapı ve bunun dayandığı basit , temiz , etkili bir fikir var .
Bu fikir Bobby Fischer ile Sovyetlerin satranç yıldızı Boris Spassky arasındaki rekabetin de bir modeli haline geliyor .
Birinci dakikadan itibaren Fischer’ı dengesiz bir ruh hali ve paranoyak şizofren hezeyanlar içinde sunuyor metin .
Karşı tarafta ise yeterince tanımadığımız ama tam bir sükunet , öz kontrol ve olgunluk abidesi olarak saygı duyduğumuz Spassky var .
Kendinden emin , dış uyaranların konsantrasyonunu zedelemesine izin vermeyen biri Spassky .
Öyle ki seyircinin , resmen deli denebilecek Fischer’dan taraf olması neredeyse imkansız .
Fakat Şah Mat belli bir noktada , olabildiğince doğal bir kırılma anı yaratıyor ve deliliğin eksenini bir anda çeviriyor .
Çok temiz ve zekice tasarlanmış bir yapıyla karşı karşıya olduğumuzu da o vakit anlıyoruz .
Şöyle zaaflar da var tabii …
Fischer’la annesinin ilişkisi , filmin giriş bloğunda odak noktasıyken ilerleyen aşamalarda tamamen unutuluyor .
Ancak Fischer’la Spassky arasındaki rekabet öyle iyi kurulmuş ki filmden akılda kalan yine de bu artılar oluyor .
Filmin perdedeki yıldızı ise zaten her daim güvenilir bir aktör olan Liev Schreiber .
Metnin seyirciyi de şaşırtmayı amaçlayan yapısı içerisinde , neredeyse dörtte üçlük bir kısımda gerçek Spassky’yi aslında bizden saklıyor senaryo .
Ancak kendini gösterme derdinde olmayan usta aktör , metne hizmet eden , çok kontrollü bir performansla izleyeni hayran bırakıyor .
Edward Zwick de elindeki malzemeye hizmet eden , ritmiyle ölçekleriyle ne zaman nerede durması gerektiğini bilen , aynı ölçüde temiz bir reji koyuyor ortaya .
Şah Mat’ın , başta bahsettiğim Glory’den bu yana en iyi filmi olduğunu düşünmem işte bu sebeplerden .
Twitter : aliercivan
