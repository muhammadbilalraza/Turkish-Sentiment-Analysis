İki çocuk ; bir ağabey , bir küçük kız kardeş .
Anneleri ölmüş .
Babaları başka bir kadınla evlenmiş .
Kadın onları istemiyor .
Büyük babalarıyla birlikte yaşıyorlar .
Ve onun yanında kalma istekleri de çok görülüyor .
Atalay Taşdiken'in yazıp yönettiği " Mommo " , sapına kadar gerçek bir hikâyenin ardına takılıp iki küçük çocuğun yazgısına ağıtlar yaktığımız bir filme dönüşüyor sonuç olarak .
Kelimelerin kalabalıklığına sıkıştırılmamış bir hüznü bünyesinde barındıran bu hikâye , bir yandan bizleri gözyaşlarımızı gizlemeye gerek görmediğimiz bir duygusallığa iterken , öte yandan da sosyolojik saptamalarıyla yoksulluğun ( ve yoksunluğun ) anatomisini çıkarıyor .
Büyük cümleler sarf etmekten özenle kaçınan , böylece hikâyenin ' sömürü ' potansiyeli taşıyan yanını törpülemeyi başaran yönetmen Taşdiken , anlara hapsettiği duygusunu açığa çıkarma konusunda yetkin bir çerçeve çiziyor .
Özellikle iki çocuğun anne özlemine parantez açtığı yerlerde filmine boyut atlattıran sinemacı , küçük oyuncuların öykünün ruhuna tutunamama risklerini de aşmayı başarıyor .
Ağabeyin kız kardeşini koruyup kollama , gelebilecek her türlü tehlikeye karşı ona kalkan olması ve ufaklığa bir tür ' babalık ' da etmesi , filmdeki insan yoğunluğunu harekete geçiren unsurlar arasında öne çıkıyor .
Reha Erdem'in " Hayat Var " ında büyükler tarafından sömürülen bir kız çocuğunun ' hayatta kalma ' serüvenini izlemiş ve paramparça olmuştuk .
Atalay Taşdiken de küçüklerin ' kullanılması'nın farklı bir modelini sürüyor öne .
Buradaki çocukların hayatla kurdukları ' yalın ' ilişkiyi deşifre ederken , bir yandan da büyüklerin onların ' küçük ' dünyalarına hükmetme reflekslerinin karşılığını görüyoruz .
Her adımda ' beklenen son'a biraz daha yaklaşan kahramanlarımızın ' isyan bayrağı ' açma şansı da olmuyor ne yazık ki ve kaderin pençeleri arasında yitip gitmek kaçınılmaz oluyor onlar için .
Birlikte olmak , bir arada yaşamak , aynı havayı solumayı sevdiğin insanlarla aynı havayı solumaya devam etmek gibi ' makûl ' isteklerinin yerle bir edilmesine tepki koyamamaksa içten içe öldürüyor iki küçük karakteri .
İki kardeşi canlandıran Elif Bülbül ve Mehmet Bülbül , " Mommo " nun yalınlıkla bayağılık arasındaki ince çizgide yoluna devam edebilmesini sağlayan en önemli unsurlar .
Aralarındaki ilişkiyi gözlerindeki hüzünle anlamlandıran iki küçük oyuncu , amatörlüklerinin hissedilmediği bir boyuta taşıyorlar filmi .
Bunda yönetmen Atalay Taşdiken'in rolünün büyük olduğunu da kabul etmek gerek tabii .
Dedeyi oynayan Mete Dönmezer , babaya karşı nefret / acıma duyguları arasında kalmamızı sağlayan Mustafa Uzunyılmaz ve bakkal karakteriyle bir tür ' katalizör ' görevi üstlenen Mehmet Usta'yı da bu görünüm içinde alkışlamaktan çekinmemek lazım .
Zira filmin tutunduğu yapının yıkılmamasında onların payı da azımsanamayacak kadar büyük .
Uzun aralarla film müziği yapan Erkan Oğur'un " Mommo " nun ruhunu kışkırtan çalışmasıysa işin tuzu biberi adeta .
Oğur'un müziği , hüznü hiç eksilmeyen hikâyenin yavanlaşmasının önüne geçerken , doğru yerlerde girip doğru yerlerde çıkarak bu alanda nasıl çalışılması gerektiğinin de altını çiziyor .
Ülkemizde film müziğinin etkisiz kullanıldığı da düşünüldüğünde , buradaki çalışmanın değeri bir kat daha artıyor .
Gerçeklerden beslenerek en az hayat kadar gerçek bir sonuçla karşımıza gelen " Mommo " , ilk filmini çeken Atalay Taşdiken'in anlatacak daha çok hikâyesi olduğunu da hissettiyor bizlere .
Öyle de olmalı , zira sinemacıyla ilişkimizin bu noktada kalması üzüntü verici olur .
