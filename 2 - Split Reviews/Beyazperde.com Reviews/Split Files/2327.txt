BBC’nin meşhur serisi “Walking with Dinosaurs”dan uyarlanan animasyon film , haftanın didaktik ama eğlencelik çizgi - sinema örneklerinden …
Tamamının Alaska ve Yeni Zelanda’da çekildiği Dinozorlarla Yürümek adlı bu film üç boyutlu olarak beyazperdede küçük izleyiciye ilginç anlar yaşatacaktır .
İlkel çağların en gizemli canlılarından dinozor familyasının tüm tiplemelerini  sıkıcı olmayan bir belgeselimsi - macera formatında izleyiciye aktaran filmin yönetmenleri Neil Nightingale ve Barry Cook olarak dikkat çekiyor .
Sevimli loserımız Patchi , romantik bir kaybeden figürü olarak biraz Buz Çağı’ndaki şirin - şapşal Sid’i çağrıştırıyor .
En az onun kadar geveze , en az onun kadar sakar ve belaya bulaşmak konusunda en az Sid kadar yetenekli ( ! ) Zaten filmin ana gövdesi de bir göç hikayesi olarak karşımıza çıkıyor .
Fonda soğuk Alaska beyazı ve film boyunca etrafta seğirten bol miktarda antik dönem mahlukatı sayesinde tarih öncesi döneme dair ayrıntılı öğeler filmde başarıyla işlenmiş .
Filmde karşımıza çıkan “değişik canlı türleri” ve onların atalarına dair  zengin tiplemeler perdede arz - ı endam eylediği için çok farklı konseptlerde olsa da filmin Buz Çağı’nı akla getirmesi de doğal oluyor .
Dinozorlarla Yürümek adlı bu filmdeki kahramanlarımız sadece dönem olarak birkaç yüz bin yıl geriden geliyor olabilirler tabi !
Juniper ve diğer kardeşlere nazaran daha çelimsiz olan kahramanımıza başına gelen binbir türlü macerada yarenlik edecek olan Alex ise aslında milyonlarca yıl önce farklı bir evrim sürecini yaşayan günümüz kargasından başka bir tür değildir .
Filmin en olumlu yanlarından biri de burada yatıyor , milyonlarca yıl önce yaşamış olan canlı atalarına dair didaktik ancak sıkıcı olmayan bir eğitim - öğretim kaygısı kendini gösteriyor .
Doğanın yıkıcı ve yapıcı yasaları karşısında milyon yıldır süren mücadelenin öyküsü bu animasyon vasıtasıyla minik izleyicilerin beğenisine sunuluyor .
Bunu yaparken detaylar arasına gizlenmiş minik espriler , animasyondaki didaktik yanları dengelemiş ve hikayenin kurgusal boyutuna zenginlik katmış diye düşünülebilir .
Yetişkin izleyiciler belki sıkılabilirler ; özellikle Türkçe dublajlı olması zaten tempoyu biraz düşürme riski taşıyor ancak özellikle Patchi’nin ve minik kuş Alex’in oburluk sahneleri , minik izleyicileri gülme krizine sokacaktır diye düşünüyorum . Walking with Dinosaurs , bir Buz Çağı gibi kült çizgi film statüsüne erişemeyecek belki ama böyle bir amacı da yok sanki .
Çünkü filmin bana göre gizli hedefi , minik izleyicilerin canlıların nasıl varolduğuna dair , yaşamın gizemine dair fikir üretebilmelerini , soru sorabilmelerini olanaklı hale getirmek .
Didaktik yanları olan ama sevimli bir film Dinozorlarla Yürümek .
Bilimsel olan ile dinsel olanın sık sık karşı karşıya getirilmeye çalışıldığı günümüz dünyasında artık türleri tükenmiş olan devasa yaratıkları üç boyutlu olarak perdede seyretmek bana iyi geldi , küçük izleyicilere de unutamayacakları bir deneyim yaşatacaktır diye düşünüyorum .
Ancak dikkat ; filmin seslendiği yaş aralığı Buz Devri’ndeki kadar geniş bir skalayı içermiyor . @atlantisliadam
