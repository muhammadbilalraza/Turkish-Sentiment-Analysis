Film çekmeyi öğrenmenin en iyi yolu film çekmektir !
Türk sineması hamken pişememiş sinemacılarla doludur ( özellikle festivaller tarafında ) çünkü film çekmek öyle büyük çabalar gerektirir ki çoğu kelebek ömründe yaşarlar .
Olayın gişe tarafında ise dinamikler bambaşka …
Eğer filminiz bilet satıyorsa sinemasal yolculuğunuz hız kazanarak devam eder ve bu esnada siz de daha olmuş bitmiş eserlerle seyirci karşısına çıkabilirsiniz .
Hasan Karacadağ gerçekten de film çekmeyi setlerde öğrendi .
İlk filmi D@bbe için sinemaya koşturduğumu ve büyük hayal kırıklığı yaşadığımı dün gibi hatırlıyorum ama o tatsız tanışmanın üzerinden tam 10 yıl geçti .
Hasan Karacadağ , o tarihe dek birkaç denemeden ibaret Türk korku sinemasını şimdilerde bir furyaya dönüşecek şekilde başlattı ki bunu asla öngörmemiştim ve türü sürükleyen isim olmaya devam ediyor .
10 yılda 9 film çeken Hasan Karacadağ artık daha büyük bütçelere sahip ama açıkçası bu kadar büyük bir risk alacağını düşünmemiştim .
D@bbe ile “İslami korku filmi” furyasını başlatan Karacadağ yine cinlerden vazgeçmiyor ama bu kez Nazi okültü ve exorcisim ( Şeytan çıkarma ) vaziyetlerine İstanbul’u set yapıyor .
D@bbe için “İslam korkusu” diyeceksek Magi için de rahatlıkla “Hristiyan korkusu” diyebiliriz .
Yönetmen , cinlerin dinler üstü varlıklar olduğunun altını çizmek istiyor ya da burada bir ihracat denemesi var .
Üstelik oyuncu kadrosu da ilginç isimlerden oluşuyor .
B filmlerinin tanınan yüzleri Michael Madsen ve Baldwin Kardeşler’in en sevimlisi Stephen Baldwin’in yanına Prom Night remake’inden tanıdığımız Brianne Davis ve güzel aktris Lucie Pohl ki kendisi filmin başrolü olur , eklenince ortaya uluslararası bir cast çıkıyor .
Madsen ve Baldwin kendilerini yormadan , ceplerine koyduklarıyla oynuyorlar ama iyiler .
Bu arada , Magi ülkemizde dublajlı gösterime giriyor , yani herkes Türkçe konuşuyor ama Türk oyuncuların dudaklarına baktığımızda görüyoruz ki filmin asıl dili İngilizce …
Hasan Karacadağ Magi ile şansını dışarıda deneyecek gibi görünüyor .
Magi , Hasan Karacadağ’ın önceki işlerine nazaran daha sakin bir tempoya sahip .
Evet , bir sürü görsel işitsel şaşırtma hilesine başvuruyor yönetmen ama her dakika bir köşeden çıkıp “BÖÖ” yapan eciş bücüş şeyler yok , her şey hikâyenin ihtiyacı kadar ve filmin atmosferi sağlam ki bu şimdiye kadar Karacadağ’ın yazdığı en grift ve iyi senaryo …
Nazi Almanya’sında başlayan öykü İstanbul’a ve Mardin’e kadar gidiyor .
Magi , sürüsüne bereket cin korkusu filmlerinin içinden kolayca sıyrılabilir .
Artık yapım kalitesi de yüksek filmlerin peşine düşmüş bir yönetmenden enteresan bir iş …
Sıkıntıları var mı ?
Elbette …
İstanbul’da , Mardin’de geçen bir filmde dış mekân kullanımı neredeyse yok denecek kadar az .
Renk düzenleme ( Color Correction ) hadisesi doz aşımı seviyesinde , eski kartpostallar dışında hiç bu kadar sepya bir İstanbul görmemiştim , finaldeki arınma duygusu ( katarsis ) eksik ama filmin geneline baktığımızda ortada bir korku filmi meraklısını tatmin edecek bir çaba var .
Klişeler düzgün kullanıldığında etkileyici olmayı sürdürüyor .
Bu yüzden şimdiye kadar bir Hasan Karacadağ filmi için yazdığım en olumlu eleştiriyi kaleme almakta sakınca görmüyorum .
Magi , Karacadağ’ın filmografisindeki iyi filmlerden ve Türk korku sinemasının yıl boyunca öne çıkan örneklerinden biri olmayı başarmış . murattolga@gmail.com
