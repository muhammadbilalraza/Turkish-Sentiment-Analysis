Amerikan bağımsız sineması neredeyse birbirinden farkı olmayan , tipik formül filmleri ile dolu .
Aile içi iletişimsizliğin , son zamanlarda dillere pelesenk olan deyimle " banliyö hayatının " ve yollarda geçen hikayelerin konu edilmesi , birbirinin karbon kopyası olan filmlerin ortaya çıkmasına neden oluyor .
Küçük Gün Işığım bağımsız sinemanın klişe formüllerini de kullanmayı ihmal etmeyen ama orijinal yanlarıyla da fark yaratabilen sıcak bir film .
İsmini çocuklar için düzenlenen bir güzellik ve yetenek yarışmasından alan film , roman uyarlamaları enflasyonu yaşadığımız bir dönemde özgün ve basit hikayesi ve renkli karakterleriyle ilgi gösterilmeyi hak ediyor .
İlk bakışta iddiasız olduğu izlenimini yaratan ve parasızlık yüzünden beş yılda çekilen film , basitliğini ve naifliğini tekniğine olduğu kadar hikayesine de yansıtmasıyla benzerlerinden ayrılıyor .
Kendi halindeki bir minibüs dolusu aileyi bir araya toplayıp , bu insanların sıradan gibi gözüken yaşantılarıyla ne kadar sıradışı , samimi , mutluluk verici olabileceklerini belgeliyor .
Onları izlerken kendinizden çok da farklı olmadıklarını görebiliyorsunuz .
Karakterleri son derece özenle hazırlanmış bir film Küçük Gün Işığım : İnsanları " kaybedenler ve kazananlar " olarak ikiye ayıran bir baba , eroinman ve kadın düşkünü bir büyükbaba , insanlarla defterine yazdığı kısa ve genelde olumsuz notlarla iletişim kurarak istediklerinin gerçekleşeceğine inanan ergenlik çağında bir oğlan , güzellik yarışmasını kazanırsa başarıya tapan babasının kendisini seveceğini sanan ama dedesinin rahatlığıyla huzur bulan bir kız çocuğu , karşılıksız aşkı nedeniyle intihara teşebbüs edip başarısız olan eşcinsel bir Proust uzmanı dayı ve tüm bu karakterleri bir tutkal vazifesi görerek bir arada tutmaya çalışan anne .
Seyircinin kendine göre farklı bir favori karakter seçebileceği kadar iyi çizilmiş karakterleriyle ilgi çeken bu yol hikayesi , her Amerikan yapımı filmin yaptığını da yapıyor .
Tersinlemeli bir biçimde de olsa aileyi yüceltmeyi ihmal etmiyor .
Ama bunun yanı sıra , bagajda taşınan ölüsüyle , ortalıkta dolaşan porno dergilerle , sahnede striptiz yapan kız çocuğuyla geleneksel aile değerlerinin tümünü alt üst de ediyor .
Yine bu karakterler aracılığıyla film ' kazanmak ' ve ' kaybetmek ' kavramları üzerine söyledikleri ve gösterdikleriyle izleyenler üzerinde etki bırakmayı başarıyor .
Sinema endüstrisi için takıntı haline gelen eşcinsellik temasına da biraz üstünkörü değiniyor .
Bu anlamda tek başına bir filme konu olabilecek kadar ilgi çekici bir karakter olan Frank'in , filmdeki zengin potansiyeli tam olarak kullanılamıyor .
Üstelik Steve Carrell en çarpıcı performanslarından birine imza atmasına rağmen .
Ülkemizdeki son dönemlerde iyice popüler olan yarışma programlarını düşünürsek , filmin ilginçliği biraz daha anlam kazanabilir .
Zira Küçük Gün Işığım , hayatı kazanmak veya kaybetmek üzerine kuran acımasız ve düzeysiz yarışmaların tüketici dünyasından sıyrılıp , içinizden geldiği gibi davranarak denemeyi ve bu yolda kaybederken kazanmayı anlatıyor .
' Alışılagelmiş kalıpları kıran bir yol komedisi ' gibi iddialı bir tanımla seyirciye takdim edilen Küçük Gün Işığım , bir başyapıt olarak değerlendirilmese de , Amerikan bağımsız sinemasının zaman zaman yaratıcı ve heyecan verici olabileceğini kanıtlayan bir film .
Vaat ettiği az , ama verdiği şeylerin de az olduğunu söyleyemeyiz .
