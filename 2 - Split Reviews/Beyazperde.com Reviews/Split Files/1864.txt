Hep söylerim ; bizler modern çağın köleleriyiz .
Sahiplerimiz için her sabah erkenden uyanıyor , gün boyunca çalışıyor ve sonra yeniden adına ev dediğimiz balkonu bile olmayan kümeslerimize dönüyoruz .
Üstelik geçmişteki kölelik uygulamalarının aksine hayatta kalmak için yaptığımız tüm masraflar da bize ait .
Peki , buna nasıl dayanıyoruz ?
Elbette filmler , kitaplar ve şarkılar sayesinde ! 
Denemesi bedava ; filmleri , şarkıları silin ve kitapları yakın !
Çok zaman geçmeden delireceğinize eminim .
Çünkü köleler hikaye dinlemeden yaşayamaz .
Hayatını başkalarının refahı için satan insan da bir hayat deneyimine ihtiyaç duyar .
Geçmişe , şimdiye ve geleceğe dair umut dolu öykülere ihtiyacımız var .
Hatta “yaşanmış” hikayeleri de bu yüzden severiz .
Bütün gün pamuk topladıktan sonra gece bir ateşin başında toplanıp birbirlerine hikayeler anlatan , şarkılar söyleyen ata kölelerden beri değişen çok az şey var .
Şimdiki fark şu ; artık bu hikayeler kayıtlı durumda ve bir yerde bekletip ihtiyacımız olduğunda onlara ulaşabiliyoruz .
Sanayi devrimi kölelerinin itici gücü kayıt edilmiş edebiyat , müzik ve sinemadır . 
Danny Boyle’ın son filmi Yesterday istese bu sosyal saptamayı kendisi yaptırabilirdi , ama başta yazdığım iki paragrafa eser miktarda etkisi var .
Filmin tek amacı seyirciyi iki saat boyunca eğlendirmek , duygusallaştırmak ve iyi vakit geçirtmek .
Bunu da bir tür geçmiş zaman nostaljisi sağlayarak yapıyor .
Bu bir what if / ya öyle olsaydı hikayesi …
Bir gece ışıklar birkaç saniyeliğine kararıyor , filmin kahramanı Jack’e bisikletiyle giderken bir otobüs çarpıyor ve başka bir şey olmuyor .
Hastanede geçirilen birkaç gün ve kaybedilen ön dişlerin ardından Jack sıradan hayatına geri dönüyor .
O markette çalışan bir köle ve aynı zamanda kötü yerlerde sahne alan umutsuz bir şarkıcı .
Sonra bir tuhaflık olduğu ortaya çıkıyor ki o da tüm zamanların en büyük , en meşhur müzik gruplarından biri olan The Beatles’ı ve şarkılarını kimsenin hatırlamıyor oluşu !
İşte Jack için dev bir fırsat .
Milyonlarca insanın kalbini fetheden şarkıları şimdi herkes ilk defa o söylüyormuş gibi dinleyecek .
Elbette Jack bu fırsatı kullanmaya karar veriyor ve olaylar gelişiyor . 
Farklı bir şeyler yapabilmek , sürüden kopmak giderek zorlaşırken Jack’in kalkıştığı şey aslında hepimizin fantezisi ama işi kolay değil .
Gitarıyla sahneye fırlayıp Let it Be’yi söylemek işin başlangıcı .
Her şeyin formüle edildiği zamanlarda müzik dünyasının profesyonelleri The Beatles’i de devşirmek istiyorlar ve Jack’in ikilemi de öncelikle burada başlıyor .
Bu şarkılar ait oldukları zamanda mı kalmalılar yoksa ?
Kim , Hey Jude’un , Hey Dude olmasını ister ki !
Bir zamanlar John Lennon , “The Beatles , İsa’dan daha popüler” diye bir laf etmişti .
Evet , belki gerçekten öyleydiler ve bu yüzden aradan geçen zaman onları da kutsallaştırdı .
Şarkıları da kutsal kitap muamelesi görüyor ve kutsal metinlerin değiştirilmesi saygısızlıktır ama her şey birkaç albüm daha fazla satabilmek için !
Al we need is love hala çok güzel bir şarkı ama artık ihtiyaç listemiz o kadar kabarık ki ! 
Jack , en çok da geride bıraktığı Ellie yüzünden giriştiği samimiyet sorgulamasından sağ salim çıkabilecek mi , bir yalancı olduğunu dünyaya söyleme cesaretine kavuşacak ve onu seven insanlara yeniden sarılmayı başarabilecek mi ?
Bunları filmin geri kalanında , her anında keyifli kahkahalar atarak izliyoruz .
Filmde beni çok etkileyen sekans var , o da Jack’in , bu alternatif dünyada ünlenmemiş ve öldürülmemiş John Lennon ile karşılaşması .
Bu John , basit bir hayat yaşamış ama yine bilge biri olarak yaşlanmış ve Jack’e rotasını yeniden çizmesi için fikir ve cesaret veriyor .
John Lennon tüm zamanların en sevilen , saygı duyulan müzik insanlarından biri ve Yesterday bizim bir kumsalda ona sarılmamızı sağlıyor .
Sırf bunun için bile izlenir ! 
Biraz da kötü şeyler konuşalım .
Evet , bu keyifli bir film , Bohemian Rhapsody , Rocketman gibi filmlerin peşine geldiği için zamanlaması da iyi ama daha iyi olmasını engelleyen kusurları var .
Bunlardan en önemlisi başrol seçimi .
The Beatles şarkılarını Hint asıllı bir İngiliz olan Jack Malick’e söylettirmek günümüz ırkçılık karşıtlığında geçer akçe olabilir ama Himesh Patel’in enerjisi karaktere yetmiyor .
Onunla aynı kadraja giren herkes , aslında bir oyuncu olmayan Ed Sheeran dahil , rol çalıyor .
Hal böyleyken , filmin yıldızı o değil de Ellie karakterini canlandıran Lily James oluyor .
İşleyişle ilgili sıkıntılar da var .
Giriş çok güzel ama gelişme kısmında belki de bütçe sorunları yüzünden elindeki fırsatı kullanamayan bir hikaye izliyor , finale geldiğimizde ise iyice romantik komedi karasularında yüzer bir şekilde oldukça tahmin edilebilir bir seyir deneyimi yaşıyoruz .
Evet , film güzel ama bu filmin güzel olmasını sağlayan şey sanırım bizim The Beatles sevgimiz .
Richard Curtis harika bir senarist , The Boat That Rocked , Love Actually gibi nefis filmler yazdı ama belli ki kalemi yorulmuş ve o da filmde eleştirdiği formüle etme tuzağına düşmüş .
En iyi işlerindeki tutmuş numaralarla seyirciyi oyalıyor .
Yesterday , türler arasında gezinen İngiliz yönetmen Danny Boyle’ın çekmekten sıkılmadığı ama inanmadığı bir iş gibi duruyor . 
Her şeye rağmen Yesterday oldukça keyifli bir film ve süresi boyunca birçok güzel The Beatles şarkısına eşlik etmemizi sağlıyor .
İnsan ister istemez üzülüyor ; en iyi filmler çekildi , en iyi şarkılar bestelendi - söylendi , en iyi kitaplar yazıldı diye …
Umarım öyle değildir ama öyleyse de yeni bir şeyleri eski zamanlarda keşfetmek güzel .
Yesterday işte tam da bunu yapıyor , iyi seyirler !
