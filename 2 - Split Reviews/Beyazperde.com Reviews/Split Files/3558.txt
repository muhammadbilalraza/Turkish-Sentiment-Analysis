Yüksek ve çoğunluğu borçla kotarılan yapım masraflarına rağmen hız kesmeden ülkemiz sinemasında kendi kozasını ören ilk uzun metrajlar , yeni yılda da bolca karşımıza çıkacak gibi görünüyor .
Geçtiğimiz cuma sessiz sedasız vizyona giren  Ulaş Yiğit Ülker’in yönetmen olarak imza attığı ilk sinema filmi olan   Bir Gece yeni yılın da bu anlamdaki ilk örneği oldu .
Kafaya dayanmış bir silah sahnesiyle açılışını yapan film , mihenk taşı olarak kendisine 6 adım prensibini alıyor . “Six Degrees of Separation” olarak bilinen bu teori , sosyal psikolog Stanley Milgram'ın 1967’de ortaya atıldı ve o zamandan günümüze pek çok film , dizi , tiyatro oyunu gibi esere ve senaryoya konu oldu .
Dünyada biz en uzak sandığımız insana altı adımda ulaşabileceğimizi iddia eden teori çerçevesinde şekillenen Bir Gece filminin senaristi Ufuk Gökkaya aslında yarı - orijinal bir işe de imza atıyor .
Filmdeki tüm karakterler tek bir gecede birbirlerine bir biçimde , kesişmeli olarak bağlılar ; işin için tetikçi , mafya , uyuşturucu gibi suç öğeleri olunca cazip bir hikayeye dönüşebilecek bu film fikri maalesef amatörlükten yapılan hatalar ile çok fena tökezliyor .
Örneğin Hakan Eratik’in canlandırdığı tetikçi Aziz karakteri oyunculuk açısından kendi çapında başarılı bir performans ortaya koyuyor .
Üstelik oldukça dindar olmasına rağmen , olay insan öldürme olunca vicdanında en ufak bir sarsıntı olmaması karakteri daha da çarpıcı yapıyor .
Ama iş Aziz’le ya da filmin onla beraber en inandırıcı adamı olan Bahtiyar ile bitmiyor maalesef .
Özgür Emre Yıldırım roller arasında en iyi performansa imza atıyor ama filmin geneli göz ardı edilemeyecek hatalarla bezeli olduğundan iyi oyunculuk sınıfta kalan bir yapımı kurtarmaya yetmiyor .
Her şeyden önce ilk taksi sahnesinde göze batan yanlış kurgu uygulamaları , bol kesmeli planlar seyircinin dikkatini dağıtıyor .
Zaten yeterince dar olan taksi iç çekimleri tek planda , sabit açıyla kotarılsaydı , filme çok daha iyi bir başlangıç yapılabilirdi .
Özellikle zamanda geriye dönüşlü bir anlatım dili seçiliyorsa , devamlılığa maksimum özen gösterilmeliydi .
Günümüz seyirci kitlesinin “ilk film” deyip de maruz göremeyeceği hatalar bunlar .
Öte yandan Wilma Elles’in abartılı Leyla performansı , Tolga ( Adem Yılmaz ) ve Kemal ( Efe Deprem ) karakterlerinin genel öykü içerisinde sırıtması , Kemal’in Leyla’ya uyguladığı aşırı şiddet sahnesi , gibi detaylar maalesef filmden seyirciyi uzaklaştıran eksiler olarak haneye yazılıyor .
Taksici Adem’in ( Ali Pınar ) herkesin ortak kesişme noktası olması yerinde ve zekice bir tercihken , karakterin yapay diyalogları bu iyi hamleyi de boşa çıkartıyor .
Bir ilk filmin ne gibi şartlar altında ve özverilerle çekildiği açık bir gerçek ; özellikle içinde kaşesi yüksek iki oyuncu da varsa .
Ama devamlılık , tutarlılık , karakter motivasyonu gibi sinema bölümlerinin lisans bitirme projelerinde bile aranan en temel öğelerdeki hatalar ilk filmi cesaretlendirmek adına elimizde pek fazla söze yer bırakmıyor .
Bir Gece geçtiğimiz sene vizyona giren ama hakettiği seyirci ilgisine fazla mahzar olamayan Silsile ile benzerlikler taşıyan ama teknik ve özen olarak maalesef çok gerisinde bir film .   Yönetmenin ikinci filmde benzer hatalara düşmemesini , parlak senaryoları daha iyi beyazperdeye aktarmasını umuyoruz .
