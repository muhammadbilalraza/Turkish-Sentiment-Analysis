Bong Joon - ho ,  yedinci filmi Parasite / Parazit'te yarattığı iki aile tablosu üzerinden öncelikle müthiş bir senaryo ve kurgu detayı ortaya koyuyor .
İki ailenin tezatlıklarından ilham alan film , aile olma kavramının detaylarını da çarpıcı bir biçimde ortaya koyuyor .
Parazit , kelime anlamıyla bir canlıya bağımlı olarak yaşayabilen ve üzerinde yaşadığı canlıya zarar da verebilen organizmalara deniyor .
Fakirlikle sınanan Kim ailesi yaşadıkları mahalle , ev ve evin dışında gelişen olaylar nedeniyle parazit sınırlarına dahil edilebilir .
Park ailesi ise yaşadıkları doğal zenginlikle birilerini sırtlarında taşıyan insanlar olarak görülebilir .
Ama onların da sırtına yapıştıkları bir sistem var .
Ve hatta sistemin de sömürge haline getirdiği bir takım olgular .
Yani bu böyle gider !
Birisi yüzleşmeye açık , diğeri ise sıradan kalıplar içinde tartışmaya kapalı gibi görünüyor .
Ancak iki aile etkileşime girdikçe her iki taraftan da sevimsiz kokular geleceğine dair vurgu yapılıyor . 
Kim ve Park ailesi , ülkedeki eşit olmayan gelir dağılımının temsili iki aile modeli .
Kim ailesi fakir olmalarına rağmen çocuklarına zengin evlerinde ders verdirtecek kadar bir eğitim payına dahil edebilmiş .
Yani eğitim seviyesiyle gelir düzlemi arasında organik bir bağ yok .
Önce oğulları , sonra kızları Park ailesinin çocuklarına ders veriyor ve zekalarıyla işin içine anne ve babalarını da dahil ederek adeta evi ele geçiriyorlar diyebiliriz .
Film ilk bölümdeki olağan ve yayılmacı akışa karşı ikinci bölümde yarattığı öfkenin acısını çıkartıyor .
Bu da aynı hayatı yaşayamayan insanların birbirlerine karşı yükselttikleri bir öfke patlamasına yol açıyor !
Kim ailesi camlarına işeyen sarhoşlardan sonra Park ailesinin salonlarından yemyeşil ve yağmurlu bir geceye uzanan bir değişimi iyice sorgular hale geliyorlar .
Evde tuvaletin tepesine tüneyip bağlandıkları internetin aslında evin her yerinde çekiyor olması da onlar için kafalarını aydınlatan başka bir gelişme !
Tabii Kim ailesinin kendilerine açtıkları yolu diğer emekçiler için kapamaları da ayrı bir sosyal ve etik sorun !
Sonuçta aile arasında kopmayacak bir bağ var ve bu her anlamda işlerini kolaylaştırıyor .
Batmışlık ve kokmuşluk halinde bile yaşamsal durumlarından taviz vermiyorlar .
Gerekirse taşan klozetin kapağını kapatıp orada , o kokuşmuşluk içinde yaşamaya devam ediyorlar ve bu tarzı ve tavrı başka bir mekana , ortama sızdırmaktan da zerrece gocunmuyorlar ! 
Bir de tüm bunların karşısında pırıl pırıl olduklarını sandığımız Park ailesi var ki , onların bağları daha kopuk duruyor .
Birbirleri için yarattıkları özgürlük alanlarını çoğu zaman görmezden gelerek yaratıyorlar .
Bir arada gördüğümüz tek bir sahneleri yok neredeyse .
Evin büyüklüğünden dolayı evin sırlarına vakıf olma şansları da yok .
Küçük çocuğun gece gördüğü şeyin hayalet olduğunu düşünmek istiyorlar .
Çünkü öylesi onlar için daha kolay geliyor .
Karı koca arasındaki kopukluk da taa ki kanepede , sıkıştırılmış bir alanda yalnız kalıncaya kadar devam ediyor .
Biraz daha kendi konforlarından çıkıp , bahçede çadır içinde uyuyan oğullarına bakarken rahatlıyorlar , özlerine dönüyorlar .
Ama evde dönen dolapların yine de farkında olmayacak kadar kapalılar dış dünyanın kurnazlığına … 
Tabii film bunların dışında , dibinde dibi var kafasını da devreye sokuyor .
Evin emektar hizmetlisi Moon - Gwang’in kocasının evin mahzeninde yıllardır yaşadığını , küçük çocuğun gece gördüğü kişinin de koca yani Geun Sae olduğunu anlıyoruz .
İşten ayrılmak zorunda kalan kadın , Kim ailesini kocasının varlığıyla tanıştırmak zorunda kalınca farklı bir sosyal zincirin ağlarını da devreye sokmuş oldu .
Bir nevi kader döngüsü gibi aslında .
Biten ve yeri doldurulan hayatlar ve onları sıkı sıkıya saklayan dehlizler !
Ve o dehlizlerden hayata ara sıra sızan pis kokular … 
Film 72. Cannes Film Festivali’nde oy birliğiyle Altın Palmiye ödülünü kazandı .
Ve jürinin ne kadar da isabetli bir karara imza attığını filmi izleyince anlıyorsunuz .
Filmin zekasını , ince ince filmin içine yaymasını zevkle izliyorsunuz .
Olacakları az çok tahmin etseniz de , gerilimi olağan bir şekilde içinizde hissediyorsunuz .
Mutlu bir anın ardından yaşanan trajediyi izlerken yönetmen Bong Joon - ho’yu bir kez daha tebrik ediyorsunuz .
Yönetmenlik başarısını ince ince bizimle paylaşıyor zira .
Her yönetmenin senaryo ve kurgu açısından inceleme altına alması gereken bir yapım Parazit !
