Mumya serisinin uzun zamandır beklenmeyen üçüncü bölümünü izlerken tahmin ettiğimden daha fazla eğlendiğimi itiraf etmeliyim .
İlk başta 30'lu yılların canavar filmlerini 50'li yılların B tipi macera serileriyle birleştirmeyi amaçlayan serinin , " Eğlenceli olsun da ne olursa olsun " yaklaşımı üçüncü filmde de devam ediyor .
Film , mantıklı bir hikaye süreci ve kişisel bağlantı kurabileceğimiz üç boyutlu karakterler pahasına birbiri ardına fantastik yaratıklar ve olağanüstü abartı savaş ve kavga sahnelerini bir araya getirmeyi amaçlıyor .
Bu bakımdan üçüncü mumya , serinin 50'li yılların B filmlerini en çok hatırlatan üyesi .
Böyle bir benzerlik aslında kötü bir eleştiri de değil .
Çünkü Mumya 3 , seriden beklediğimiz macera , adrenalin ve komedi dolu paketi beklentilemizin üzerinde önümüze sürüyor .
Filmin senaryosunun asıl amacı olabildiğince çok cool görsellikleri hikayenin mantık sınırlarına uyup uymadığını umursamadan bir araya getirmek .
Ateş , buz ve rüzgar gibi elementleri kontrol edebilen bir mumya , taştan askerlerle savaşan iskelet askerler ve hatta nereden geldiği belirsiz yetilerle dolu hikaye , orta yaşlı Hollywood senaryo yazarları yerine geniş bir hayalgücüne sahip 12 yaşında bir oğlan tarafından yazılmış sanki .
Ben şahsen 12 yaşımdayken gayet açık fikirli bir hayal gücüne sahiptim .
İşte bu yüzden yetilerin mumyalarla ilgili bir hikayeyi işgal etmesini sorgulamadım .
Elinden ateş topları fırlatan bir mumya gördükten sonra iki sihirli kelime ile yardıma çağrılan yetiler çok da inanılmaz bir mantık zıplaması değil .
Bu arada sihirli kelimeleri ezberledim , bir dahaki sefere arabamın tekeri patladığında bu yetiler bayağı işe yarayacak .
Filmi utanmadan savunduğum yazıya geri dönelim .
Mumya 3 , ( Filmin tam ismini yazmak yaklaşık 10 dakika sürüyor , o yüzden şimdilik Mumya 3 diyelim ) Mısır'dan uzaklaşarak bizi bu sefer ilk hikayeden yirmi sene sonra Çin'e gönderiyor .
Bu zaman ve mekan değişiminin iki avantajı var .
Birincisi , sadece kumu kontrol edebilen Imhotep yerine kumla beraber ateşi , buzu ve rüzgarı kontrol edebilen , üç başlı bir ejdere dönüşebilen bir mumyamız var .
Yani bir mumya parasına 6-7 mumya kazanıyoruz .
İkinci sebep , hikayenin yirmi sene sonra geçmesi sayesinde mumya avcısı Rick ( Mumya ve Dünyanın Merkezine Yolculuk ile B filmi marketini tekeline alan Brendan Fraser ) ve eşi Evelyn ( Belki de dünyanın en güzel kadını Maria Bello ) yanında Rick'in maceraperest genç oğlu Alex ( Luke Ford ) kadroya katılıyor .
Komedi karakteri Jonathan'ın ( John Hannah ) dönüşüyle gayet dinamik bir macera grubu yaratılıyor .
Rick ve mumya avcısı ailesi , bu sefer taştan yapılma kötü ruhlu Çin imparatoru Han'ın ( Jet Li ) dünyayı ele geçirme planlarını durdurmaya uğraşıyor .
Efsaneye göre , mumyayı durdurmanın tek yolu sihirli bir hançeri kalbine saplamak .
Neden bu kadar uğraştıklarını anlamak imkansız .
Taş , kağıt , makas oyunundan bildiğimize göre taştan yapılma mumyayı durdurmak için tek yapmamız gereken üzerine devasa bir kağıt atmak .
Jet Li'den bahsetmişken Mumya 3 , Li'nin markası olmuş stilize kavga sahnelerini bekleyen seyirciyi hayal kırıklığına uğratabilir .
Li , film boyunca ölümsüz iyi cadı Zi ile ( Michelle Yeoh ) kılıç savaşına girdiği kısa bir sahne haricinde kavga etmiyor .
Ayrıca filmin süresinin çoğunluğunda bilgisayar yapımı bir taş parçası olarak temsil ediliyor .
Mumya 3 , boş maceralarında fazla mantık aramayan yeti hayranlarına , Kara Şövalye'nin fazla karanlık olduğundan şikayet edenlere tavsiye edilir .
" Yetilerin mumyalarla ne alakası var ? " diyorsanız filmden uzak durun .
Fakat aklınızda bulunsun , bir dahaki sefere arabanızın tekeri patladığında tek başınasınız .
