Sıradan insanların kendi iradeleri dışında bir maceraya sürüklenip olay örgüsünün finale kadar iyice çetrefilleştiği ve sonra ilmek ilmek çözüldüğü türden , hızlı tempolu avantür filmlerinden hoşlanıyorsanız bu hafta Fransız sinemasından sizin için büyük bir ödül var : Zor Hedef .
Samuel kardeş , bir hastanede hastabakıcılk yapan ve hayatındaki en gerilimli şey hemşirelik sınavları olan silik bir Fransızdır .
Kendisini çok seven ve 7.5 aylık hamileliğini Ebru Şallı disipliniyle olsa gerek bir gram kilo almadan sürdüren eşi ile sıradan bir yaşamı vardır .
Bir gece onun nöbetindeyken yoğun bakıma yatırılan bir kaçak ve peşindekiler yüzünden hayatı fena değişecek , zoraki ve tırsak bir John McClane'e dönüşecektir ( bkz. Die Hard serisi ) Daha önce Aşk Uğruna / Pour Elle adında benzer temayı işleyen bir filmle çıkış yapan Fred Cavayé serüvenden kopmayı pek düşünmüyor olsa gerek bu filminde de seyircisini temposu hiç düşmeyen bir maceranın ortasına atıyor .
Pour Elle ve Hollywood remake'i Three Next Days'in kazandığı başarı sinemacıyı bu konuda cesaretlendirmiş olsa gerek .
" Bir bilet parasına dünyanın sırlarına vakıf olmazsınız , seyredin , geçin ! " der Cem Yılmaz .
Zor Hedef de tam bu anlayışa denk düşecek türden bir film .
Kocaman dertleri , grift alt metinleri yok ama senaryosuna sahip çıkıp , konuyu dağıtmadan serüveni finale taşımak ve iyi bir aksiyon filmi izlemek isteyen seyircinin salondan mutlu ayrılmasını sağlamak konusunda çok başarılı .
Avrupa filmlerinin bu türe getirdiğ ekstra lezzetler de cabası .
Aslına bakarsanız bir yandan da modası geçmiş bir sinema anlayışı bu .
90'larda bu türden " hızlı " filmlerden çok yapıldı .
Bana göre , Die Hard / Zor Ölüm ile başlayıp , Enemy of the State / Devlet Düşmanı ile zirve bulan dalgada pek çok " aynı " film izledik ve zamanla seyirci sıkılınca macera sineması başka anlayışlar üzerinden yürüdü .
Kirli polisler , sıradan insanlar , olaylar akarken , suç büyürken gelen ani istihbaratlar , yanlış anlamalar vs. İşe bu taraftan baktığımızda Fred Cavayé'nin bir tür " diriltici " olduğunu söylemek bile mümkün .
Belki Wes Craven'in slasherlara yaptığını o da 90'lar tarzı bu " tavşan kaç , tazı tut " aksiyonlarına yapabilir .
Yine de birkaç filmini daha görmeden iddialı olabilecek bir önerme bu .
Eğer filmlerinin Hollywood remake'leri de başarı kazanmaya devam ederse bu yeni bir dalgayı tetikleyebilir .
Sonuçta Zor Hedef , olaylar zincirini birbirine bağlamayı başaran , aksiyonu ve merakı diri tutan bir yapım kim ne derse desin .
Bizim sinemacılar böyle bir şey yapmaya kalksa , bu kadar karmaşayı yönetmekte zorlanıp hepten çorba yaparlar filmi .
Kaldı ki Ejder Kapanı'nında buna benzer bir şeyi denemiş çok daha yavaş bir öyküyü sonuna doğru iyice yaymıştı Uğur Yücel .
O yüzden Fransız'ı iyidir demekten başka şansımız yok .
Son yıllarda Fransız sinemasına sıkı dalış yapan Gilles Lellouche başrolde .
Kendisini en son Küçük Beyaz Yalanlar'da izlemiştik .
Zor hedef , bilet paranızın ne fazlası ne de eksiği , tam karşılığı .
Macera filmlerinden hoşlananlar için haftanın favorisi ama bastığı " kurtarılmayı bekleyen karnı burnunda hamile eş " notasıyla da sadece erkek izleyicileri hedeflememiş gibi görünüyor .
Zaten Fred Cavayé bunu hep yapıyor , Fransızların Hollywood'dan öğrendiği bir numara bu ; Aileyi yücelt ve kutsa .
İşe de yarıyor gibi .
Bu aralar Fransız ya da Kanada'nın Fransızca konuşulan kesiminden gelen filmlerinin vizyon çokluğu da dikkatimden kaçmıyor .
Aşırı sentetik Hollywood işlerinden sonra bize daha yakın bir duygusallık barındıran bu seçimlere de hiç itirazım yok doğrusu . twitter : murattolga / murattolga@gmail.com
