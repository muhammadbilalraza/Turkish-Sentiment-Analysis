Hebalon imparatoru intihar eder .
Fakat kardeşi bu intiharı bir cinayet gibi göstererek , onun yerine tahta geçecek olan oğlu Hal Tara'nın Zeritlere bir savaş açmasını sağlamayı planlar .
Uzun vadede amacı , genç prensten de kurtulup tahtı ele geçirmektir .
Danimarkalı yönetmen Anders Ronnow Klarlund'un filmi İpler ( Strings ) , tam da o coğrafyadan çıkmasını bekleyeceğimiz bir tür Hamlet öyküsü .
Dolayısıyla Yunan tragedyalarından da besleniyor .
Fakat tek bir farkla : İpler , bir kukla animasyon filmi .
Hem de öyle bir animasyon ki , kuklalar kendilerini kontrol eden iplerin farkındalar .
Filmin açılışında imparatorun intihar etmek için başını kontrol eden ipi kesiyor olması ve kuklaların kendilerini kontrol eden ilahi güç olarak ipleri sürekli zikretmeleri , bir kukla filminin üretebileceği belki de en dahiyane fikir gerçekten .
Burada sadece eşyaya dair yapı bozumcu bir yaklaşım değil , filmin kaçınılmaz bir görsel unsurunun dramatik yapı içine yerleştirilmiş olması ve bunun üzerinden hem dini hem güncel referanslar sağlanması da söz konusu .
Bu fikrin ne denli heyecan verici olduğu su götürmez bir gerçek .
Ayrıca , görsel açıdan bunun da ötesinde bir zenginlik barındırıyor İpler .
Sanat yönetiminden ışık çalışmasına ve renk tercihlerine kadar gerçekten son derece titiz bir iş karşımızdaki .
Ama tabii tahtadan oyuncuların dramatik sınırları malum ve yönetmen de bu durumun farkında .
Onların yüzlerinden alamadığı duyguları çıkarabilmek için başka ögelere yüklenince de karşımıza abartılı bir müzik , ağdalı diyaloglar ve neticede koyu melodram bir senaryo çıkıyor .
Görselliği kadar modern bir içerik bekleyenler için bu durum biraz antipatik olabilir belki ama eldeki malzemenin doğasının bunları gerektirdiğini kabul etmek gerek .
Filmin belirtmeden geçemeyeceğim bir başka okuması da ' vaat edilmiş topraklar ' teması üzerinden İsrail - Filistin meselesine dair olabilir pekala .
Hatta filmin , başlangıçta vahşi öteki gibi konumlanan ' renkli ' halkın açıkça tarafını tuttuğunu ve bu açıdan bizim seyircimizle bir temas noktası taşıdığını da söyleyebiliriz .
Nihayetinde , barış mesajları ve çarpıcı görselliğiyle , izlenmeyi hak eden bir film İpler .
İzlemeye vakit ayırdıktan sonra beğenmemeniz pek olası değil hatta .
