Son yıllarda ‘körlük ' olgusunun ele alındığı onlarca farklı film izledik .
Bunların çoğu korku ve gerilim türünde olmasına rağmen , körlüğün bir metafor olarak ele alındığı Blindness gibi farklı filmler de çekildi .
Fakat tür sineması ve körlük denildiği zaman , Terence Young'ın 1967 yılında çektiği Wait Until Dark'ı anmadan geçmek istemiyorum .
Audrey Hepburn'ün canlandırdığı kör bir kadının üç davetsiz misafir tarafından taciz edilmesini anlatan film , baştan sona bir dairede geçmesine rağmen etkisi kolay geçmeyen bir dehşet gösterisidir .
Hepburn de görmediği düşmanlarla psikolojik savaş yaşayan kadını şaşırtıcı derecede ustalıkla canlandırır .
Yaz aylarında ofis çalışanlarının favori yurt dışı tatil mekânlarından biri olan İspanya , tür sinemasındaki ataklarına devam diyor .
Rec ve Yetimhane gibi sıkı örneklerin yanında , zayıf örnekler de gelebiliyor .
Fakat genel olarak ortalamanın üzerinde işlere imza atıldığını söyleyebiliriz .
Korku sinemasında yükselişe geçen Fransızlara göre , dramatik yönü güçlü , hikâyeyi önemseyen işlere imza atıyor İspanyollar .
Fransız korku yönetmenleri işin istismar kısmında fazla oyalanabiliyor .
Guillermo del Toro ' nun yapımcılığını üstlendiği Julia'nın Gözleri klasik bir korku filmi .
Hikâye ön planda ve ilgi çekici de bir hikâye var karşımızda .
Yavaş yavaş körleşen bir kadın , aynı şekilde kör olan ve bu acıya dayanamayıp intihar eden kardeşinin ölümünü araştırmaya başlıyor .
Kardeşinin gizemli bir sevgilisi olduğunu öğreniyor önce ve gözleri karardıkça kardeşiyle ilgili gerçekler de aydınlanmaya başlıyor .
Bir yandan da gözleri karardıkça , herkesin göremediğini düşündüğü ‘kişiler ' görmeye başlıyor .
Gerçek olup olmadıklarını anlamaya çalışırken , bambaşka bir adam çıkıyor karşısına .
Her şeyin arkasındaki gölge adamdır o ve aslında hiçbir şey göründüğü gibi değildir .
Julia'nın Gözleri gizemli ve sürükleyici bir hikâyeye sahip .
Üstelik izleyicinin beklentileriyle oynayan zekice senaryo hamleleri de yapıyor .
Olayları çözmeye çalışırken , iki olasılık aynı anda yürüyor zihninizde .
Biri son derece gerçekçi ; diğeri ise metafizik , hatta uzak doğu kökenli .
Ama şaşırtıcı ve inandırıcı bir yere bağlanıyor ve hafiften ‘giallo ' tadı verdiğini de belirtmek lazım .
Ve fakat bütün bunları zayıflatan müthiş bir kusuru var .
Fazla uzun , gereğinden çok fazla uzun .
Olması gereken süre bittiğinde , filmin her şeyin açıldığı son sekansı başlıyor ve buradaki gerilim , kovalamaca yoruyor .
Yine de klasik korku sinemasından hoşlananlar bu durumu çok fazla önemsemeyecektir .
