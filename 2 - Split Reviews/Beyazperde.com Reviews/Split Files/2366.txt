İsveçli yazar Larsson’un çok satan “milenyum üçlemesi” romanlarının sinema uyarlamaları epey ses getirmişti .
Danimarka’lı yönetmen Niels Arden Oplev ,  İsveç yapımı bir film olarak  Ejderha Dövmeli Kız’ı çektikten iki sene sonra ünlü yönetmen David Fincher aynı hikayenin Hollywood versiyonunu çekmişti ve şu bir gerçekti ki , kaçınılmaz kıyaslamada Fincher’ınki kesinlikle ilkinin tadını vermiyordu .  Bunda hem ilk filmin romana sadakati - ya da üslupsal anlamda yakınlığı diyelim - hem de cesur , sert sahnelerin payı vardı kuşkusuz .
İsveç yapımı filmde Hollywood filmlerindense daha az aşina olduğumuz bir dil ,  sinematografi ve oyuncu seçiminin söz konusu olması herşeyi daha çekici ve farklı kılıyordu . “Noomi Rapace” ismi de bu üçlemedeki başarılı performansı ile bilinir oldu .
Esas konumuz olan Dead Man Down’a gelecek olursak , şimdi karşımızda “mixed” bir durumun söz konusu olduğunu söylemeliyiz .
Yönetmen koltuğunda yine Oplev , başrolde yine Rapace , Amerika’da geçen Amerika yapımı bir film ve Rapace’nin rol arkadaşı da bir Hollywood starı olan yakışıklı oyuncu Colin Farrell …
Nasıl bir karışım olacak diye düşünmeden edemiyor insan izlemezden önce .
Zira Avrupalı yönetmenlerin Hollywood’la birliktelikleri her zaman iyi sonuçlar veremeyebiliyor .
Bu filmde de birbirine geçmeyen birşeyler var .
Adeta sebzeli püre yapmak ama püreyi yerken tüm sebzeleri tek tek hissetmek gibi bir durum .
Zira film hareketli bir Hollywood aksiyon / suç filmi olarak açılıp , yaklaşık 15 dakika sonra , içinde Fransızca konuşmaların geçtiği , Isabelle Huppert’li , uçuk , somon renkli kıyafetlerin , ev dekorlarının , hatta bol bol ev içi sahnelerinin  olduğu , sakin , duygusal , masum , Avrupa sineması tadında sahnelerle devam ediyor .
Amerika’da güzel bir apartman binasında annesiyle ( Isabelle Huppert ) yaşayan Beatrice ( Noomi Rapace ) , yakın zamanda bir trafik kazasından yüzünün yarısında oluşan feci yaralarla ( ? ) kurtulmuştur .
Kazaya sebebiyet veren adam birkaç hafta hapis cezası alıp kurtulduğu için ona kin doludur ve karşı apartmandaki yakışıklı adamın ( Colin Farrel ) bir gün evinde birini öldürdüğüne tanık olur , videoya kaydeder ve onu tehdit eder .
Madem adam öldürebilmektedir , kin duyduğu adamı öldürmezse , kayıtları polise verecektir .
Kısa bir süre sonra tetikçi diye tanıştığı Victor’un da kendi intikamının peşinde olan yaralı bir adam olduğunu öğrenecek ve kalbini ona kaptıracaktır .
Filmde hoşuma giden duygu “umut” oldu aslında .
Film ilk sahneden itibaren Victor’ın yaptığı işten pek de memnun olmadığının , bir yolunu bulsa normal bir yaşantıya dönmek isteyeceğinin ipuçlarını veriyor bize .
Film , tetikçi arkadaşlarından birinin Victor’a sevdiği kadını ve çocuklarını , aslında hayatta önemli olan şeyin aile ve bağlar olduğunu farkettiğini anlatmasıyla ve Farrell’in , kaşları sağolsun , meşhur kaygılı bakışlarıyla açılıyor zira .
Çok da ipucu vermeyelim ama Victor'un zaten aslında kurulu bir düzeninin olduğunu ama çok acı bir şekilde bozulduğu için hayatının bu hale geldiğini öğreniyoruz bir süre sonra .
Film sürprizini sona saklamıyor gerçi .
Victor’un gizemini seyirciden saklamıyor çok fazla , sona bırakmıyor bu şoku .
Bir süre sonra Victor’un sırrını paylaşarak ilerliyoruz .
Bu da ister istemez merak duygumuzu alaşağı ediyor ve artık ne olacağını aşağı yukarı kestiriyoruz .
Bunda bir sorun yok , illa sürpriz sonda patlamak zorunda değil elbette ama heyecan ve tempo zaten bir karmaşıkken , sürprizin de erken açıklanması , seyirciyi itebilecek bir etken .
Fakat Farrell , umudu bir düşüp bir yükselen karakter yaratmakta gayet başarılı olmuş , Victor ile “umut”u takip etmek güzeldi .
Beni filmin senaryosunda epey hayalkırıklığına uğratan şey ise ölüm kalım meselesi olan kriminal olayların içinde Beatrice’in intikamının “yüzümdeki yaralar çok çirkin , bunu bana yapan adam ölsün”den öteye gidememiş olması ve üstelik nedense Beatrice’in yüzündeki bu yaraların iki tane kedi tırmığı gibi görünmesi …
Hollywood filmi olduğu için “oyuncumuzu çirkinleştirmeyelim” diye düşünülmüş büyük ihtimalle ama işte senaryonun inandırıcılığını da o denli etkiliyor , bir küçük makyaj bile .
Ejderha Dövmeli Kız’da saçla giyimle makyajla bambaşka bir kimliğe bürünebilen Rapace’nin yüzünde inandırıcı ve evet “rahatsız edici , cesur” bir yara makyajı olsa , bu inandırıcılık , oyuncunun izleyiciye geçirmek istediği intikam duygusuna bile yansırdı diye düşünüyorum .
Evet , garip bir karışım bu film diyebiliriz , sanatsal Avrupa filmleriyle aksiyon Hollywood filmlerinin içiçe geçememiş , senaryosu da sarkan , ama bir yandan da kendini izleten bir karışımı …
Colin Farrel , Noomi Rapace hayranlarını ise mutlu edebilir , zira iki oyuncunun arasında güzel bir kimya oluşmuş .
