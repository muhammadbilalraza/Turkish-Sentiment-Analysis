1983-1990 yılları arasında bir televizyon çizgi dizisi olarak hayat bulmuş olan Alvin ve Sincaplar ( Alvin and the Chipmunks ) , aslen daha da eskilerden uyarlanmış bir iş .
61-62 yılları arasında The Alvin Show isimli bir tv çizgi dizisi var ve bu dizinin içinde şarkı söyleyen üç sincap var , bunlar da Alvin ve Chipmunks olarak isimlendiriliyor .
Hatta bu altmışlı yıllarda yaratılmış sincapları merak ediyorsanız , size bir site de önerebilirim , burayı tıklayın . 
87 yılında ise dizi ilk kez sinema filmi haline getirilip salonlarda yerini alıyor .
93-2001 arasında ise çizgi dizinin farklı versiyonları televizyonda boy göstermeye devam ediyor .
Anlaşılan bu sincaplar birileri tarafından çok ciddiye alınmış , çok sevilmiş , pek tutmuş , yapım şirketleri tarafından da deyim yerindeyse yağlı kapı olarak görülmüş olacak ki 60'lı yıllardan günümüze hala bir Alvin sincaplarıdır gidiyor , farkında mısınız ?
2007'de Tim Hill yönetmenliğinde beyazperdeye aktarılan Alvin ve Sincaplar ( Alvin and the Chipmunks ) ' ın üçüncüsü Mike Mitchell yönetmenliğinde vizyonda .
İlk film , CGI teknolojisinin başarıyla kullanıldığı , bu sayede sincaplar dışında çizgi karakter bulunmamasına rağmen sincapların bulundukları mekanların arka planına süper uyum sağladıkları , değişik bir film olmuştu .
Üstelik hedef kitle çocuklardan ziyade , seksenlerde bu hikayenin başlangıcı olan çizgi dizileri izlemiş şimdinin büyükleriydi .
Öyle ya , film Türkçe dublajlı bile girmemişti vizyona , kitle belliydi .
Yönetmenin başarılı kurgusu , animasyon karakterler olan sincapları elle tutulur oyuncularmış gibi yapmayı başarmıştı .
2009'daki devam filmi ise , gerek amaçsız ve sonuçsuz kalan hikayelerden oluşan basit senaryosu , gerekse Türkçe dublajlı vizyona girmesi ile daha az özenilmiş , görsel başarısının rahatlığına yaslanılmış ve artık sadece küçük çocukları hedef almış bir hale dönüştürmüştü bu sincap meselesini .
2011 sonlarına geldiğimizde ise sincaplarda son durum içler acısı ! 
 " CGI teknolojisi ve animasyon karakterlerin adeta gerçekmiş gibi görünmelerinin başarısı " diye söze devam edersem , kendimi tekrarlamış olacağım ve fakat üçüncü filmle ilgili söylenebilecek olumlu tek yön bu olabilir – ki bu da ilk filmden beri zaten elde varolan bir güç .
Günümüzde ise o kadar zeki ve eğlenceli animasyon filmler izliyoruz ki .
Hedef kitle bazen " herkese göre " diyebileceğimiz bir noktada duruyor , çünkü hem biz içimizdeki çocukları öldürmedik , hem de bugünün çocukları çok zeki , beklentileri çok yüksek .
Açıkçası biri Alvin ve Sincaplar : Eğlence Adası ( Alvin and the Chipmunks : Chip - Wrecked ) için bana " Evet , ama hedef kitlemiz 10 yaşındaki çocuklar " dese , bunu 10 yaş çocuklarına hakaret olarak algılarım .
Maalesef teknoloji geliştikçe zevkler de gelişti , zeka da gelişti , espri anlayışları da aynı oranda gelişti , dolayısıyla CGI'nın ya da her hangi bir teknolojik gelişimin nimetlerinden faydalanmak , içi boş ve zevksiz bir senaryoyu hiçbir zaman kurtarmayacaktır ! 
Nasıl ve neden konuşabildikleri hiçbir zaman açıklanmamış olan , koskoca adamların kadınların başarılarını ve sevimliliklerini bir tehdit olarak algılayabildikleri " sevimli " sincaplarımız , bu kez tatil için sahipleri Dave ( Jason Lee ) ile birlikte lüks bir yolculuk gemisine binerler .
Her zamanki gibi şımarıklıklarıyla başlarını belaya sokarlar ve kendilerini ıssız bir adada bulurlar .
Ada sahnelerinde Lost dizisine ve Yeni Hayat ( Cast Away ) filmine yapılan göndermeler bir saniyeliğine gülümsemenize yol açsa da , devamında gelen bayat espriler ve sıkıcı sahneler tadınızı kaçırmaya yetiyor .
" Ama benim çocuğum bu sincapları seviyor , eğlenceli buluyor " diyorsanız , ya açın internetten fragmanlarını falan gösterin ya da piyasada bulabileceğiniz ürünlerini alıp , " görsel " anlamda eğlendirin çocuğunuzu ; ama gerçekten inanın bu üçüncü film ne sizin bir zamanlar televizyonda izlediğiniz diziler tadında olacak ne de çocuğunuz sincapları neşeli bulduğu için ona eğlenceli gelecek .
Eğitici açıdan verdiği bir mesaj olsa , sırf o amaçla çocukların bu yapımı görmelerini isteyabilirdim ama bu filmde olsa olsa şöyle bir mesaj vardı : Aileler , çocuklarınıza hep çocukmuşlar gibi davranmayın yoksa sorumluluklarını ele alamazlar .
Çocuklar , bazen rolleri değişin ve sorumluluk sahibiymiş gibi davranın .
Ama günün sonunda ailenize baş belası olma potansiyelinize derhal geri dönün ve asla sorumluluğu üzerinizde bırakmayın , yoksa çok sıkıcı olursunuz ! 
twitter : blossomel
