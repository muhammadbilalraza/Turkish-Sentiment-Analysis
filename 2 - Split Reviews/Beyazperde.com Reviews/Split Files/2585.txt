Yazı filmle ile ilgili bazı sürpriz bozanlar içerebilir !
Bazı filmler vardır , ya seversiniz ya nefret edersiniz , arası yoktur .
Geçen yıl Cannes’da ilk gösterimini yaptığında , aynen bu tepkileri alan bizdeki ismiyle Hayalet Hikayesi , tam da bu tarz filmlere örnek verilebilecek cinsten bir film .
Cannes’daki seyirci filmi ilk gösteriminde yuhaladı , ikincide ise alkış tuttu .
İşte o an bu filmin ses getireceği de belli olmuş oldu .
Filmin bizdeki vizyonu hayli gecikse de , sonunda bu hafta sinemalardaki yerini aldı . 
Yönetmen Olivier Assayas , bir önceki filmi Clouds of Sils Maria’da olduğu gibi , bu filminin başrolüne de Kristen Stewart’ı yerleştirmiş .
Açıkçası Stewart’ın bu tarz filmlerde oyunculuğunu gösterebildiğini düşünüyorum ve gayet başarılı buluyorum .
O açıdan bence isabetli bir seçim olmuş . 
Filmin genel konusuna bakacak olursak Hayalet Hikayesi bize , ikizini kalp krizi sonucu kaybetmiş genç bir kadın olan Maureen’in yas dönemini anlatıyor .
Maureen ile kendisi gibi bir kalp hastalığı bulunan ikizinin birbirlerine verdikleri , hangisi önce ölürse diğerine bir mesaj gönderecek sözü , Maureen’in hayatını bu işarete endekslemesine yol açıyor .
Maureen ikizi ve kendisinin bir çeşit psişik güçleri olduğuna ve kardeşinin onunla mutlaka iletişime geçeceğine inanıyor .
Hikayenin diğer tarafında ise , filme orijinal adını veren bir Personal Shopper hikayesi var .
Maureen ünlü bir model adına kıyafet ve aksesuar alımı işi yaparak geçimini sağlayan genç bir kadın .
Hiç görmediği , sadece notlarla anlaştığı patronuna kıyafetleri zamanında yetiştirebilmek için günü birlik geziler yapıyor ve belki de hiçbir zaman kazanamayacağı paralara satılan kıyafetleri ayakkabıları deniyor .
Erkek arkadaşı ile Skype üzerinden görüşüyor .
Bu esnada ise kardeşinden doğa üstü yollardan bir işaret beklerken , işaretin kullandığı akıllı telefon üzerinden gelmesi akılları karıştırıyor .
Bu mesajlaşma macerası Maureen’i neredeyse bir cinayet zanlısı haline getirecekken , teknolojik bağımlılığımızın sınırları da yüzümüze çarpıyor .
Maureen bir çok kez kendisini bir nevi medyum olarak tabir etse de , o aslında bir aracı .
Başkası için alışveriş yapıyor , başkası adına telefon konuşmaları yapıyor , başkası adına kararlar veriyor ve hatta başkası gibi davranıyor .
Peki ya Maureen gerçekten kim ? 
Filmin bu iki hikayesinin aslında söyledikleri ise oldukça derin bir toplum eleştirisi .
Kapitalizmin hayaletleştirdiği insanlar ve o insanların medet umduklarının esiri olmaları üzerine derinleşen hikayeye , doğunun mistik ortamlarından birinde veda ediyoruz .
Bu da elbette akıllara , yönetmenin finale oryantalist soslu spritüel bir dokunuş yapma isteği olduğunu getiriyor .
Ancak durumun böyle olmadığını aslında final cümlesiyle anlıyoruz .
Aradıklarımız aslında kendi içimizdekiler mi , hepimiz kendimizin birer hayaleti miyiz ve filmin final cümlesindeki gibi “Yoksa sadece ben miyim ? ” soruları zihnimizi kurcalarken , son düzlükte materyalist bir final ile kapanış yapıyor film . 
Özetle Hayalet Hikayesi , bir gerilim / korku filmi izlemek üzere salona girenleri hayal kırıklığına uğratabilir , ancak beklentisiz girenleri de oldukça tatmin edebilir düzeyde türler ötesi bir film .
Yazının başında da dediğim gibi , ya seversiniz ya nefret edersiniz .
Hayalet Hikayesi , yalnızca tarafınızı seçmek için bile , izlemeye değer .
