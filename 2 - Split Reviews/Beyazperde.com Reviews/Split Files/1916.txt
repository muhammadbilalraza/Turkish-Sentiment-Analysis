Büyük Mucize ( Big Miracle ) , bu senenin diğer Alaska macerası Gri Kurt ( The Grey ) ile ilginç bir " 2 Film Birden " oluşturacaktır .
( Tahmin ettiğiniz 2 Film Birden değil tabii . ) Gri Kurt , Alaska vahşi doğasının acımasız ve ölümcül tarafını betimliyorsa , Büyük Mucize ise daha canayakın tarafını gösteriyor .
Birkaç ay önce Savaş Atı ( War Horse ) üzerine yazdığım eleştiride filmi TRT Pazar sabahı filmlerine benzetmiştim .
Fakat çocuklara hayvan sevgisini basit ve şirin bir hikaye ile aşılamaya uğraşan Büyük Mucize , tamı tamına bir TRT Pazar sabahı filmi .
Güzel mi güzel manzaralar , şirin balinalar ve standart bir aşk alt - hikayesi .
Bir tek 20 yaşında bir Kurt Russell eksik bu şablonda . 
 Hikayemiz gerçek bir olaydan uyarlanmış .
1988 yılında Alaska'nın küçük bir kasabasının dışında buzlu suların arasında hapis kalan üç balinanın başta kendini işine adamış Greenpeace sözcüsü Rachel ( Drew Barrymore ) ve zıpır kameraman Adam ( John Krasinski ) olmak üzere kasaba sakinleri ve hemen hemen dünyanın geri kalanı tarafından kurtarılma çabalarını izliyoruz .
Tabii ki bu doğal facia oluşurken bir zamanlar sevgiliyken ayrılmış Rachel ve Adam arasındaki kıvılcımlarda tekrar parlıyor , senaryoya sırf ekstra çelişki olsun diye sıkıştırılmış güzel muhabir Jill ( Kristen Bell ) araya fazla girmediği sürece tabii .
Bu aşk üçgeninin filmin insan karakterlerine hikaye oluştursun diye yaratıldığı bariz .
Fakat açıkçası aynı sebeplerle yaratıldığından emin olduğum asker Scott ( Dermot Mulroney ) ve Beyaz Saray asistanı Kelly'nin ( Vinessa ) gerçek hayatta da balinalar aracılığıyla tanışıp aşık olduklarını tahmin edemezdim .
Bu arada Gri Kurt ve bu filmdeki rolleri ile Dermot Mulroney Alaska filmlerinin aranılır oyuncusu mu oldu birden ?
Sıra balinalara gelmişken yönetmen Ken Kwapis ( Erkekler Ne Söyler Kadınlar Ne Anlar ( He's Just Not That Into You ) ) fazla CGI efektlere kaçmıyor ve balinaları bütün olarak göstermekten olabildiğince kaçınıyor .
Bu sayede potansiyel olarak sırf şirinlik yapsın diye yaratılmış bilgisayar balinaları yerine hikayeye bağlı olarak gösterilen muazzam yaratıkları izliyoruz .
Büyük Mucize çocukların rahat takip edebileceği , basit ve tahmini kolay bir hikaye sunuyor .
Fakat asıl başarısı bu basit yapının üzerine biraz da olsun üç boyutlu karakterler oluşturabilmesinde .
İlk bakışta acımasız hayvan katili petrolcü arketipi olarak görünen J. W .
McGraw'ın ( Ted Danson ) ideallerinden ödün vermese bile her insan gibi onun da bir kalbi olduğunu görüyoruz .
Diğer yandan şefkatli hayvansever olarak tarafını tutmamızın beklendiği Rachel ise kör hırsı ve Eskimo'ların kültürüne karşı olan hoşgörüsüzlüğü ile yer yer negatif bir kişilik kazanıyor .
Diğer yandan film , zamanında bütün dünyanın televizyon başında merakla izlediği bu olayın politik sebeplerini göstermekten de çekinmiyor .
1988 seçimlerinde baba Bush'un kazanması için cumhuriyetçi Beyaz Saray'ın doğaseverleri taraflarına alabilmek için balinaları kurtarmak için harekete geçmesi mesela .
Bu meselelerin üzerinden geçerek film , sırf kendini beğendirmek için fazla şekercilikten kaçınıyor ve etkileyiciliğini biraz daha koruyor .
Büyük Mucize , muhteşem ölüm - kalım epiği Gri Kurt kadar başarılı bir film değil tabii ki , ama gayet aklıbaşında ve şirin bir çocuk filmi .
Ailelere tavsiye edilir .
Oktayegekozak . wordpress . com Twitter : egekozak
