Yazının başında belirtmek ihtiyacındayım ; melez filmlerden hoşlanmıyorum .
Biliyorsunuz her yıl pek çok film izliyoruz ama çoğu çekildikleri türe ait değiller .
Meseleyi biraz daha açacak olursam ; Twilight kim ne derse desin bir vampir filmi değildi , öyleymiş gibi yapıyordu !
Fantastikmiş gibi duran ama aslında içinde hormonlu ergen aşkından başka bir şey barındırmayan filmlere aşina değilim .
Bunları yaratanların türleri kendi bildikleri gibi yağmalamalarından hoşlandığım da söylenemez .
Bana sakın “Gün ışığında parlayan vampir” falan demeyin yoksa yine tansiyonum fırlayacak !
Arada tek tük hoşuma gitmeyen filmler de yok değil .
Bu ergen fantastikleri ya da bilimkurguları söz konusu olduğunda hakkını yedirmediğim ender filmlerden biridir ; Enders’s Game …
İşte o filmin yıldızı olan Asa Butterfield bu filmde karşıma çıkınca , “güzeldir belki de” diyerek girdim salona .
Filmin yönetmen koltuğunda vasat işlerle anılan ama Hector and the Search for Happines’ına bayıldığım Peter Chelsom oturuyor .
Yanılmamışım , yine keyifli bir yüz ifadesiyle bitirdim filmi .
Bu arada filmin orijinal adının Türkçe meali “Aramızdaki Boşluk” gibi bir tercümeye sahip ama aslında eser ismi biraz daha uzunmuş .
O da : The Space Between Us was Out of This World .
Türkçe isimlendirmeyi yapanlarından bundan haberi var demek ki .
O yüzden filmi , Bu Dünyanın Dışında diye isimlendirmekte bir sıkıntı yok .
Şimdi , biraz hikayeye girelim .
Kahramanımız genç Gardner ( Asa Butterfield ) astronot annesi ile kimse bilmeden Mars’a gidip orada doğmuş ilk bebek .
Yani hem uzaydaki ilk dünyalı , hem de dünyaya gelen ilk uzaylı olma unvanına sahip ancak işler öyle vapura binip adalar geçmek kadar kolay yürümüyor .
Gardner gönlünü ( yüksek teknoloji imkânlarından faydalanarak ) Dünyalı bir genç kıza , Tulsa’ya ( Britt Robertson ) kaptırıyor .
Aşk engel tanımaz , sevdiğine “denizleri aştım da geldim” diyecek demesine ama bedeni Mars atmosferine alışık olduğu için dünyada çöküyor .
En çok etkilenen organı ise kalbi .
Burada , “aşk kalbinize iyi gelmez” gibisinden gizli bir mesaj var sanki ama olan olmuş bir kere .
Bir de üstüne “babam kim benim” sorusu eklenince dünyaya gelişi tam bir maceraya dönüşüyor .
Bu Dünyanın Dışında , izledikçe farklılaşan bir film .
Seyir zevki yüksek olmasa , “bunu çekenlerin kafası çok karışıkmış” derdim ama film seyirciyi bırakmıyor .
Gary Oldman’ın başka dünyalarda yaşam temalı konuşmasıyla açılan filmin her kısmı keyifli .
Mars’a gidiş , orada büyümek , Dünya’ya gelmek ve sonrasındaki sürek avı sürprizbozan vermemek adına yazamadığım ancak hem buruk hem de umut dolu finaliyle .
Bana 70’ler – 80’ler bilim kurgularını hatırlattı .
Hatta neden bilmiyorum , filmden Escape to Witch Mountain  ( 1975 ) tadı aldım .
Ortada “şunlar izlesin , bunlar izlemesin” diyeceğim bir durum da yok .
Her yaş grubunun mümkünse birlikte izlemesi gereken bir eser .
Tonları biraz daha yoğun olsa ve bu kadar genç işi bir öyküleme yapılmasaydı size “yeni bir Moon geliyor” gibi cümleler bile kurabilirdim ama kasmayalım , ortada öyle bir niyet yok .
Bu Dünyanın Dışında , sinemada rahat izlenen , kolayca ev sinemasına geçiş yapabilecek türden bir bilimkurgu filmi .
Aslında bu da bir melez ama işin bilimkurgu tarafında kalmaya gayret ediyor .
Yapımcıların iyi niyetini sevdim .
Bu Dünyanın Dışında , naif , duygusal bir gençlik bilimkurgusu ama izleyen herkesi saracak bir yapım .
Mars’ta yaşam fikrine biraz daha alan açılabilse iyi olurmuş çünkü en meraklı izlenen kısmı burası aslında ama film Gardner’ın dünyadaki serüvenine odaklanmayı , genç işi bir bilimkurgu macerası olmayı tercih ediyor .
Dünyadaki kaçış serüveninin başlangıç sekanslarındaki The Man Who Fell to Earth ( 1976 ) göndermelerini de sevdim .
Özellikle Gardner’ın kıyafet seçimi , Tulsa’nın ona “bu güysileri de nereden buldun” demesi , tatlı nüanslar .   Çekenler türden uzak değiller .
Bu bile alkışı hak eder .
Filmin yıldızı kim diye sorarsanız , hiçbir filmde cepten oynamayan Gary Oldman derim .
Ömrünü Mars’a adamış bilim insanı Nathaniel Shepherd performansı oldukça etkileyici .
Haftanın vizyon takviminde gerçek bir alternatif arayanlara … murattolga@gmail.com
