Hintli kadın yönetmen Mira Nair , eski ile yeni , eski dünya ile yeni dünya , eski nesil ile yeni nesil arasındaki çatışmaların oldukça yetenekli bir anlatıcısı .
Yine çok etkileyici bir filmle , ne yazık ki yaygın bir vizyon şansı bulamadan ülkemizde gösterime giren Adaş ile karşımızda .
Uzun zamandır vizyonu kaplayan , sinekritik bölümümüzdeki olumsuz eleştiriler ile dikkatinize sunmaya çalıştığımız başarısız yapımlardan sonra , bu film , gerçekten susuzluğumuzu gideren türden .
Özellikle Türk izleyicisinin kendisini yakın hissedeceği bağlamda bir duygusal yapısı da var .
Bengalli bir ailenin Hindistan’dan Amerika’ya göç etmesi ile Doğu’daki hayatlarını terkedip Batı’da yeni bir hayat , yeni bir aile kurma hikayesinde bizim kültürümüze yakın çok şeyler bulacaksınız .
Ama en güzeli de Nair’in gerek Amerikan kültürüne , gerekse Bengalli kültüre dair gözlemlerinin oldukça keskin olması .
Görücü evliliği ile tanışan bir kadın ( Ashima ) ve erkek ( Ashoke ) arasındaki ilişki , geçmişine ve değerlerine bağlı Ashima’nın Amerika’ya alışmada yaşadığı zorluklar , Amerika doğumlu çocukları ile yaşadıkları kültürel çatışmalar ve ailenin erkek çocuğu Gogol / Nick’in geçirdiği sarsıcı değişim .
Tüm bunlar bir filme sığar mı diyorsanız , evet sığıyor , hem de oldukça çok boyutlu bir halde .
Üstelik filmde iki ülke arasında geçişlerin yaşandığını da düşünürsek , bu filme hayran olmamak elde değil .
Uzun bir dönemi kapsayan bir yaşam dilini anlatmanın zorluğunu sıkmadan , nüanslarına dikkat ederek , büyük bir hassasiyet içinde aktarmış Nair .
Vurgulamasında zaman zaman fazlaya kaçan tekrarlar olsa da , genel anlamda hedefini şaşmayan bir film .
Nair tüm filmlerinde olduğu gibi bu filmde de kendi mesajını veren bir yönetmen , yani aslında diyebiliriz ki ele aldığı çatışmalarda taraf tutan birisi .
Ama nedense Türk Sineması’nın çoğu politik / sosyal içerikli türündeki filmlerde gözüken sahte görüntü , Nair’in sinema dilinden doğal bir ziyafete dönüşüyor .
O yüzden belki de bu türden filmler yapmak isteyenlerin dikkatlice bakması gerekiyor Nair’e .
Bu başarısının altında , sosyal içeriğe attığı samimi bakış ve derinlikli karakterler yatıyor .
Nair ele aldığı karakterlerin sosyal çatışmaları yaratan faktörler olduğunun bilincinde , her birisine can veriyor ve yerinde replikler ile sık sık nefes almalarını sağlıyor .
Her bir karakter merak uyandıran , oynanan sosyal dramda söz sahibi birey olarak yer alıyor filmde .
Adaş’ta ön plana çıkan ailenin erkek çocuğu rolündeki Gogol’e bakın mesela .
Kendi geçmişi ile , ailesi ile yaşadığı çatışmadan çıkışına bakın .
Geçmişi ile barışmasında yaşadığı pişmanlığı adeta teninizde hissedebiliyorsunuz .
Anne karakteri Ashima’nın New York’ta gözlerini açtığında yaşadığı acı verici yalnızlığa tek bir sahne adamayı da ihmal etmiyor Nair .
Yani politik mesaj verme niyetine , karakterler üzerinden ekonomi yapan bir yönetmen değil Nair .
Tam tersine çatışmanın kalbine karakterleri yerleştiriyor .
Hem de en insancıl hallerinde .
Sinematografisi ile büyüleyen , öğretici , öğretirken eğlendiren bir film olması ile de Hollywood’a da güzel örnek olabilecek bir yapım var karşımızda .
Teknik üstünlüğü , sinematografisi ile Hollywood’dan geri kalmadığı gibi , aile kavramını önce parçalara ayırıyor , sonra da bu parçaları teker teker bir bütüne bağlıyor .
Dağılma tehlikesi ile karşı karşıya olan bir ailenin , tekrar bir araya gelişinde Nair’in dokunaklı dokunuşu var .
Klişelere kaçılabilecek aile içi çatışma kavramını özgün bir hassasiyet ile aktarıyor .
Üstelik aile gibi zor bir konuya el atmış iken , irili ufaklı birçok konuyu da filmin içine çekiyor Nair .
Özellikle aşk temasının kültürel açılımları da en az aile teması kadar baskın filmde .
Ashima ile kocası arasındaki , görücü evliliğinden doğan güçlü aşkın karşısında , oğulları Gogol’un kendi Amerikalı hayatında aynı türden bir aşkı yakalamadaki çaresizliğini görüyoruz .
Son olarak , söyledikleri şeyler üzerine bir mesajı olan Nair’in dayatmacı bir yönetmen olmadığının da altını çizmek gerekiyor .
Bu da inanılmaz güzel bir başarı .
Gerçekleri gösterirken , gerçeklerin aynadaki farklı yanılsamalarını da yansıtan bir yönetmen .
Geçmişin vazgeçilmez değerlerinden bahsederken , yeninin cazibesini de gösteriyor .
Gitmenin çekiciliğine karşı , kalmanın huzurunu da aktarıyor .
Aileden bağımsızlaşmanın yanıbaşına onlardan aldığımız koparamayacağımız parçalar olduğunun mesajını veriyor .
Ve en önemlisi dayatmacılığın karşısında olarak , eskinin ve yeninin , farklı aşkların , ülkelerin bize verebilecekleri güzel şeylerden mahrum kalmamamızı öğütlüyor .
Belki de bu gergin günlerde Nair’in öğütlerini dinlemek yerinde bir seçenek olabilir .
