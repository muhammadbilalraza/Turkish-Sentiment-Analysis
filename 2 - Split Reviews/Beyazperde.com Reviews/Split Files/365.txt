Orhan Kemal'in güçlü eseri ve Kadir İnanır'ın kariyerinin en iyi rolü olarak hatırlanan ünlü 72. Koğuş bir kez daha perdede izleyici ile buluşuyor .
Yazarın 1940'da yattığı Bursa Cezaevi izlenimlerini mert ve saf ' Ahmet Kaptan ' karakteri üzerinden anlattığı eserin özellikle tiyatro sahnesinde epey bir hükmü var .
Yeniden çevrim hadisesine karşı olmakla birlikte bu kadar güçlü ve geçerli saptamaları olan bir eserin yeni nesille buluşma ihtiyacı , filme başından itibaren sempatiyle yaklaşmama sebep oldu .
Film , kendi başına bir ekosistem haline gelen , başka bir ahlak anlayışı üzerinden yürüyen " mapus " hayatını olabilecek en sert biçimde aktarmayı hedeflerken , insanın erdemleri ve zaafları üzerine sorulması da , cevaplanması da güç olan bazı sorular soruyor .
İlk filmin yaptığı ve Türk sinemasında eşine az rastlanır bir biçimde başardığı da buydu .
Film , sahipsiz sanılanların mekanı olan 72. Koğuş'ta neredeyse hayvanlar gibi yaşayan insanların arasında yüreğini korumaya çalışan ve anasından gelen 150 TL ile her şeyi değiştirebileceğini sanan Ahmet Kaptan'ı biraz daha naifleştirip , öne çıkarırken dönemin kötü şartlarını görmezden gelmiş .
Filmi 2. Dünya savaşının şaşkınlığında bir Türkiye atmosferinden çıkarıp zamansızlaştırmak için yapılmış bir tercih gibi dursa da içerideki sertliği inandırıcı kılmak için dışarıdaki dünyadan da haberdar olmak gerekli .
Yavuz Bingöl , filmin en iyi oyununu verirken diğerleri de ellerinden geleni yapmışlar ama oyuncu seçimiyle ilgili bazı büyük sıkıntılar mevcut .
Sinemada her zaman belli bir standardı tutturan Hülya Avşar , Fatma bacıyı bir Anadolu kadını gibi değil de Hülya Avşar gibi oynuyor .
Ondan daha inandırıcı bir performansla oynayan Songül Oden ise silikonlu dudaklarının kurbanı oluyor .
Bir oyuncunun kendi yüzüne , hele de bu kadar genç yaşta böyle abartılı estetik dokunuşlar yaptırmış olması affedilemez !
Dolayısıyla oynadığı karakterde ne kadar güçlü bir oyun verse bile bir seyirciyi o kişi olduğuna inandırmaktan çok uzak .
Babasının şöhretinden yediğini düşündüğüm Kerem Alışık'ı ise ilk kez beğenmiş olmaktan dolayı şaşkınım .
Gerçekten de karakterinin hakkını veriyor ve eğer çok öne çıkmayıp , uygun roller seçebilirse sinemada başarılı olabileceğini düşündürüyor .
Yeşilçam'ın takdir edilmekte hep geç kalınan oyuncusu , usta Ahmet Mekin'i ise bu vizyonda ikinci kez izlemekten dolayı çok mutluyum .
Ahmet Mekin göründüğü her sahnede filmi yükseltiyor ve ayrıcalıklaştırıyor .
Filmin teknik anlamda çok kusuru yok .
Temiz bir işçilikle kotarılmış yapımın anlatım kısmında ise öykünün devamlılığıyla ilgili bazı dertler mevcut .
İyi çekilmiş parçalar birbirine aynı başarıyla bağlanamadığı için bütünün anlamı dağılıyor ve zaten güçlü bir dram içeren çoğu sahneye eşlik eden abartılı müzik kullanımı , filmin mesajlarını biraz kör parmağım gözüne haline getiriyor .
72. Koğuş cesur ve emek harcanmış bir yapım , izlerken onu hissediyorsunuz en azından .
Etkilenmemek imkansız ve bence sinemaya gitmek için haftanın doğru tercihlerinden biri olacaktır .
TV'de ağlamaya , sinemada gülmeye koşullanmış Türk sinema seyircisinin bu kadar ağır bir dram içeriğine nasıl bir tepki vereceği ise bir soru işareti olarak karşımızda duruyor .
Twitter : murattolga / murattolga@gmail.com
