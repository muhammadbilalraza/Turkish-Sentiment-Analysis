Kimlik bunalımı yaşayan bir kurbağanın küçük çocuklara hitap eden hikayesinin anlatıldığı Kurbağa Prens bu hafta vizyonda . 
Kimi zaman bulunduğumuz ortama yabancılaşırız .
Hatta bedenimize , kimliğimize .
Bunu Bursa’da yaşarken hissetmiştim , üniversiteyi kazanıp İstanbul’a geldiğimde kendimde yabancılaşmam en alt seviyelere indiğini söyleyebilirim .
Filmin kahramanı Ribbit de kimlik bunalımı yaşayan bir kurbağadır .
Ne zıplamayı ne de yüzmeyi seviyordur .
Görünüşü de yaşadığı gölette bulunan diğer kurbağalardan daha farklıdır .
Zehirli ağaç kurbağası Ribbit daha parlak renkli , desenlidir ve kendi türünden bir tek o , o bölgede yaşıyordur . 
Hal böyle olunca Ribbit , en yakın arkadaşı olan uçan sincap Sandy ile kendini bulmak için yolculuğa çıkar .
Onu yemek isteyen bir yarasanın sözlerine inanarak , bir insan prensesi öpüp insan prense dönüşmeyi amaçlamaktadır .
Ribbit ve Sandy , yolculukları boyunca farklı türde hayvanlarla karşılaşarak Amazon Ormanları’nda maceraya atılırlar . 
Son yıllarda farklı ülkelerden animasyonların vizyonda yer almasına şahit olurken , bu gelişmeleri tabi ki mutlulukla karşılaşıyoruz .
Hollywood tekelinden çıkan animasyonların daha çok desteklenmesi taraftarıyım .
Deneyim , teknik altyapı ve bütçesel açısından genelde daha az imkanlara sahip olsalar da ümit verici yapımları da görmüyor değiliz . 
Ne yazık ki Malezya yapımı animasyon tüm bu bakış açısıyla değerlendirildiğinde özellikle teknik anlamda sınıfta kalıyor .
Renklerin çiğliği , yaratılan dünyada kolaya kaçış ile film daha çok bir televizyon animasyon dizisi izliyoruz izlenimi yaratıyor .
Filmde yer alan hayvanlar ve Ribbit ve Sandy’nin fiziksel orantılarındaki dengesizlikler de senaryonun zorlama kısımlarını ortaya koyuyor . 
Yine de şu söylenebilir ki karakterlerin sevimliliği ve hem İngilizce hem Türkçe seslendirmenin gücü filme dinamizm katıyor .
Kendinden şüphe eden ve elindekileri bile göremeyen bir kurbağanın yolculuğu ve ulaştığı nokta , küçük yaşlardaki hedef kitle için güzel bir mesaj olacaktır .
Nitekim farklılıklarımızı , renklerimizi görmek ve kabullenmek özellikle Onur Haftası’nda bizim için de üzerine düşünmemiz gereken bir mesaj olacaktır . ; ) 
 
Twitter : Fundasuo
