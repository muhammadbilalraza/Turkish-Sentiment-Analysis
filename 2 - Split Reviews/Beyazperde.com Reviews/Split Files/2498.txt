Bizim iki yüzümüz var” diyor Maynard , geleceğin azimli kölesi Cecil’e nutuk çekerken … “Biri sahip olduğumuz yüz , diğeriyse beyaz adamlara göstermemiz gereken yüz” .
Dünyaya geldiği ilk andan beri alnına kazınan “kölelik” yazısıyla yaşamayı öğrenen Cecil , her iki yüzünü de büyük bir özveriyle muhafaza edebildiği sürece saygı görüyor , seviliyor .
Cecil’in hikâyesi 1926 yılında Georgia düzlüklerine uzanan pamuk tarlalarında başlayıp , 2008 yılında Obama’nın seçimi kazandığı Washington dolaylarına kadar uzanan , kalabalık , çetin ve karanlık bir hikâye aslına bakarsanız .
Onun pamuk tarlalarının göbeğinden kopup , grek tarzında döşenmiş devasa sütunların gölgeleri altında uzanan Beyaz Saray koridorlarına yaptığı alın teriyle ıslanmış seyahati ; bildiğimiz “kişisel başarı” öykülerine pek de benzemiyor .
Babasının gözlerinin önünde öldürülmesinin ardından , sürekli olarak hayatında birilerini kaybederek ödediği bedellerin ağırlığını taşıyan , tercihleri kendisinin yapamadığı kırmızı halılarla döşeli trajik bir yol Cecil’in yolu !
Beyaz adamların dünyasına adım attığı ilk günden itibaren , “köle olmanın incelikleri” üzerine bol bol nutuk dinleyen Cecil , zamanla yolunu kaybetmiş .
Bu karanlık yolda el yordamıyla ışığa doğru yönelmesini sağlayan ise ailesi .
Fakat durmaksızın çalıştığı için çocuklarının büyüyüşüne tanık olamayan her aile babası gibi , bütün olup bitene adeta görünmez bir camın ardından tanık olmuş .
Cecil’in bütün bu hareket içerisindeki tek amacıysa beyaz adamlara kendilerini güvende hissettirmek .
Yani hayatını , kendisine tembihlendiği gibi “sessizce” sürdürmek .
Bunun için de her zaman odanın bir köşesinde olduğu halde asla varlığını hissettirmemesi yeterli !
Fakat görünmez adam olma konusundaki tüm becerilerine rağmen Cecil birileri için her daim görünür durumda .
O birileri de nam - ı diğer Amerikan başkanları oluyor elbette !
Cecil , neredeyse tüm yakın Amerikan tarihine Beyaz Saray’ın dört duvarı arasında tanıklık ediyor .
Vatandaşlık hakları için verilen mücadeleler , Ku Klux Klan hareketi , Vietnam savaşı ve sonrasında yaşanan sendromu , Kennedy Suikasti , Kanlı Pazar , 68 Hareketi , Nixon’ın vaadleri , etnik temelli sokak çatışmaları ve daha niceleri …
Başkanlar , vaadler , tarihler , ideolojiler hızla değişirken Cecil önemli bir şeyin değişmediğini görüyor : Siyahi ırka uygulanan tutum !   Bu süreci daha erken öngören oğlu , babası beyaz adamların kurallarına göre oynarken , onların duvarlar örüp , sınırlar çektiği dünyaya balyoz indirmeye çalışıyor .
Bu noktada filmin meselesi “sokakta direnen mi kazanır yoksa dört duvar arasında da olsa tarihe tanıklık ederek doğru zamanı kollayan mı ? ” sorusuna yöneliyor .
Yönetmen Lee Daniels , bu soruya net bir cevap getirmekten kaçınsa da , tüm dünya değişirken nereye ait olduğunu bir türlü bilemeyen Cecil’in şaşkınlığı ile oğlu Earl’in aktivist kimliği ile arasında bir yerlere iliştiriyor notunu !
Finale doğru kopan Obama alkışları ile neredeyse Steve McQueen’in güzellemesi 12 Years A Slave gibi keskin bir viraj alan film , bu sebeple bir miktar ekşiyor ekşimesine de , 90 küsür yıllık ömrünü çatışmalara , tarafların fikirlerine ya da yaptıkları hatalara tanıklık ederek yaşamış bir adamın bu revizasyondan ( ! ) medet ummasını da fazla garipsemiyoruz !
Forest Whitaker’ın izleyiciyi şaşırtmayacak başarılı performansının yanı sıra , Oprah Winfrey’in sürpriz sayılabilecek resitalinin filmin gizli silahı olduğunu kabul etmeli .
Bunun dışında Başkanların Hizmetkârı yıldızlar resm - i geçidi maiyetinde , çoğunlukla da doğru tercihlere sırtını dayayan bir film .
Diğer yandan bir kurgusal film bünyesinde karşımızda en kalabalık “Amerikan Başkanı” kadrosu durduğunu da söylemeden geçmek olmaz !
Başkanların Hizmetkârı , tıka basa Amerikan yakın tarihi ile semirtilmiş , bu zamana kadar bilinen tarihi gevelemelere “ilk elden” tanıklık eden Cecil Geines’in referansıyla desteklenen hızlandırılmış bir kronolojik tarih dersi veriyor .
Nihayetinde son yıllarda vatandaşlık hakları adı altında karşımıza çıkan hemen her öykünün ince bir Obama güzellemesine dönüşmesi , söylemlerin samimiyeti konusunda düşünmemize neden oluyor !
Fatih Yürür
