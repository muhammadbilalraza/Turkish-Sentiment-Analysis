İnsanlık olarak gözümüzün başka gezegenlerde olduğu filmlerden biri daha !
Dünyamızı daha iyi organize edip ömrünü uzatmaktansa , başka fantastik arayışlara girmek bana absürd gelse de , eninde sonunda başımıza gelecek olan bu sanırım .
Voyagers ; bilimkurgu türündeki filmlerle neredeyse tamamı uzay gemisinde geçmesi nedeniyle benzerlik taşıyor ama konu olarak dünya deneyimleri sıfırlanmış ve bastırılmış bir genç astronot grubunu uzaya yolluyor .
Görevleri geminin içinde üreyerek , varacakları yerde bir koloni kurulmasını sağlamak .
Bu anlamda William Golding imzalı Sineklerin Tanrısı romanının uzay versiyonu olarak tanımlanabilir .
Aldous Huxley’nin eseri Cesur Yeni Dünya’nın farklı değerlerin bastırılmış versiyonu olarak da yorumlanabilir .
Sineklerin Tanrısı’nda çocukları nükleer bomba saldırısından korumak üzere çıkardıkları yolculuğun sonunda vahşileşen gençler anlatılıyordu , burada da yolculuk tamamlanmadan geminin içinde başlayan savaş anlatılıyor .
Filmde Colin Farrel’in canlandırdığı Richard bir nevi eski dünyaya ait bir denge görevi görüyor .
Mesela Richard’ın geri dönüşü olmayan bir yolculuğa bu kadar istekli adım atması , filmin eksik kalan yanlarından .
Belki de dünyanın yok olacağından , geriye insanlığa dair bir şey kalmayacağından olabilir !
Ya da yaptığı bu hareket idealizmle açıklanabilir belki !  
Gemiye alınan özel üretim astronot gençlerin , Richard’ın ölümünden sonra kaosu ya da gerçekliği keşfetmeleri , ayrışıp , karşı karşıya gelmeleri , bir nevi güç savaşına girmeleri kısmı bir hayli uzun ve sıkıcı geçiyor .
Otoriteyi yok etme ve bastırılmış olanı tekrar elde etme isteği filmin akışının büyük bir kısmını oluşturuyor .
Filmde mavi suyla gençlerin şiddet , cinsellik , arzu duyma gibi hisleri bastırılıyor ama koloni kurmak için geçen zaman içinde üremeleri gerekiyor .
Yani zamansal olarak koloniyi ancak torunları kuracak .
Film burada bastırdığı şeyi yani dürtüleri ana eylem olarak filmin tabanına yayıyor ama oluşmasına izin vermiyor .
Bu da hikayeyi anlatım olarak biraz zedeliyor .  
Richard’ın ölmesiyle aslında eski dünyaya ait tüm bağların koptuğunu söylemek mümkün .
Sadece uzay keşfi için yetiştirilmiş gençlerin , her şeyi kendi imkan ve güçleriyle keşfetmeleri yeni bir dünya ve düzen algısının yeşerdiğine dair işaret taşısa da , Richard’ın Sela’ya bıraktığı fotoğraflar eskiye dair izlerin devam etmesi gerekliliğini de ortaya koyuyor .
Zaten her ne kadar bastırılsa da genetik miras kodları eninde sonunda devreye girmek zorunda kalıyor .
Film uzaya yeni nesil yollama dışında tam bir büyüme , rekabet ve erk hikayesi aslında .
Buna da bir uzay gemisi eşlik ediyor diyebiliriz .
Dış dünyaya kapalı , müdahaleye izin vermeyen , yeni bir neslin , yeni bir dünyanın inşasına sadece gençlerin izin vereceği bir yolculuk hali …
Film sonunda spoiler vermek gibi olacak ama ; deneme yanılma yoluyla daha tutarlı bir yol olan uzlaşmanın yeşermesine izin veriyor .
Öbür türlüsü yok oluşu tetiklerdi zira …  

Voyagers bilimkurgu filmleri içerisinde bir heyecan yaratacağa benzemiyor ama uzay yolunda , büyük disiplinle , zeka ve kültürle yetiştirilmiş insanların da egolarına ve bastırılmış hislerine yenik düşüp başkalaşım yaşayacağını bir kez daha anlatmış oluyor .
Bu filmin devamı da gençlerin torunlarının yeni bir dünya inşa etmedeki deneyimleri olabilir mesela !
Uzayda çıkılmış yolculuklar heyecan vericidir ama Neil Burger bu sefer hikaye ve akış olarak biraz yetersiz kalmış gibi duruyor .  Banu Bozdemir
