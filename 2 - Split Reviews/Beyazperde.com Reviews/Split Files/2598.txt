Chiko lakabıyla tanınan İsa , Almanya'da büyümüş bir Türk genci .
O da Almanya'ya yerleşmiş her Türk gibi para , refah , iyi bir yaşam istiyor aslında .
Sadece bu hedefine ulaşmak için illegal bir yol seçmiş .
Sistemin en altından bir iki kişiyi dürtükleyerek , uyuşturucu piyasasındaki büyük isimlerin dikkatini çekiyor .
Kendine güvenen ve her adımını önceden planlayan biri olduğu için de kısa sürede amacına ulaşıp zincirin bir halkası oluyor .
Ancak kendisinden farklı olarak bir adım sonrasını hesap edemeyen bir kankası var .
Tibet , diyalize bağımlı olarak yaşamını sürdüren annesini tedavi ettirebilmeyi uman , eroin bağımlılığından Chiko sayesinde kurtulmuş , duygusal ve kabul edelim ki akılsız bir genç .
Hayatını planlamak ve soğukkanlı adımlar atmaktan aciz oluşu sebebiyle hem kendisine hem de Chiko'nun yükselişine bir engel oluşturuyor .
Özgür Yıldırım'ın ilk filmi , akla önce Scarface'i getiren türde bir mafya ve yükseliş öyküsünü olabildiğince dinamik bir sinema diliyle anlatıyor .
Özellikle kültürel olarak arada kalmış bir neslin profilini de filminin zeminine başarıyla yerleştiriyor .
Almanların oyununda yükselmeyi hedefleyen ama Türk olmanın artı ve eksilerini de taşıyan , taşımayı seçen , taşımak için çaba gösteren insanlar bunlar .
Bu tanım , filmdeki karakterler kadar filmin altına ismini koymuş Türk asıllı sinemacılar için de geçerli belki .
Chiko'nun senaryosunda çok önemli bir zayıf nokta var kanımca .
O da Moritz Bleibtreu tarafından her zamanki gibi yüksek bir karizmayla canlandırılan müzik prodüktörü / mafya lideri karakteri Brownie'nin Chiko'yu çok kolay kabul edişi .
Tibet'in kendisine atmaya çalıştığı kazığı öğrendikten sonra bile , onu işin içine sokan Chiko'nun güvenilirliğini hiç sorgulamaması , yönetmenin filmi istediği yönde devam ettirebilmek için üzerinde fazla durmamayı seçtiği nokta .
Filme ikna olmak için seyirci olarak sizlerin de bu dönüm noktasını olduğu gibi kabul etmeniz gerekiyor maalesef .
Ama neyse ki yönetmen bunu izleyicisi için gayet kolay kılacak özgüvene sahip .
Tabii başrol oyuncusu Denis Moschitto da .
İtalyan bir baba ile Türk bir annenin çocuğu olan genç aktör , karakterin kararlılığını ve zayıf noktalarını inandırıcı , hatta çekici kılacak kadar başarılı .
Tüm filmi omuzlarında öylesine rahat taşıyor ki , onun yerine başka bir oyuncuyla bu film aynı derecede etkili olabilir miydi diye düşünüyor insan .
Filmin yer yer dinsel referansları fazla öne çıkarması ise doğrusu biraz kafa karıştırıcı .
Gerçek adı İsa olan ana karakterimiz , Meryem adında fahişelik yapan bir kadına aşık oluyor .
En yakın arkadaşı Tibet'in ise mafyayı kazıklamaya çalışınca ayağına çivi çakılıyor .
Bu Hıristiyanlık göndermelerine karşın , film Chiko ile Tibet'in düzenli olarak ziyaret ettikleri caminin abdesthanesinde sona eriyor .
Genç bir yönetmenin entelektüel gayretkeşliği dışında tam olarak neye tekabül ettiklerini çözmek zor bu alt metinlerin .
Sadece karakterlerin iki kültür arasında sıkışmışlıklarıyla açıklamak mümkün değil çünkü hiçbirini .
Sadece doğru yolu bulup dine dönmek de değil söz konusu olan ; hele ki Türk karakterler için Hıristiyan çıkışlı referanslar kullanılırken .
Filmi metinsel olarak zenginleştirmesi amaçlanan bu yan temalar birer fazlalık olarak sırıtsalar da , karşımızda yine de sağlam bir suç filmi olduğu gerçeğini değiştirmiyorlar .
Belki sadece türün kalıplarını uygulayan ama gerçekçi , sürükleyici ve çarpıcı bir film Chiko .
Tüm oyuncu kadrosu ve ilk uzun metrajlı filminde kayda değer bir başarı yakalayan yönetmen Özgür Yıldırım , alkışı hak ediyorlar .
