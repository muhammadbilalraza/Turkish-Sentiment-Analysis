Yazının çerçevesini baştan çizelim : Haftanın iki animasyonundan biri olan ‘Barbie ve Sihirli Dünyası ( Barbie and The Secret Door ) ’ , yaşı küçük kız çocuklarını hedefleyen bir film .
Bu nedenle uzun uzadıya yazıp , neredeyse hedeflediği kitleyi hipnotize edici güce sahip Barbie ve maceraları hakkında fikir yürütmek haddimiz değil ; küçük izleyicisinin Barbie bebeğe ve ışıltılı dünyasına tam not vereceğine eminiz .
Sadece minikleri hedefleyen bir çizgi film izlemeyeli kaç yıl oldu hatırlamıyorum .
Bebeklerinin ardından internet oyunları ve - bir süredir - filmleriyle beraber daha da büyük bir sektör haline gelen ‘Barbie’nin , ışıltılı , renkli , çiçekli böcekli yeni masalını izlerken aslında kocaman bir ‘Barbie evi’ne izinsiz giriyormuş hissine kapıldım .
Masalımıza gelince ; içinde prenseslerin , perilerin , deniz kızlarının yaşadığı yeni Barbie evreninde Barbie’yi prenses olmanın gereklerini yapmak yerine kendi kurduğu hayal dünyasında gizlenmeyi tercih eden içine kapanık bir Prenses ( Derin - Alexa ) olarak izliyoruz .
Krallığının bahçesinde gezerken ,
- Dorothy misali - gizemli bir kapıdan geçerek sihirli bir dünyaya giren Prenses Derin’in kendine güvenmeyi öğrenme sürecinde ne korkunç canavarlara ne de kötü kalpli kraliçeye yer var .
Barbie dünyasına ve renk paletine ihanet etmiyor , karanlık evrene de bulaşmıyor hiç .
Prensesin karşısında , dünyanın tüm sihirlerini ele geçirmek isteyen , daha doğru deyişle her şeyi ama her şeyi isteyen ve elde etmek için hiçbir ‘yaramazlık’tan kaçınmayan bir rakip var .
Çocuklar , Barbie - prensesin kendine güvenme , yardımlaşma ve kahraman olma yolunda verdiği mücadeleyi keyifle izlerken , anne babalar da Barbie bebekleriyle büyüyen çocukları için yeni aksesuar listesi yapabilir , belki biraz da küçük rakibin ( Defne – Malucia ) ‘çocuk işte’ ile geçiştirilemeyecek oranda verdiği zararları araştırmaktansa kendisini hediyelere boğan anne babasına bakabilirler göz ucuyla .
Yurtdışında DVD olarak piyasaya sürülen ‘Barbie ve Sihirli Dünyası’ , ülkemizde ( Türkçe dublajlı ) gösterime de giriyor .
Küçük izleyicilerinin dikkatlerini dağıtmayacak uzunlukta ( 81 dakika ) ve müzikal olduğunu da belirtelim . twitter . com / hilalcetinder
