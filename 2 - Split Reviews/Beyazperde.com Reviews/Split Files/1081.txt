<Hakkını verelim , Onur Ünlü , hem yetenekli hem de çok çalışkan bir yönetmen ; yazıyor , çiziyor , filmden arta kalan zamanında dizi de çekiyor .
Siyah beyaz bir ustalık eseri ve kendisinin zirvesi olan “Sen Aydınlatırsın Geceyi” , beklentilerimizi yüksek tutmamıza sebep idi , haliyle son projesi “İtirazım Var”ı önceki filmleriyle karşılaştırarak seyrettik , her ne kadar biraz aceleye getirildiği izlenimi edinsek , de , hayli sevdik diyebilirim .   Evet , Sen Aydınlatırsın Geceyi , hala zirve olarak duruyor , çünkü İstanbul Film Festivali’nin ulusal film yarışmacısı İtirazım Var , sanattan ziyade , gişeye daha yakın bir yapıt , kesinlikle …
Son olarak artı 18 yaş sınırı getirildi filme , üstelik çıplaklık ve çok fazla küfür olmamasına karşın .
Onur’un en siyasi filmi zannımca cezalandırılmış oldu , göndermelerden rahatsızlık duyan erk sevicileri , din tekelcileri ve ahlak bekçileri tarafından …
Yine de ve her şeye rağmen , İtirazım Var , yönetmenin en çok izlenen filmi olacak , bu besbelli …
Yerli işi bir Sherlock Holmes filmi bu , dedektif gibi bir imam , üstüne üstlük bayılıyor  belaya …
Boksör , satranç hastası , siyasi bilimlere de ilgisi var , daha ne olsun ?
Müzikler de pek güzel , arada aksiyon , koşup kovalamaca , bol kepçe siyasi ve dini gönderme , sonra absürt dozda , espriler kıvamında …   Polisiye türünün klişeleri kadar , yeni bir şeyler katma çabası da var .
Sonra dev oyuncu kadrosu ; Serkan Keskin , Hazal Kaya , Büşra Pekin , Öner Erkan , Osman Sonant , Serdar Orçin , Umut Kurt , Özgür Çevik , Mustafa Kırantepe , Tansu Biçer , Sırrı Süreyya Önder , Güler Ökten .
Özellikle başroldeki Serkan Keskin , müthiş bir performans sergilemiş , diğerleri zaten hep yan rol .
İşte imam nikahından haram faize , en devrimci sahabe Ebu Zerr’den günümüz din algısına , diyanet işlerinden dinin gerçek yüzüne , kirli polislerden tefecilere , emekli edilmiş askerlerden , sokak çocuklarına , yok , yok !
Ötesinde bu hasret kaldığımız bir mahalle ve semt öyküsü , yoksullar var , orta sınıf var , sürekli zerk edilen köşkler , zenginler yok , çok şükür .
Camiden kiliseye koşuşturan , en nihayetinde içki masasına da oturan bir garip imam Selman Bulut , hani en vicdanlı olanlardan , Dolmabahçe’den sürülen müezzin gibi …
Bizim imam dedektif Selman , darbe üstüne darbe yediği kırık burnuyla , camisinde işlenen cinayetin peşine düşüyor , sırları aralayarak , kendisinden başkasına inanmayarak …
Maktul karanlık bir tipse , haliyle şüpheliler de artar .
Evet , katil kimdir ?
Para peşindekiler mi , borçlular mı , intikam hissiyle yanıp tutuşanlar mı , canı yanan mı , mağdur olan mı , hangisi ?
Ve iz sürdükçe , bozuk düzen iyice açığa çıkar , bu sisteme bir sitem gerekir .
Müslüm Gürses'in filme adını veren pek meşhur şarkısındaki gibi ; " . İtirazım var bu yalan dolana , Benim şu dertlere ne borcum var ki , Tuttu yakamı bırakmıyor , Benim mutlulukla ne zorum var ki , Bana cehennemi aratmıyor . ”
