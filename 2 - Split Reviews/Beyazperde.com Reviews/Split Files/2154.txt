Perdede önce bir sarman belirir .
Hızlı adımlarla yatağa sıçrar .
Llewyn'i uyandırır .
Keyifle mırıldamaktadır .
Dolaşma ve kişisel alanlarını çoktan belirlemiştir ; mutludur .
Ancak bu çok sert kış günlerinde , folk şarkıcısı Llewyn Davis'in mesleki alanı New York , Beat Hareketi'nin doğduğu Greenwich Village olsa da , barınma alanı belirsizdir ; çünkü yatacağı bir yer yoktur .
Geceyi , belki de son görmek isteyeceği , entelektüel baskının kusursuz uygulayıcısı , sarmanın sahibi çiftin evinde geçirse de , şimdi başka bir yer bulmak zorundadır .
Ethan ve Joel Coen Kardeşler , Amerika'nın az bilinen dönemlerinden / kişilerinden esinlenen ve gizemli mekanlara / ilişkilere - mutlaka - farklı açılardan sızan hikayeleri anlatmaya devam ediyorlar .
Bir kısır döngü ( fasit daire ) içinde müziğiyle çaresizliği arasına sıkışıp kalmış kurgusal karakterin yaratılmasında , kısmen , folk şarkıcısı Dave Van Ronk'un otobiyografinden yararlanmışlar .
Melankolisini , gözlerinden yayılan yoğun hüznünü ve bazı zamanlar bastıramadığı isyankarlığıyla sarf ettiği zehirli sözlerini araladığınızda gördüğünüz insan , folk şarkıları / baladları yorumlayan , söz yazarı - şarkıcı Llewyn Davis .
Bu gece , yanlışlıkla gebe bıraktığı kızgın Jean ( Carey Mulligan ) ile Jean'in sevgilisi Jim'in ( Justin Timberlake ) kanepesinde uyuyabilirse ne mutlu !
Üstelik bir dikkatsizlik sonucu sarmanı da yanına almak zorunda kaldı ve beraber dolaşıyorlar !
Yıl , 1961. Llewyn'in döngüsü , yaklaşık bir haftada tamamlanıyor .
Bana göre , yaşayan en iyi on görüntü yönetmeninden biri olan Bruno Delbonnel'in , soğuğun umutları bile donduran keskinliğini vurgulayan ve ışıkların kullanımı konusunda ders niteliğinde olan görüntüleriyle yansıyan dönemi iyi okumak gerek .
ABD , Büyük Buhran ve 2.Dünya Savaşı sonrası , kutuplaşma - cadı avları - ırkçılık ve işsizlikle hayli yıpranmış , yorgun düşmüş .
Silahlanma ve savaş baskısı asla dinmiyor .
Nitekim , yoksul / ' beyaz ' güneyden New York cangılına uzanan folk müzikte , Bob Dylan , Joan Baez gibi aktivistler , birçok müzisyeni etkileyip , daha özgürce müzik yapmalarına kapıları açtılar .
Llewyn Davis , ilerideki yıllarda Vietnam Savaşı ile ivme kazanacak protest müziğin uç vermeye başladığı kavşakta duruyor .
Dönem , diğer karakterlerin de müthiş destekleriyle o kadar etkili vurgulanıyor ki , gördüklerinizden daha fazla görmediklerinizle filmin aktif unsuru oluyorsunuz .
Örneğin , Llewyn'in Chicago'ya yaptığı kısa yolculukta arabalarına bindiği çok tuhaf ikili , genç şoför Johnny Five ( Yolda - On the Road'dan sonra yine yolda olan Garrett Hedlund ) ile yaşlı , şişman , sakat  Roland Turner ( John Goodman ) , toplumsal travmayı temsil eden birer dram karakteri .
Aynen , sevmeyi ' sahibi olmak ' şeklinde tezahür ettiren egoist entelektüel çift gibi : Llewyn , yanına almak zorunda kaldığı fakat sonra kaybolan sarmanın yerine yanlışlıkla başka bir sarmanı götürünce , kadın çığlık atar : " Testisleri nerede , bizimki erkekti , götür bunu ! "
Coen Kardeşlerin değer verdikleri ayrıntılar , ince bir mizah ve müzikle birlikte dokunan duyarlı öykü , belki hataları , zaafları , kararları , belki de birlikte albüm çıkardıkları genç ortağının intiharı sonucu yoksunluğa düşen ancak yaşadığı yer ve şarkılarıyla var olabilen bir adam üzerine .
Seyreden herkes , " evet , ben de bu yalnızlığı yaşamıştım " diyebilecektir .
Çok soğuk bir kentte , karakterinden taviz vermeyen bir varlık olan sarman kediyle dolaşan paltosuz ve ' maskesiz ' adamın insan sıcaklığını iliklerinize kadar hissediyorsunuz .
Çünkü bu karakteri , adı Oscar Isaac  olan bir oyuncu canlandırıyor .
Onunla ilk kez karşılaştığım " The Half Life of Timofey Berezin " de hayat verdiği Shiv rolüne kattıklarını görünce şaşırmıştım .
Guatemalalı Isaac , küçük suçlar işleyen ' gariban ' Rus karakteri inanılmaz bir içtenlikle oynuyordu .
Sonra , " Meryem Ana : Hz . İsa'nın Doğuşu " ndaki ( The Nativity Story ) Yusuf ' tan ( Joseph ) , Robin Hood'daki Prens John'a , altından kalkamayacağı bir rol olmadığını kanıtladı .
Yani , " Sen Şarkılarını Söyle " de , hem canlı kaydedilen şarkıları ustalıkla yorumlamasına , hem de Llewyn Davis'i son derece samimi ve abartısız canlandırmasına bu kez hiç şaşırmadım .
Filmin müzik yapımcılığını da , yine bir Coen Kardeşler filmi olan  " Nerdesin be Birader ? "
( O Brother , Where Art Thou ? ) için yaptığı çalışmalarla Grammy ödülleri kazanan T - Bone Burnett'in üstlendiğini vurgulayalım .
