Mary Shelley'nin klasikler arasına girmiş 1818 imzalı gotik romanı Frankenstein beyazperdenin en büyük ekmek kapılarından biri .
Hollywood camiasının tekrar tekrar uyarlamalarını gün yüzüne çıkarttığı roman gerek sembolik , gerek korku yönüyle iki ayrı kategoride işlenmeye değer bir sanat eseri .
Romanın uyarlamasını yapan pek çok film , romanı 18'inde yazmış olan Shelley'nin hikayesinin duygusal ağırlığını ve dehşetini aynı anda yansıtmaya çalışmış olsa da ne yazık ki pek azı bu duygusal ve yıkıcı kaos ortamını beyazperdeye taşıyabildi .
Ancak Victor Frankenstein filmi bunu zorlu meydan okumayı görmüş ve artırmış bir yapım olarak diğer uyarlamaların arasından sıyrılıyor !
Bildiğimiz klasik Frankenstein hikayesini son dönemin gözdesi olan " modern uyarlama " yerine kendi çağında , kendi tadında yansıtan film ilk olarak oyuncu seçimleri konusunda bir tebriği hak ediyor .
Delilik ile dahilik arasındaki ince çizgide tehlikeli bir yol izleyen kibirli doktoru son dönemin favori yıldızlarından James McAvoy büyük bir başarıyla beyazperdeye taşırken , Harry Potter serisi ile sinema tarihine kazınan genç oyuncu Daniel Radcliffe de mahmur , acılı bakışlarıyla kambur yardımcı Igor rolünün altından kalkıyor .
Filmin kurallara körü körüne bağlı olan Scotland Yard müfettişini ise Sherlock dizisindeki süper - kötü Moriarty rolüyle dünya çapında gönülleri kazanan Andrew Scott üstleniyor .
Filmin yönetmenliğini üstlenen ismin de Sherlock dizisinin yönetmeni Paul McGuigan olduğunu düşünürsek , Scott'ın filmde boy göstermesi hiç de şaşırtıcı değil !
Filmin yan rollerinde boy gösteren isimler ise güzeller güzeli oyuncu Jessica Brown Findlay ,  Bronson Webb ,  Spencer Wilding ,  Callum Turner olarak göze çarpıyor .
Oyunculuklar konusunda McAvoy'a abartılı oyunculuğu bile filme yedirebilmesi konusunda bir tebrik gerekse de , Radcliffe'in gerçekçilik ve acıklı yüz ifadesi konusunda alması gereken dersler var .
Scott'ın ise bakış açısına göre kötü ya da iyi olabilen karakteri , oyuncunun buz gibi katılığı ile mükemmel bir oyun içerisinde .  Filmin görselliğiyle ilgili söylenebilecek pek kötü laf yok .
Görsel efektler , atmosfer ve çekimleri oldukça başarılı .
Özellikle doktorun deliliği arttıkça ortaya çıkan adeta elle dokunulur gergin hava çekim teknikleri ile daha da güçlendirilmiş , deneyler karanlıklaştıkça aydınlık görüntülerin de giderek azalması üstü kapalı bir uyum getirmiş .
Ağırlıklı olarak karanlık gecelerin ve çarklı makinelerin arasında bir hayat geçiren Igor'un doktorun fiziksel zor kullanarak uyguladığı “tedavi” ile kamburundan kurtuluşu da görsel olarak izleyiciyi sarsan sahnelerden biri .
Filmin müzik seçimleri konusunda daha iyi seçenekler akla gelse de , duyguları güçlendirme amacı güden ancak yetersiz kalan parçalar kullanılmış .  Teknik detaylar konusunda değinilmesi gereken bir diğer nokta da filmin geçtiği döneme göre konuşmalardaki kelime seçimlerinin uyumsuz olduğu .
Dönem yapımı yapılacağı zaman dönemin kuralları ve davranış kalıpları da göz önünde bulundurulmalı kuralı ne yazık ki yapımda etkili olmamış .
Filmin özellikle abartıya kaçtığı bir nokta var : canavarlar .
Doktor Frankenstein’ın hırsı ve şeytani zekası arttıkça ortaya çıkan yaratıklar giderek daha çirkin ve daha kanlı oluyor .
Shelley’nin ergenlik çağındaki hayal gücünün ürünü olan canavarlar ne yazık ki günümüz popüler kültürünün canavar algısına biraz kurban gitmiş .
Ancak paramparça bir şempanzeden öfkeli bir deve kadar uzanan bu bilim ile dehşet harmanı , Igor’un doktoru kurtarma çaresizliğine karşı doktorun onu deliliğe ve nihayetinde ölümüne götüren takıntısı ile doğru orantılı olarak ilerliyor .
Igor’un bir yandan doktorun id egosunu temsil eden canavarla , bir yandan süperegoyu ifade eden polisle bir yandan da kendi egosunu oluşturan doktorun kendisiyle verdiği mücadele Shelley’nin romanında pek değinilmeyen önemli bir noktayı ortaya koyuyor : Igor’un psikolojik yükü .
Romanda pek parlak bir karakter olarak öne çıkmayan Igor , bu film ile nihayet kendi sesine kavuşuyor .
Bir sirkte biçimsiz vücuduyla canavar olarak sergilenirken doktorun sirki birbirine katan kurtarma operasyonu ile sosyal hayata adım atan aciz Igor , doktora duyduğu vefa borcu ve hayranlıkla onun gibi olmaya çalışmaktan , onu kendinden kurtarmaya uzanan bir yola çıkıyor .
Bilimsel olarak doktorla aynı vizyonu paylaşsa da hayata ölümden daha fazla değer veren karakter doktoru durduramayınca öldürmeye kadar uzanan çareler arasa da , işini başka bir canavar tamamlıyor .
Uyarlamalar arasında canavarın ve doktorun bakış açısını anlatanlar yerine nihayet Igor’un tıpkı Yunan mitolojisinde dünyayı omuzlarında tutan Atlas gibi bir yükü üstlendiği de bu filmle seyirciye gösteriliyor .
Alışıldık hikayeyi alışılmadık bir bakış açısından anlatan yapımda aşk ve sevgi alt metin , dostluk ve adalet ise ön planda !
Ölümün ve yaşamın sınırlarını incelten fantastik yapım , görsellikten hoşlanan ve psikolojik altyapılara meraklı olan seyircileri tatmin edecek türde .
