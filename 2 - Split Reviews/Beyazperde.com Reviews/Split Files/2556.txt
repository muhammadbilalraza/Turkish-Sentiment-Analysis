Filme de uyarlanmış bir Charles Dickens eseri olan ' A Christmas Carol ' adlı romanın konusunu hatırlatan bir hikayesi var Hayalet Sevgililerim'in .
Romanda , Noel gecesi üç ayrı hayalet tarafından ziyaret edilen başkahraman , geçmiş , şimdiki zaman ve geleceğiyle yüzleşmek durumunda kalıp iyi bir insan olmaya karar verir .
Filmde de yakışıklı aktörün canlandırdığı karakter , abisinin düğünü öncesi , inanmadığı aşk ve evlilik kavramlarıyla ilgili hayaletlerle karşılaşır ve geçmişine , şimdiye ve geleceğine uzaktan bakma imkanı bularak yaptığı yanlışları fark eder .
Filmin başrol oyuncuları Matthew Mcconaughey ve Jennifer Garner rollerinin hakkını vermişler , fakat filmde Micheal Douglas'ın varlığı vasat bir pastanın üzerindeki muhteşem krema gibi olmuş .
Çapkın kurt rolüyle daha önce çok fazla karşımıza çıkmamış olan Douglas , Wayne amca karakterinde gerçekten izlemeye değer bir performans göstermiş .
Daha önce Spiderwick Günceleri gibi bir fantastik filmin yönetmenliğini yapmış olan Mark Waters , genelde komedi filmlerini ve fantastik öğeleri tercih ediyor olacak ki , bu komedi olduğu kadar gerçekçi ilerleyen filmin içinde de hayalet , geçmişe ve geleceğe gitme gibi olgulara yer vermede bir sakınca görmemiş .
Fakat filmi masalsı bir hale de dönüştürmemiş .
Filmin karakterleri bir anda bambaşka bir yerde bambaşka bir zamanda da olsalar , puf diye yok da olsalar , film gerçeklik duygusunu kaybetmemiş , efektler bu anlamda çok sade kullanılmış .
Bu yerinde bir karar mıydı yoksa daha masalsı bir film olsa daha mı keyifli olurdu tartışılır tabii .
Filmin senaryo anlamında daha derinine inersek ; küçük yaşta annesini ve babasını kaybedince çapkın amcası tarafından büyütülen ve 17 yaşında yaşadığı bir aşk kırıklığı yüzünden amcasına benzemeyi tercih eden ünlü fotoğrafçı Connor , sonunda aşka , bağlılığa ve evliliğe inanmayan , sadece cinsellik için kısa ilişkiler yaşamayı tercih eden , üstelik bu halinin çok normal olduğunu yüksek sesle savunmaktan da oldukça hoşlanan biri olup çıkar .
Abisinin evlenme kararı üzerine onu da bu işten vazgeçirmek ve herkesin keyfini kaçırmakla meşgulken , birden karşısına ölmüş olan amcasının hayaleti çıkar ve amcası ona yanlış bir yolda olduğunu söyler .
Daha sonra da ilk birlikte olduğu kız arkadaşının hayaletiyle birlikte , yaptığı hataların üzerinden giderek , böyle giderse yalnız öleceğini fark eder .
Bu hayalet meselelerini masalsı yapmayarak yönetmen belki de şunu vurgulamaya çalışmış ; aslında Connor’un gerçekten hayalet mayalet gördüğü yok , fakat Connor , abisinin evlenmeye karar verişiyle birlikte kendisiyle ilgili bir vicdan muhasebesine girer ve aslında farkında olduğu bu yanlış hayatı sorgular .
Fakat her şey nasıl bu kadar çabuk olur , bir - iki gecede insan bu kadar çabuk değişebilir mi soruları yanıtsız kalıyor elbette .
Espriler oldukça hoş , oyuncular da kendini izlettiğine göre , çok fazla sorgulamadan izlenecek hafif bir yaz romantik komedisi .
