Paranın ve inancın egemen güçleri tarafından reddedildiği için , cenazesine çok az insanın katıldığı Boris Vian'ın eserleri yıllar sonra , 1970'lerde liselere girdi ; gençler arasında da yaygın olarak okunup ilgi gördü .
Çünkü öfkeliydi , çünkü hınzırdı , çünkü dik başlıydı ; kurulu düzenin dayattıklarını sarsmak için mizahın gücünü kullanıyordu ( mizah : bugünle kıyaslayın ; tanıdık geldi değil mi ? ) .
Öylesine ki , 26 yaşında yazdığı " Günlerin Köpüğü " nde , çok saygı duysa da , bağnazca güçlerinden dolayı Jean - Paul Sartre ve Simone de Beauvoir'ı , “Jean - Sol Partre” ve “Bovouard Düşesi” olarak karikatürleştirdi .
O , birey olarak var olmayı ve ayakta kalmayı savundu .
Ve bir jazz tutkunuydu .
1939'da Duke Ellington'ı konserde seyretmiş ve ondan sonra hayatının ritmini jazz belirlemişti .
Fransız yazar , müzisyen ve sürrealist Boris Vian'ın ( 1920-1959 ) bir romanı , başka bir sürrealist olan yazar - yönetmen Michel Gondry'nin yorumuyla bir filme dönüştüğünde merak ve heyecan tavana vurur .
Ancak o esaslı sorun , tekrar karşımıza çıkmakta tabii : Romanı okurken zaten kendi versiyonunuzu kafanızda çekip belleğinize yerleştirdiniz .
Perdedekiyle de ister istemez kıyaslayacaksınız .
Dolayısıyla bu konuda yapılacak bir şey yok .
Gondry'nin filmine bakmak gerek .
Yönettiği " Sil Baştan " ın ( Eternal Sunshine of the Spotless Mind ) üç yazarından biri olarak senaryo dalında Oscar ödülü kazanan Gondry , yedinci uzun metrajlı filmi " Günlerin Köpüğü " nde ( L'écume des jours ) , bir dizi müzik videosu işindeki yaratıcılığını üst seviyeye taşıyor .
Bu romanın gerçeküstü dünyası , Gondry'nin animasyon ve plastik sanatlardaki çılgınca fikirlerini serbestçe kullanmasına olanak tanırken , yozlaşmış dünya içindeki aşk hikâyesini de özgürce yorumluyor .
Çünkü Vian , günlük yaşamlardaki mantığı aynen karakterlerinin uzuvları gibi esnetir hatta alt üst ederken , zıtlıkları birbirinin içine geçiriyor : Dramla komedi gibi .
Vian'ın bireyciliğinde , kendini gerçekleştiren bireylerine önemli örnek , cinselliğini de baskın olarak kullanan Nicolas ( Omar Sy ) karakteridir : İyi bir aşçı , mükemmel bir yardımcı , harika bir dansçı , eserin genç ruhunu yansıtan bir şeytan tüylü .
Hizmet ettiği zengin genç adam Colin ( Romain Duris ) , çılgın icatlar yapıyor .
İkisi , her konuda koşuşturan fare dostlarıyla ( Sacha Bourdo ) renkli bir hayat sürüyorlar .   Yakın arkadaşları Chick ( Gad Elmaleh ) ise bir Jean - Sol Partre hayranı .
Colin , ince , narin , sevimli Chloé'ye ( Audrey Tautou ) âşık olur .
Evlenirler .
Balayında Chloé hastalanır ve akciğerinde bir nilüfer çiçeği olduğu ortaya çıkar .
Colin , hem karısının iyileşmesi , hem de Chick'in evlenebilmesi için tüm parasını harcar .
Bundan sonrası hazindir .
Filmde belki bu aşkı sarsıcı biçimde hissedemiyoruz ancak Colin'in yoksullaşması ve Chick'in saplantılı Partre bağlılığına paralel , çürümeyi , büzüşmeyi ve adım adım yok olmaya gidişi görüyoruz .
Vian , sözcüklerin gücüyle düzenin normlarını ezmektedir .
Gondry , Vian'ın sözcüklerini atomlarına ayırıp , sonra sürrealist dünyada somutlaştırıyor ; özellikle objeler üzerinden müthiş anlatım araçlarına dönüştürüyor .
Vian'ın düşlerini , isyanını , keskinliğini bir tür Salvador Dali tablosu gibi resmedip hoyratlığın , şiddetin , açgözlülüğün , riyakârlığın suratına çarpıyor .
" Günlerin Köpüğü " , kendini birey olarak gerçekleştirmek için çırpınan ve içindeki asi ruhun bastırılmasına izin vermeyen ' her yaştan genç ' okurun / seyircinin yapıtı .
Gondry , binbir ayrıntıyı yaratsa da , gerçeküstü dünyayı büyük ve bütünsel olarak kurmayı istememiş ya da kuramamış , fakat romanın özünü aktarmayı başarmış .
Oyuncu kadrosuna baktığımızda ise bir itirazım var : Çıtı pıtı olması hasebiyle de role yakıştırıldığını düşündüğüm Audrey Tautou'nun yerine , üzerinden 12 yıl geçse de onun bu tür rollerinde hemen Amelie'yi ( Le fabuleux destin d'Amélie Poulain ) anımsadığımız , yanı sıra dram etkisinin güçlenmesi için yeni biri tercih edilmeliydi . ali . ulvi . uyanik@gmail.com twitter . com @aliulviuyanik
