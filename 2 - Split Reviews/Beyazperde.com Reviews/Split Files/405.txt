Philip K. Dick’in Second Variety isimli kısa hikayesi , yapay zeka verilmiş fabrika makinelerinin durmadan kendilerinden daha fazla gelişmiş makineler yaratarak bir süre sonra insanlara ihtiyaçları olmadığı bir dünya yaratmalarını anlatıyordu .
Safi üretim ve iş gücü olarak baktığımızda robotlar bir gün insanların yerini alabilir , fakat her ne kadar yapay duygu aşılasak da bizim ruhumuza sahip olabilirler mi ?
Tabi ki yapay zeka üzerinde duran bir sürü film , Spielberg’in halen değeri anlaşılmamış şaheseri Yapay Zeka’nın kendisi başta olmak üzere , insana benzeyen bir android’in programlanmış duygularının insan duygularından ayırt edilemeyecek bir hale geldiğinde organik ve mekanik yaşam arasındaki farkın iyice yok olmasını inceliyor . 
Yapay Zeka’nın sevgi gibi soyut bir kavramı dışa vurması , bilim kurgu filmlerinde genelde bu zeka ve insanlar arasındaki ilişkisine odaklandırılır .
Fakat bu tarz duygulara sahip olan yaratıkların birbirlerini sevmesi , birbirlerinin varlığına ihtiyaç duyması en azından sinematik bilim kurgu’da pek üzerine gidilmemiş bir konu .
Halbuki başta Dick ve Isaac Asimov gibi isimlerin olduğu bir sürü bilim kurgu yazarının bu temayı inceleyen bir sürü kitabı ve kısa hikayesi var . 
1982 yılında vizyona girdiğinde pek iş yapmamış , fakat muazzam cyberpunk noir görsel yapısı ve klasik bir dedektif hikayesini , varoluşsal filozofik temalarla başarıyla birleştirmesi sayesinde zaman içinde bilim kurgu hayranları tarafından kült statüsüne yükseltilmiş olan Dick uyarlaması Blade Runner’da Replicant isimli androidleri yakalayıp öldürmekle sorumlu olan Deckard ( Harrison Ford ) , zaman içinde bu yaratıkların ne kadar insancıl olduklarını öğrendikçe onlara merhamet sunmayı , hatta onları sevmeyi öğreniyordu .
Filmin sonradan videoda çıkan 115 değişik ‘yönetmen montajı’nda eklenmiş bazı sahneler , Deckard’ın kendisinin de bir Replicant olabildiğini , yani bir diğer Replicant Rachel ( Sean Young ) ile oluşan aşkın aslında iki yapay zeka arasında varolabildiği tezini ortaya koyuyordu . 
İlkinden ta 35 yıl sonra vizyona giren devam filmi Blade Runner 2049’un , orjinal yapımın efsanemsi ününün altında ezilmek yerine kendi ayakları üstünde duran harikülade bir modern bilim kurgu / noir / aksiyonu olabilmesinin en büyük kozu ,  Ridley Scott yönetimindeki klasiğin hayret uyandıran noir / cyberpunk görsel yapısını ve genel tonal havasını saygı ve özenle 21’inci yüzyıl sinemasına taşımasının yanında , ilk filmin yapay zeka’nın ruhu hakkındaki işlediği temaları alıp yepyeni filozofik ve ahlaki incelemelere aktarmasında saklı .
80'lerin sevilen filmlerinin sırf nostalji olsun diye yeniden çekilmeleri veya devam filmi yapılması şu günlerde moda oldu .
Bu filmlerin bazıları her ne kadar gayet tatmin edici olsalar da , çekirdek seyircisinin sevdikleri orjinallerden hatırladığı elementleri , tembelce ‘fan servisi’ ayağına ekrana fırlatmasına çok şahit oluyoruz .
Blade Runner 2049 , ilk filmin hayranlarının beklediği muhteşem dünyayı gayet tatmin edici bir biçimde yeniden sunuyor , fakat orjinalin üstüne ‘umursamasanız da olur’ diye eklenecek bir hikaye sunmaktansa ,  ilk filme saygıdeğer bir yoldaş misali Blade Runner’ın temalarını ve mitolojisini güçlendiriyor . 
Filmin Amerika'da yapılan basın gösteriminin ardından , yönetmen Denis Villeneuve’ün yazdığı bir not okundu basın üyelerine .
Notta Villeneuve , bazıları ilk perdede bile açıklanan hiç bir sürprizin ve konu detaylarının eleştiride yazılmamasını rica ediyordu .
Örnek vermek gerekirse Ryan Gosling’in canlandırdığı ana karakterin Deckard ile olan bağlantısını incelemeyi bırakın , bu karakterin kim olduğunu ve ilk film ile nasıl bağlandığını bile açıklamamızı istemiyor Villeneuve .
Basın gösteriminden çıkarken bu kadar daraltıcı bir istekle karşılaşmak ilk bakışta biraz rahatsız etti , fakat üzerinde düşündükçe Villeneuve’ün amacını anlıyorum .
Blade Runner 2049 , özellikle ilk filmin hayranlarının gerçektende filmin konusu ve bir sürü sürprizi hakkında olabilecek en az bilgi ile olabilecek en büyük ekranlı salona gitmeleri aslında en iyisi . 
Senaryo yerine teknik detaylara bakarsak , ilk olarak Villeneuve’ün geçen senenin mükemmel filmi Arrival’dan ve şimdi Blade Runner 2049’dan sonra beyinsel ve derin bilim - kurgu’nun yeni ustası olduğu kesin .
Artık Hollywood’un elinde kaç tane bilim - kurgu projesi varsa Villeneuve’e fırlatması zorunlu olmalı ( Dualarımız gerçek oluyor gibi aslında , çünkü Villeneuve’ün yeni Dune uyarlamasını yöneteceği söyleniyor ) .
Neredeyse üç saatlik süresinin bir an bile yavaşlamayan , fakat aynı zamanda oturaklı bir montaj ile bir araya getirilmiş ritmi , yılın en nefes kesen filmlerinden birini yaratıyor .
Noir stili kontrast dolu , sert turuncu ve kırmızı ışıklara boyanan görüntü yönetimi ise , her karesinin birer sanat parçası olarak basılıp duvarlara asılacak türden .
Efsanevi görüntü yönetmeni Roger Deakins’in halen Oscar’a sahip olmaması Hollywood’un bilinen utançlarından .
Artık Blade Runner 2049’dan sonra da kazanmazsa ne desem boş . 
Sonuçta Villeneuve’ün isteği üzerine film hakkında olabilecek en az bilgiyi verirken yürek rahatlığıyla Blade Runner 2049’un ilk filmin en sıkı hayranını bile tatmin edeceğini , Blade Runner dünyasına yeni gelen seyirciyi ise hayret uyandıran bir modern bilim - kurgu deneyimi sunacağını söyleyebilirim .
