Hasan Ali Toptaş'ın 1994 yılında Yunus Nadi Roman Ödülü'nü kazanıp hemen ertesi yıl da yayımlanan Gölgesizler romanı , son dönem Türk edebiyatının en dikkate değer eserlerinden biri olduğu kadar , oldukça da zor bir sinema malzemesi .
Gölgesizler , İstanbul'daki bir berber dükkanı ile çok uzaktaki bir köy arasında gidip geliyor .
Öyküsünü özetlemek kolay değil .
Sadece , insanların anlaşılmaz bir şekilde kaybolduklarını söyleyip geçelim .
Merakınızı cezbederse .
Senaryo kökenli Ümit Ünal , kitabı neredeyse birebir takip eden bir uyarlama yapmış aslında .
Tabii sinemanın sınırlarının el verdiği ölçüde .
Romanı okumuş biri olarak , olay örgüsünü ve ilişkileri takip etmekte zorlanmadım .
Filmin teknik açıdan temiz , oyunculuklarının da başarılı olması sayesinde , en azından düzgün ve ilginç bir film izlediğim hissiyle de sinema salonundan ayrıldım .
Ancak kitaba yabancı seyircilerin , filmi bir yere oturtmakta zorlanabileceklerini tahmin ediyorum .
Bu haliyle birçok izleyiciye , David Lynch ile M. Night Shyamalan filmleri arasında duruyormuş gibi gelebilir Gölgesizler .
Çevremden duyduğum olumsuz yorumların aksine , şahsen filmden memnuniyetsiz bir şekilde ayrılmadım .
Fakat filmin ciddi zaaflarının da farkında olmalıyız .
Öncelikle , Ümit Ünal'ın romandaki temaları ve metaforları perdeye taşımak , bunların görsel karşılıklarını bulmak konusunda başarılı olduğunu söylemek zor .
Bu açıdan bakıldığında , içi biraz boşalmış , meramı izleyene tam olarak geçmeyen bir film Gölgesizler .
Sadece ilginç bir maceradan , oyundan ibaret .
Bir romanda işleyen yapı , aynı haliyle bir sinema filminde işlemeyebiliyor .
Bir romanda diyalogla anlatabildiğiniz şeyi , sinemada aynı yolla aktardığınızda gülünç bile olabiliyor .
Bu haftanın diğer yerli filmlerinden İki Çizgi'ye dair eleştirim , aslında bir başka açıdan Gölgesizler için de geçerli .
Çok sayıda kısa filmde denenmiş , oyuncaklı bir yapıdan fazlasını sunmuyor Ünal burada .
Onun gibi deneyimli bir senaristten , daha cesur ve yaratıcı adımlar atmasını beklerdik .
Kanımca problemlerin çıkış noktalarından ilki , Ünal'ın romana fazla bağlı kalmış olması .
Bu haliyle , devamı gelmeyen bir takım karakterlerin ve yan öykülerin arzı endam ettiği , bayağı epizodik bir yapı söz konusu .
Kitaptan mümkün olduğunca çok öyküyü filme katmak yerine , daha az karakter üzerine yoğunlaşıp daha cesur , farklı bir yapı kurmayı denemek gerekirmiş .
Belki yazarın yerine de yönetmeni koymak .
Önceki yönetmenlik denemelerinde , neredeyse tamamı tek mekanda geçen öyküleri bolca diyaloğa ve oyunculara sırtını yaslayarak perdeye aktaran Ünal'ın , nice usta sinemacının gözünü korkutacak böyle bir projeye kariyerinin bu kadar erken bir aşamasında el atmış olması bir başka handikap herhalde .
Ünal'ın mizansen anlayışı oldukça teatral .
Çoğu zaman oturup konuşan kafalar izliyoruz Gölgesizler boyunca ; 9 ve Ara'da olduğu gibi .
Derdini kelimelerle anlatıyor Ünal .
Romanın derdini de kelimelere sığdırmaya çalışıyor .
Ama böyle zorlu bir romanı sinemalaştırmak için , becerikli bir senarist olduğu kadar , meramını görüntülerle anlatma sanatına da hakim olabilmesi gerekiyor insanın .
Ünal , başarılı görüntü yönetmeninin yardımıyla bazı stilize oyunlar çıkarıyor .
Ama post prodüksiyonda renkleri biraz uçurmakla atmosfer yaratılmış olmuyor sinemada .
Işıkla yaptıkları oyunlar da aslında yine tiyatro numaraları .
Evet , etkileyici at sahnesinin hakkını vermek lazım .
Birkaç yerde kurgu da etkili şekillerde kullanılıyor .
Ama teknik araçları efektif bir şekilde kullanmak başka ; anlatmaya çalıştığınız şeyin görsel karşılığını bulmak başka .
Bu şekilde göz boyamakla kalıyorsunuz sadece .
Her şeye rağmen , karşımızdakinin son dönemin izlenebilir yerli yapımlarından olduğunu düşünüyorum .
Filmi ilgi çekici kılan , romanın kendisi aslında .
Bir de Selçuk Yöntem , Hakan Karahan , Arsen Gürzap ve Ertan Saban'ın özellikle övgüyü hak ettiği , başarılı oyuncu kadrosu .
Önemli bir sinemasal başarı göstermese de kalburüstü bir film ortaya çıkarmış olan Ümit Ünal'ı ise , yine cesur bir deneme gerçekleştirdiği için tebrik edebiliriz en azından .
