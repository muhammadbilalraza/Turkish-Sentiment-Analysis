Aslında bir moda tasarımcısı olan ve mesleğinde yarattığı harikalar ile tanınan Tom Ford , 2009 tarihli ilk yönetmenlik denemesi Tek Başına Bir Adam filmiyle bambaşka bir yüzünü daha gösterdi .
Colin Firth’ün tek kelimeyle döktürdüğü , eşcinsel bir adamın sonu gelmeyen ümitsizliğini paylaştığı Christopher Isherwood’un romanından uyarladığı yapım , Ford’un gerçek bir yetenek abidesi olduğunu tekrar kanıtlamıştı .
Bir kez daha bir roman uyarlaması “Gece Hayvanları” için paçaları sıvayan taze yönetmen , özünde aynı ruhu taşıyan ancak bambaşka bir çalışmayla geri döndü .
Huzurlu , güvenlikli evlerinde yapayalnız nefes alan günümüz insanını hayal ve gerçeğin birbirine girdiği , başka bir dünyada anlatıyor Tom Ford .
Geçtiğimiz haftalarda vizyona giren Geliş adlı bir başka başarılı yapımın başrolünde izlediğimiz Amy Adams , Hollywood’un günümüz efsaneleri arasına katılmayı başaran örneklerinden Jake Gyllenhaal ile aynı perdede !
Üstelik yanlarında birbirinden özel ve mesleğinde kendini kanıtlamış başka kalbur üstü isimlerle birlikteler .
Bunlar arasında Aaron Taylor - Johnson , Michael Shannon ve Laura Linney var .
Kısacası yönetmenin yanı sıra oyuncu kadrosu da bekleneni fazlasıyla verebilecek “iyi” yeteneklerden oluşuyor .
Austin Wright'ın 1993 tarihli " Tony ve Susan " romanının başarılı bir uyarlaması diyebileceğimiz Gece Hayvanları , iki farklı gerçekliği ( ya da kurguyu ) eş zamanlı olarak anlatan , hatta Gyllenhaal’ın iki ayrı karaktere can verdiği tekinsiz bir serüven .
Uzun yıllar önce ayrıldığı eşi Edward ( Jake Gyllenhaal ) ’dan beklenmedik bir posta alan Susan ( Amy Adams ) , mutsuz devam eden ikinci evliliğini kısa bir süreliğine göz ardı ederek , geçmişiyle yüzleşmeye başlıyor .
Edward’ın daha önce üzerinde çalıştığı ve Susan’a ithaf ettiği Gece Hayvanları adlı kitabın metni karşısında şaşıran Susan bu hikayeyi okudukça , biz seyirciler de alternatif bir gerçekliğe geçerek başka bir maceraya tanık oluyoruz .
Adams’ın oyunculuk babında ne kadar güçlü bir yıldız olduğunu birinci elden kanıtlayan yapım , Jake Gyllenhaal’ın önüne canlandıracak iki karakter servis ederek , yine ne kadar yetkin bir aktör olduğunu gösterme fırsatı veriyor .
Susan’ın yaptığı tercihler yüzünden ciddi bir darbe alan Edward rolündeki aktör , giriştiği aksiyonlarla izleyiciyi kesintisiz olarak kendisine esir ediyor .
Kitaptaki aile babası Tony yorumuyla “bambaşka” bir işçilik çıkartan oyuncu , kurgu ailenin annesi ( Isla Fisher ) ve kızı ( Ellie Bamber ) ile olan ilişkisini de tamamen inanılır kılmış .
Tabii bundaki en önemli pay , eşini ve kızını kaçıran üç kişilik serseri grubunun lideri rolündeki Aaron Taylor - Johnson !
Susan , Tony’nin karısı ve kızını kurtarması ve gerçekleştirdiği intikam yolculuğunu okumayı sürdürürken , geçmişini düşünüyor .
Edward ile mutlu başlayıp farklı bir yola soktuğu ilişkisi , mevcut kocası Hutton ( Armie Hammer ) ’in iş hayatı , geleceklerinin belirsizliği ve küratör olarak “sürdüremediği”mesleğinin altında ezilen kadın , Amy Adams’ın dudak uçuklatan performansı sayesinde baştan sona ilgi çekici bir karakter haline geliyor .
Teksaslı “kurgu” kanun adamı Bobby’i canlandıran Michael Shannon ve filmin en özel karakterlerinden Susan’ın annesi Anne karakteriyle Laura Linney , gerçek ve hayal yolculukları taze tutan diğer sac ayakları .
Gece Hayvanları paralel kurgusuyla muazzam bir sürükleyicilik vaat ederken , sanat yönetiminden sorumlu Christopher Brown ve iki dünyayı sadece renkler üzerinden bile keskin şekilde ayırmayı başaran görüntü yönetmeni Seamus McGarvey’e de büyük bir alkış gitmeli .
Finali ile herkesi tatmin etmeme ihtimalini taşıyan ancak farklı olasılıklara açık bıraktığı kapıyla iyice kendine bağlatan Gece Hayvanları , taze yönetmen Tom Ford’un ikinci filmi olarak ışıl ışıl parlıyor .
Her ne kadar aynı türe ait olmasalar da , Ford’un çalışması bu yılın bir başka incisi olan Geliş filmiyle asla kaçırılmaması gerekenler arasında . burcinaygun@gmail.com
