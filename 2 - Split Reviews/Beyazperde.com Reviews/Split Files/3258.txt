Mevzu korku sineması olunca her coğrafyanın kendi kültürü dahilindeki mitlerden faydalanması epeydir alışık olduğumuz bir durum .
Amerikalı bir yönetmenin İslam efsanelerinden faydalanmasını ise önce ilginç karşılayıp sonra merak mefhumuna yorabiliriz herhalde .
Cinlere merak salan Amerikalı yönetmenimiz öyle eften püften biri de değil : Bir adet 70’ler ( The Texas Chain Saw Massacre ) bir adet de 80’ler fenomeni yönetmiş olan , bir zamanların yıldızlarından Tobe Hooper .
Hooper’ın adı , her ne kadar kendisi uzun bir süredir ortalarda ilgiye mazhar bir işle görünmemiş olsa da , ismi geçen iki kült filmin hatırı sebebiyle herhangi bir ‘Cin’ filminden daha ilginç kılıyor “Cin”i ilk celseden . “Cin” , yeni doğmuş bebeklerini henüz altı günlükken kaybeden bir aile ile açılıyor .
Ailenin psikolojik sorunları kadın ve erkek arasındaki ilişkiye de sıçramış vaziyette .
New York’taki çıkmaz sokak hayatlarının ucuna ekleyebilecekleri yeni bir kapı arıyorlar .
Memleketlerine , ailelerinin yanına , Arap Yarımadasına dönerlerse bir şeylerin düzelebileceğini varsayıyorlar .
Ancak tahmin edersiniz ki hem bu bebek ölümünün ardında hem de memlekette , onları öngöremedikleri türden bir senaryo bekliyor .
Tıpkı İstanbul gibi inşaat sektöründen beslenen Dubai’de geçen film , mekan olarak kendine bir rezidansı seçiyor .
Hesaplarından kaçmak üzere ülkeye dönen ancak yepyeni hesaplarla karşılaşan çiftimizi , geldiklerinin henüz ilk gününde muhtelif tuhaflıklar bekliyor .
Özellikle dönmek konusunda çeşitli çekinceleri olan Sarah , yepyeni evlerine musallat olan cinin karşısında dakikadan dakikaya izanını biraz daha yitiriyor .
Tobe Hooper’ın “Cin”i , yönetmenin 80’ler akabinde neden piyasadan silindiğini tek başına özetleyebilecek kadar zengin bir materyal ihtiva ediyor .
Tamamen eskimiş korkutma manevraları , dijital teknolojinin özellikle eski reflekslere sahip yönetmenlere hasar veren nitelikleriyle baltalanıyor .
Sürprizini –adına sürpriz denilebilirse - henüz ilk dakikalarda açık eden öykü hakkında merak edecek hiçbir şey kalmadığı gibi yönetmenin sadece filmi bir şekilde tamamlamaya yönelik , şablon hamleleri de filmden alınabilecek keyif miktarını minimum düzeye çekiyor .
Üstüne üstlük , Tobe Hooper ne karakterlerine ne de hikayesine yeterli önem atfediyor ; ses kurgusuyla izlendiği anda tüketilen bir tekdüzelik meydana getiriyor .
Bir zamanların çok önemli yönetmenlerinin mutlaka güncel kalması gereken korku sinemasını hiç takip etmiyor olmalarını görmek son derece üzücü .
Zira “Cin” çok hevesli ama  tecrübesiz ve yeteneksiz bir yönetmenin bir ilk film olarak bile yapmak istemeyeceği bir film .
Üzerine hiç düşünülmemiş , sonraki adımı hiç hesaplanmamış , sadece sıkıcı bir oryantalizm üzerine bina edilmiş .
Tıpkı “Cin” gibi ucuz ama “Cin”in tam aksine gerçekten korkunç birşeyler izlemek istiyorsanız aynı yönetmenin 70’ler ve 80’lerde yaptığı filmleri raftan almanız yeterli olacaktır .
İlla “Cin”i izlemek istiyorsanız ise mümkünse tüm beklentilerinizi bir kenara bırakın ve bir zamanların ‘yaratıcı’ yönetmeninin ne kadar köreldiğini fark etmeye hazır olun .
