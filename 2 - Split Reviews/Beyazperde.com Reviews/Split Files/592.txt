“Sarmaşık” , karmaşık olma ihtimali yüksek bir öyküyü , resmen nakış nakış işleyen ve eline yüzüne bulaştırmadan , üstüne kata kata ilerleyen , ancak finaline gemici düğümü atmayı , ne yazık ki , tam beceremeyen bir güzel seyirlik , özetle .
Bu özgün ve düzgün işçilik , sadece İstanbul , Ankara ve İzmir’de gösterime giriyor , memleketin diğer kentlerinin , harbiden suçu nedir ?
Film , İngiliz şair , eleştirmen ve filozof Samuel Taylor Coleridge’in 1798 yılında yayımlanan Yaşlı Gemici adlı kitabından alınan bir şiirle başlıyor ; “Direkler eğik , burnumuz batmış suya / İnsan düşmanının sillesinden kaçar ya / Soluğunu ensesinde duya duya / Ve koşar başını hiç kaldırmadan / Gemi öyle koştu , rüzgâr öyle coştu / Kaçtık güneye hiç durmadan … ” Evet , yönetmen Tolga Karaçelik , ‘Gişe Memuru’ndan sonra bu kez gemicilerin dünyasına el atmış , hepimizi , uğursuz bir deniz yolculuğuna çıkartmış .
Erkek dünyası , egemen rüyası tastamam resmedilen , iktidarın , gücün , otoriteye karşı durmanın , kendine yandaş bulmanın , korkunun , lümpenliğin , zayıflıkların , içimizdeki vahşinin , saklanan deliliklerin peliküle yerleştirildiği , tabir caizse , sınav gibi bir psikolojik gerilim denemesi …
Ve elbette bu tuhaf gemi , Türkiye’nin suni politik gündemi gibi , yani senaryoya da imzasını atan Tolga Karaçelik , alegorik anlatımı seçmiş , göndermeleri es geçmemiş .
İnsan doğasının , zorda ve darda kalma seyri bu , değişim ve dönüşüm , elbette kaçınılmaz .
Alan daraldıkça , umut azaldıkça , baskı artıkça , tıpkı meşhur Deney  ( Das Experiment ) filmindeki gibi , denekler , şiddete meyli seçer , çıldırmanın eşiğini geçerler .
Angola’ya giden dev gemi Sarmaşık , Kaptan Beybaba ve beş gemiciye ( Cenk , İsmail , Cem , Nadir ve Kürt ) , adı üzerinde işte , sımsıkı sarılacak ve onlara tutunacaktır , çünkü sefer esnasında , armatörün iflasıyla , işin seyri değişmiştir .
Mürettebatın çoğu gemiden ayrılınca , kalanlar , açlıkla , anlamsızlıkla , sıkılmışlıkla test edilirler .
Amaç yoksa , kural da yoktur .
Rütbe , kıdem , usta , acemi , artık hak getire …
Nizam , emir ve görevler , zalim bir kaosa yenik düşerler , düzensizlik , kavga , umutsuzluk , öfke ve şiddet , sahne alsın diye , hızla yerlerini terk ederler .
Haliyle , itinayla saklanmış kişilikler de , rol yapmaktan , nihayet vazgeçerler , artık gerçek bir gariplik , rahatça kol gezebilir .
Kaptanın otoritesi , zamanla zayıflar , yetki ve etkiden olmamak için , iyice saçmalamaya başlar , kaçın kurası , uyuşturucu müptelası gemici Cenk de , giderek diklenmeye başlar ve kendince boşluktan yararlanmaya çabalar .
Benim gibi koyu bir Adana Demirspor taraftarı olan , ‘Şimşek’ Cenk , isyan için resmen çıldırmaktadır .
Şimdi sıra algının kırılmasında , büyülü gerçekçiliğin ortaya çıkmasındadır .
Sinematografi , görüntü ve oyuncu yönetimi , festival filmini aşan hacmi , cuk oturan müzikleri , olay örgüsü , sinema dili , hiçbirine lafım yok , oyunculuklara ise ayrı bir parantez açmalı , Kadir Çermik , Hakan Karsak , Osman Alkaş ve Seyithan Özdemir , rollerini gayet iyi sırtlamışlar , Özgür Emre Yıldırım ise çok daha iyi , belirtmeli …
Gelelim Nadir Sarıbacak’a , onun için tanımsız diyebilirim , çünkü beyazperdede devleşen , işte budur dedirten , filmi alıp götüren bir oyunculuk karşımızdaki , iyi , güzel gibi kelimelere sığmaz , sığamaz .
Sadede gelirsek , finali bambaşka ve akılda kalıcı bağlasa , ülke sinemasının başyapıtlarından biri olabilirmiş , kuşkusuz ıskalanmış , yine de yılın en iyi yerli işlerinden biri , kesinlikle seyretmeli …
