Dabbe : Bir Cin Vakası'nı beyazperde . com için izleyip yazdığımdan dolayı rahatlıkla iddia edebilirim ki o filmle Dabbe : Cin Çarpması arasında bakış açısı ve teknik anlatım olarak pek fark yok , konu elbette farklı ama hikayenin bizi götürdüğü yollar ve yöntemler aynı !
Bu da Hasan Karacadağ filmlerinin tekrarı konusunda ısrarcı olduğunu vurguluyor .
Cin Vakası'nda " buluntu / found footage " yöntemini keşfetmiş ve iştahla kullanmıştı Karacadağ , yine aynı yöntemi kullanıyor ve filmin Cin Vakası ile olan bağını iyice güçlendiriyor .
Neredeyse afişleri bile aynı , pörtlemiş gözlerle bize bakan ve bizi ürkütmeye çalışan kadınlar !
Karacadağ son filmlerinde nedense içine cin kaçmış kadınlardan ilham alıyor ve onları cin çıkarma seansının beyaz elbiseli uzun saçlı aktrisleri yapıyor .
Ama bu uzakdoğulu korkunç kadın imajı yıkılmalı artık !   Gelelim filme .
Film yine gerçeklik duygusu yaratmak için gazete küpürleriyle geliyor önümüze ve telefon konuşmalarıyla olayın vehametini anlatmaya çalışıyor .
Anlıyoruz ki yine karakterlerinin gözünden yansıyan eğri büğrü planlar eşliğinde , terk edilmiş , karanlık köylerde cin avına çıkacağız .
Film ilk karesinden son karesine gerilim yaratmayı amaçlıyor ve ışığa bir türlü çıkmayan görüntüler eşliğinde bizi bunaltıyor .
Sürekli çarpılma görüntüleriyle titreyip kendimize geldiğimiz filmde konu sapması da bir hayli çok .
Ama Karacadağ bizi sınamak konusunda ısrarcı .
Tam bitti , Kübra'nın içindeki cin çıktı dediğimiz noktada bir daha basıyor dozu .
İnanın yıpratıcı bir film izledim ve bir türlü çıkmak bilmeyen cin karşısında sinirlerim bozuldu .
Neden bunu yapıyor Karacadağ ?
Türk B sinemasını tek başına ve anlı şanlı bir şekilde temsil ettiğini düşündüğü için olabilir mi ?
Evet ilk başlarda belki öyleydi , ucuz komedi ve kötü görüntüler eşliğinde eğlendiriyordu ama bana göre artık değil .
Evet gerilim dozu önceki filmlerine göre artmış ama bunu besleyecek arka plan argümanları neredeyse hiç yok .
Tabii bu filme bir de inanç ve inançsızlık meselesi eklemiş , bilim ve din de en alasından çarpışıyor filmde .  Doktor Ebru ve cinci Faruk Hoca , aralarındaki cin geriliminden dolayı evlenebilirler diye bekledim ama Karacadağ Ebru'yu küçük cin çarpmalarıyla cezalandırdı .   Karşımızda sinirlerimizi ve sabrımızı bir hayli uzun bir şekilde sınayan bir film var , bitmemek konusunda ısrarlı ve konu eksikliğini habire ortaya çıkan cin ile onu yok etmeye çalışan seanslarla kapatmaya çalışıyor .
Bir Cin Vakası'nda olduğu gibi kötü niyetin getirdiği bir cezalandırma hali mevcut .
İki filmde de ortaya çıkan büyü malzemeleri adeta bir kasabı andırıyor , dozu gittikçe artan dualar eşliğinde çıktıkça çıkıyor .
Ama konuyu sonlandırmak için gayet tembel ve sakin davranıyor Karacadağ .
O yüzden sabrı olan izlesin diyorum ve Karacadağ'ın artık birbirine benzeyen donelerle karşımıza çıkan cin takıntısından bir an önce vazgeçmesini salık veriyorum .
Bir yıl içinde üç tane Karacadağ filmi izlemek bence her bünyenin kaldırabileceği bir şey değil .
Bazen bu kadar üretim sıkıcı olabiliyor ve özgünlük denen şeyi ortadan kaldırıyor .
Ama Karacadağ'ın en çok korku filmi çeken yerli yönetmen imajını yıkmaya niyeti yok sanırım , zira bu aralar yeni bir film çektiğini duydum !
Film terk edilmiş , ıssız köylerde yol almaya ve cin avı yapmaya devam ederken ilk filmin çıkış noktasını da tekrar ortaya sürüyor .
Yani günümüzdeki Dabbe'nin internet olduğunu .
Hal böyle ve filmin ismi de Cin Çarpması olunca hepimiz dabbenin gazabına uğramış ve bir nevi çarpılmış oluyoruz , yanlış mı anladım acaba ?
Twitter / BanuBozdemir
