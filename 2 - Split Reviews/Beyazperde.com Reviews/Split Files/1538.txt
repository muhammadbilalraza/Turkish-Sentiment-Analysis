Sinema sektörünün varlığından bahsedemeyeceğimiz Kuzey Kıbrıs'ın ‘hadi film çekelim ' başlıklı bir facebook grubundan tohumları atılan ve bölgenin 35mm'ye basılan ilk filmi olma özelliği taşıyan yapımı Anahtar , İstanbul Film Festivali'ndeki tek gösteriminin ardından sürpriz bir şekilde vizyona çıkma şansı buluyor bu hafta .
Film 70'li yılların ikinci yarısında vuku bulan , entrikalarla örülü ve üçüncü sayfaya gömülü bir olayın nabzını tutuyor .
Yönetmen Cemal Yıldırım'ın her yönüyle bir ‘deneme ' olarak addedilebilecek filmi , hiç şüphe yok ki bulduğu vizyon şansıyla , haftanın –iyi ya da kötü - en büyük sürprizi . 
Tüm öyküsel akışını geri dönüşlü bir kurgu üzerine kuran film , bir haber üzerine adaya dönen Selim'in gizem dolu geçmişini ele alıyor .
Elbette ki yönetmenimizin attığı her adımda Selim'in adadan ayrılma nedenlerini , yaşanan ve yer yer allak bullak bir mistisizme bulaşan durumları , tecrübe edilen ütopik bir yasak aşkı daha iyi öğrenmeye ve anlamaya başlıyoruz .
Filmin bir roman uyarlaması olmasının da etkisiyle , büründüğü genişlemesine açıklayıcı tavır da ortaya kâğıt üzerinde merak uyandıran ve başı sonu belli olan bir yerli ‘thriller ' girişimini çıkarıyor . 
Sinema denizindeki sektörel varlığından en azından şu an için maalesef söz edilemeyecek topraklardan kolektif bir çabanın ürünü olan bir filmin gelmesi elbette ki önemli .
Ancak bu kadar ‘yokluk'tan iyi bir film çıkması da bir o kadar zor .
Bu nedenle öyküdeki neden sonuç uzlaşmazlıklarını , filmin yönetmenlik anlamında neresinden tutsanız elinizde kalacak olan tercihlerini ve canlandırma ile tipleme arasında gidip gelen oyunculukları belki de bir kenara bırakıp sadece projenin iyi niyetliliğine odaklanmak gerekiyor .
Ancak maalesef ki filmin eleştirisini kaleme alırken filmde yapılan sinemadan uzaklaşıp mevzunun can sıkıcı olmayan kesitlerinden bahsetmek imkânsız .
Evet , Anahtar bir çabanın , bir hevesin peliküle yansıması açısından değerli ; ancak filmin ‘değerli ' olarak kabul edilebilecek tek yönü de bu . 
Yönetmen Cemal Yıldırım elindeki metni , dizi estetiğine ulaşmaya çalışır bir tavırla kamerasının ‘kaydet ' tuşuna basmaktan ötesini de pek fazla düşünmeden filme alıyor .
Belli ki çevresinde de en az kendisi kadar hevesli ve coşkulu oyuncular ve bir set ekibi var .
Bu da ortaya iyi bir sinema , iyi bir kalem ya da iyi bir vizyondan çok ‘salt ' hevesle kotarılmış bir deneme tahtasını çıkarıyor .
Zira arka planı tamamen bulanık kalan olay örgüsünün ana odağı dahi bulanık ve hedefsiz .
İzlediğimiz sinema filminin içerisinde bir an dahi olsun yakalayamadığımız sinemasal tat ise filmi maalesef sıkıcı hale getiriyor .
Oyuncuların tiyatral olma seviyesine dahi varamayan performansları , eserin bütününe sinen amatörlük dokusunu körüklerken , yönetmenin ‘filmi tamamlamak ' dışındaki herhangi bir gayeye yönelmemesi ve sadece eş dost arasında keyif verebilecek bir işe imza atması durumun vahametini dipsizleştiriyor . 
Bir sinema filmi yapmanın ne kadar zor olduğu malumunuz .
Cemal Yıldırım ve ekibi bir eser yaratmanın tüm zorluklarına göğüs gererek ortaya kötü de olsa bir eser çıkarmayı başarmışlar .
Anahtar da ‘sinemasız ' Kıbrıs Türk Cumhuriyeti'nin bu işe hevesli gençlerine güç ve cesaret verecektir .
Zira elde hiçbir destek yokken , yalnızca kamera ve aşkla bir şeyler çekip de İstanbul Film Festivali'nde ve Türkiye vizyonunda göstermek küçük bir başarı değil .
Bu küçük olmayan başarının , yetenek avının sınırlarını genişletme arzusunda olan yapımcılarımızın da dikkatini çekme ihtimali azımsanamayacak düzeyde .
Sonuç olarak Anahtar'ı gidip sinemada seyrederseniz , belki iyi bir film seyretmeyeceksiniz , ancak en azından iyi bir amaca hizmet edeceğiniz kesin . 
Kaan Karsan / kaankarsan@gmail.com twitter . com / kkasan
