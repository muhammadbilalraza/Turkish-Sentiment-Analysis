Engin Akyürek ve Bergüzar Korel’den birbirine aşık bir çift yaratmayı ve seyirciyi buna inandırmayı deneyen Bir Aşk İki Hayat , sevgililer gününden sadece bir gün sonra gösterimde . 
 
Öncelikle , bu orijinal bir fikir değil , senaryosu 2012 yapımı What If . adlı filmden uyarlama , hatta Sliding Doors ve Made in Heaven filmlerinin aroması da var .
Bu duruma sosyal medyada takılanlar olmuş ama yapım zaten künyesinde ilan ediyor ve vasat bir orijinal hikayedense iyi bir senaryonun yerelleştirilmiş halini izlemeyi tercih ederim .
Çok sevdiğimiz bir sürü Yeşilçam filminde de öyle yapılmıştır hem de ¨çaktırmadan¨ . 
 
Şunu yine baştan belirtmeliyim ki ; film olmuş !
Engin Akyürek ve Bergüzar Korel arasındaki aşk inandırıcı , kimyaları birbirine uygun .
Kadıköy sokakları filmin ruh haline çok uyan doğal bir sete dönüşmüş ki bu konuya ilerleyen satırlarda ayrıca ilgi göstereceğim ve nihayetinde rejisi , oyunculuğu , kurgusu , ışığı , sesi ile tertemiz bir film çıkmış ortaya . 
 
Filmin hikayesinin çıkış fikri , aldığımız en basit kararların bile hayatımızı nasıl değiştirebileceği ama yine de kaderimizde olanın bir yolunu bulup karşımıza çıkacağı üzerine . ¨Keşke öyle yapmasaydım¨ ya da ¨iyi ki öyle yapmışım¨ diyerek düşünülen anılar herkesin hayatında bahar polenleri gibi uçuşuyor .
Düşünsenize ; bir akşam üstü köpeğinizi Havuz ( Mehmet Ayvalıtaş Meydanı ) civarında gezdirmeye çıkarıyorsunuz ya da hiç oralı olmayıp evde takılmaya devam ediyorsunuz ve bu yüzden hayatınız tümden değişiyor .
Bu mümkün mü ?
Hem de nasıl ! 
 
Benim başıma üç kez geldi , sizin hayatınızda da mutlaka birkaç örneği vardır .
Özgür iradeyi utandırmamak adına bilinçli seçimlerden ibaret bir hayat yaşadığımızı düşünüyoruz ama bizi gelip bulan ve olmadık yerlere fırlatan tesadüf meleklerinin kurbanlarıyız .
Bir şey yapacakken başka bir şey yaparsınız , belki de çok önemsiz anlık bir karardır ama hayat sizin için yeniden kurgulanır ve yolunuz değişir . 
 
Engin Akyürek’in canlandırdığı Umut , planlanmamış bir şekilde Deniz’le karşılaştığında tesadüf melekleri devreye giriyor ve ikisinin hayatını tümden değiştiriyor .
Tutkulu bir aşk kurgusu içermesine rağmen filmin tek derdi aşk değil , yaşam üzerine tarifler vermeyi de ihmal etmiyor .
İşte biz de tüm bunlar olup biterken Kadıköy sokaklarında dolanıp duruyoruz .
Bir yıldan bu yana yaşadığım bu semtin en büyülü halini bu filmde gördüm .
Filmi izlerken her gün geçtiği sokaklara , takıldığı parklara , mekanlara farklı bir gözle bakıp ¨buranın Paris’ten pek eksiği yokmuş aslında¨ diye düşünüyor insan .
Filmin üç başrolü var bile diyebilirim , Engin Akyürek , Bergüzar Korel ve Kadıköy !
Semtim çok güzel oynamış doğrusu , gurur duydum burada yaşamaktan . 
 
Ya da şöyle oluyor , aşık olduğunuzda şehir de güzelleşiyor , farklı bir anlam kazanıyor .
Aşk sevgiliyle birlikte terasta ya da Kadıköy sinemasında film izlemek , Bardan Adam’da birlikte içmek , Moda sahilinde avarelik etmek ve evlenmek oluyor .
Sonra çoluk çocuğa karışıp tam Kadıköylü oluyor , balıkçılar çarşısından eve lazım olanı alıyorsunuz .
Deniz karşının kızı bu arada .
Kadıköy için ithal sevgili sayılır ama Kadıköy’ün herkesi bağrına basan sokaklarına o da kolayca alışıyor . 
 
Gişe sinemacılarının saloncularla giriştiği bilek güreşi henüz sonlanmışken vizyona giren Bir Aşk İki Hayat , haftanın en iyi yerlisi .
Engin Akyürek’in bu filmle hayran sayısını katlayacağını düşünüyorum .
Şu anki jönler arasında en beğendiğim aktör o .
Bergüzar Korel ise , aşık ve aşık olunacak kadın rolünün üstesinden hakkıyla geliyor .
Daha önce görmediğim nüanslar içeren bir performans .
Bizim iyi kadın oyuncularımızın vaktinden evvel çok ciddi rollerde kendilerini oyaladıklarını düşünüyorum .
Buradaki Deniz’i çok sevdim , işte izlemek istediğim Bergüzar Korel , umarım rol seçimlerinde bunu dikkate alır .
En büyük övgü , filmin yönetmen koltuğunda oturan Ali Bilgin’e .
Gereksiz numaralarla vakit kaybetmeyen , hava atmayan bir reji ve başarılı oyunculuk yönetimi ile takdirimi kazandı . 
 
Doğru bir zamanlamayla vizyona giren Bir Aşk İki Hayat’ın , Bizim İçin Şampiyon’un başarısını tekrarlayacağını düşünüyorum .
Bizim İçin Şampiyon’un da kurgusunu yapan ve seyirciye sinemamızda benzeri görülmemiş at yarışı sahneleri izleten kurgucu Aylin Zoi Tinel , birbirine paralel akan iki hikayeyi , seyircinin kafasını karıştırmadan aktarmayı fevkalade başarmış .   Son olarak , Ay Yapımı gişe sinemasına kalite getiren özenli işler çektiği için bir kez daha kutluyorum .
Filmi izledikten sonra aşık olacağınıza söz veremem o biraz kısmet işi ama Kadıköy’e taşınacağınız garanti !
İyi seyirler . 
 
murattolga@otekisinema.com
Sosyal medyada takip etmek için : @murattolga
