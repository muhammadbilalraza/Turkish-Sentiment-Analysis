Harry Potter kariyerini 3 sene öncesinde bıraksa da her yeni filminin lansmanında 10 senelik etiketiyle anılmaktan kurtulamayan Daniel Radcliffe’in yakın zamanda yer aldığı son projelerden biri olan Ya Aşksa ( What If … ) pek çok ülkeyi gezdiği yaz vizyonunun ardından memleket sinemalarımıza da bu hafta uğruyor .
Radcliffe’in , başrolü sevimli sarışın Zoe Kazan ile paylaştığı film , konusu itibariyle post - modern zamanların genç çiftlerinin ilişkiler karmaşasına odaklanıyor .
Uzun vadeli ilişkilerde olağanlaşan sevgiler / sevgililer , ilişkileri anne ve babasının bir kuşak önceki beraberliklerine benzemeye başlayan sevgililer , aldatmalar / aldatılmalar , affedememeler ama bir yandan da , psikolojinin “patetik” , halk ağzının “ezik” olarak nitelendirdiği biçimde unutamamalar / silememeler … “Bir kadın ve bir erkek sonunda cinselliği hesaba katmadan sadece arkadaş olabilir mi , beraber çok iyi vakit geçiren dostların başka bir alternatifi olamaz mı ? ” Herhalde bizim kuşağın fikir birliği kurmakta en zorladığı ilişki sorularından biri .
Aynı zamanda filmin Elan Mastai tarafından bir tiyatro oyunundan uyarlanan senaryosunun da temel kolonlardan biri .
Filmin kurduğu bir diğer alt metin ise iki erkek arasında kalan bir kadının kendisini ister istemez karşılaştırma ve bir seçim yapma halinde bulması : “Eskinin” alışkanlığı ve huzurunun yanında “yeninin” yaşattığı farklılık ve heyecan …
Cevabı zor verilen artılar ve eksiler ; “ya oysa ? ” sorusunun kafa karıştırıcı muğlaklığı ve belki de gerçekliliği .
Film , muhtemelen bu samimi hissiyattan dolayı dünya prömiyerinin yapıldığı 2013 Toronto Film Festivali sonrası eleştirmenlerin gözüne girmeyi başarmıştı .
Kimi yazarlar tarafından Aşkın ( 500 ) Günü  filminin Kanada versiyonu olarak yorumlanan yapımın yukarıda özetlemeye çalıştığımız malzemesi elle tutulur olsa da , filmin kimi eksileri de yok değil .
Misal Kazan’ın canlandırdığı Chantry için daha fazla medcezir içeren olan bir şablon çizilebilirdi .
Ne de olsa “kafaların karışmasında” onun payı daha büyük .
Radcliffe’in ilk romantik dram - komedi filminde canlandırdığı Wallace karakteri tek başına işi iyi götürürken , nedense Chantry karşısında kimyasının iyi tutmadığı anlar oluyor .
Bu da Chantry’nin melankolisi ağır yanından kaynaklanıyor zannımca .
Filmin beni az da olsa rahatsız eden bir yönü de , diyaloglardaki zayıf esprilerdi .
İnsan boşaltım sistemine dair onca lafın Kanadalıların mizah anlayışından dolayı uzatıldığını sanıyorum .
Öte yandan Allan ( Adam Driver ) ve Nicole ( Mackenzie Davis ) yan karakterlerinin bir yap - bozun parçası misali uyumlu biçimde ana çiftimize eklemlendiğini , hatta senaryo icabı da olsa onların daha çok keyif verdiğini eklemek gerek !
Bu noktada gerek sevgili Ben ( Rafe Spall ) karakteri olsun ya da kız kardeş Dalia ( Megan Park ) yan öykülerin dengeli kurulduğunu  belirtmeden geçmeyelim .
Kanadalı yönetmen Michael Dowse imzalı filmin en göz boyayan yanlarından biri de Chantry karakterinin ruh haline uyumlu biçimde değişen animasyon kullanımı .
Büyük çaplı bir ajansta animasyon uzmanı olarak çalışan Chantry’nin kendi çizimini , bir melek misali film boyunca izlemek oldukça keyifliydi .
Hatta bu ince ve emek isteyen işin final jeneriğine taşındığını da ekleyelim .
Sonuç olarak karşımızda , “elmanın diğer yarısı o mu ? ” sorusunu sıkmadan işleyen , vasatın üstüne çıkabilmiş bir “aşk - komedi” filmi var .
Bu hafta sonu sinemaya gidecek yalnızlara tavsiye olunur , kim bilir ruh eşiniz belki de iki sıra önünüzde oturuyordur ?
