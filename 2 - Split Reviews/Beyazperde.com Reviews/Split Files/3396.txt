" Yeni Başlayanlar İçin Hayatta Kalma Sanatı " yerli sinemanın iki ucunu bir araya getirme amacı güden bir dram yapımı .
Festival filmi veya vizyon filmi ayrımından bir hayli yorulmuş olan yönetmen Burak Serbest'in elinden çıkma olan film , iki uç arasında bir orta nokta bulmaya çalışıyor .
Ancak bunu yaparken bazı klişelere düşmekten ne yazık ki kaçamıyor .
Film genç delikanlı Kayra'nın hayatını anlatıyor .
Bisiklet tutkusuyla yaşayan Kayra , bir gün beklenmeyen bir kaza sonucu bütün ailesini kaybediyor .
Sevdiğiniz herkesin bir anda yok olduğunu düşünün .
Kayra sahip olduklarını bir anda kaybedince elbette ki büyük bir çöküş yaşıyor .
Artık istediği tek şey kendi hayatını da sonlandırmak .
Ancak antrenörü Ezgi'nin aşkı onu bu ölümlü dünyaya bağlamaktadır .
Ne yazık ki duygularının karşılıksız çıkması bu bağı bir hayli zedeler .
Ancak babaannesi vardır bir de .
Onu görmeden intihar etmemeye karar veren genç adam en yakın arkadaşı Sertaç'ı da yanına katarak bir karavan kiralar ve babaannesine doğru yola koyulur .
Artık yol macerası başlamıştır ve bu yolda iki genç adam da kendileri için yepyeni şeyleri keşfedecektir .
Kayra'yı canlandıran Edip Tepeli İstanbul Üniversitesi Devlet Konservatuvarı Tiyatro Bölümü'nden mezun bir genç .
Tiyatroculuğa aktif olarak devam eden oyuncu filmin trajik hayat sahibi Kayra'sı , filmdeki performansıyla beğeni topluyor .
Karakteristik yüz yapısı sebebiyle rolüne oldukça uymuş olan Tepeli'ye başrolde Sertaç rolündeki Doğa Nalbantoğlu eşlik ediyor .
Tiyatroculuktan gelen Nalbantoğlu kendi hayallerini yaşayamamış olan Sertaç'ın özgürlüğe doğru attığı adımları bir hayli güzel ifade ediyor .
İki oyuncu da oldukça doğru seçimler olmuş .
İlk filminin hem yönetmenliğini hem de senaristliğini üstlenen yönetmen Serbest , bu filmde çok fazla şeyi bir araya toplamaya çalışıyor .
Bir yol hikayesini , bir büyüme hikayesini , umudu , dramı , aile trajedisini , kardeşik bağını ve aşkı bir arada barındırmaya çalışan film bu sebeple pek azına gerçekten derinlik verebiliyor .
İnsanın içini açan kareler ve uygun müzikler filmin en güçlü noktaları olarak öne çıkıyor .  Eğer sıradan yerli dramlardan sıkıldıysanız ve festival filmi - vizyon filmi ayrımını ortadan kaldıran bir film izlemek istiyorsanız şimdiden biletinizi alın !
