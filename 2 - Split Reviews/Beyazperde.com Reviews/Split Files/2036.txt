Selçuk Aydemir’in yazıp yönettiği Çalgı Çengi filmi , bundan yedi yıl önce Zeki - Metin’in tahtına aday bir ikili armağan etti bizlere : Ahmet Kural ve Murat Cemcir , Çalgı Çengi’nin başarısından sonra öyle sevildi ki , İşler Güçler ve Kardeş Payı dizilerinin üstüne ekledikleri Düğün Dernek serisinin ikinci filmi Sünnet , 2014 yılının en çok izlenen filmi oldu .
Hem televizyon hem de sinemada , yarattıkları tiplemelerle seyirciye hak ettiği mizahı veren ikili , yıllar sonra en çok sevilen tiplemelerine geri döndüler ve Çalgı Çengi’ye bir devam filmi çektiler .
En çok sevilen tipleme diyorum , çünkü Düğün Dernek 2 , her ne kadar gişede büyük başarılar elde etse de mizahi yönden ikilinin en zayıf filmi olarak filmografilerine eklendi .
Selçuk Aydemir de bunun ayrımına varmış ve çok doğru bir hamleyle izleyicinin aşina olduğu , sevdiği karakterleri barındıran garanti bir işe , Çalgı Çengi’ye yöneldi .
Kabul etmek gerekir ki Çalgı Çengi İkimiz , hikâye bazında yenilikçi bir film değil .
Seriye sürpriz bir macera hediye etmediği gibi , ilk filmin tabanına yaslıyor tamamen sırtını .
Çalgı Çengi’de mafyaya bulaşan Salih ve Gürkan’ı , bu kez mafyadan kurtulma çabalarıyla izlerken , her hafta karşılaştığımız hikâyelerle benzeştiği için senaryonun gidişatını az çok tahmin ediyoruz .
Ancak film , bu açığı öyle bir mizahla kapatıyor ki , seyirci olarak size sadece kahkahalara boğulmak kalıyor .
Düğün Dernek 2’yi sinemada seyirciyle izlemiş ve yapılan esprilerin reaksiyon almadığını üzülerek görmüş bir eleştirmen olarak , Çalgı Çengi’nin aynı tuzağa düşmeyip karakterlerine zekâ içeren diyaloglar yazmış olmasına açıkçası çok sevindim .
Ahmet Kural , Murat Cemcir ve Selçuk Aydemir’in , Düğün Dernek 2’nin gişe başarısının yarattığı rehavetle hareket etmemeleri ve en azından eğlendirmeyi başarmaları dikkate değer .
Çalgı Çengi 2’nin de , Düğün Dernek’e yaklaşan bir başarı elde edeceğini öngörmek zor değil fakat bu kez ortada hak edilmiş bir başarı olacağı ve seyircinin Düğün Dernek 2’ye nazaran sinemadan daha mutlu ayrılacağı bir gerçek …
Hikâye açısından baktığımızda , Çalgı Çengi 2’nin mafya eksenli macerasıyla kolaycılığa kaçtığını söyleyebiliriz .
Yerli filmlerin olmazsa olmazı haline gelen iyi yürekli fakat çakal karakterler ve film boyunca onları kovalayan mafya babalarını izlemekten biz çoktan sıkıldık ama sinemacılarımız bıkmadı .
Birileri çıkıp , farklı hikâyelerden mizah üretene kadar da izlemeye devam edecekmişiz gibi görünüyor .
Farklı tiplemeler yaratmanın , tek başına bir filmi ve hikâyesini iyi yapmaya yetmediğini , filmlerin aynı zamanda “yeni hikâyelere” muhtaç olduğunu fark ettiğimiz gün , yerli komediler adına ümit beslemeye başlayabiliriz .
Sinema sektörünün tükenmişlik sendromundan muzdarip komedyenleri arasında Ahmet Kural ve Murat Cemcir ikilisi hala bu şansa sahip olan yegâne oyuncular .
Henüz seyirci tarafından tüketilmedikleri gibi tiplemeleri de sıradanlaşmadı …
Dilerim , yarattıkları zeki karakterler kadar , sıra dışı senaryolarla da karşımıza çıkabilirler …
Özetle Çalgı Çengi İkimiz , yılın ilk kayda değer komedilerinden …
Kadrosuna dâhil ettiği Burak Satıbol , Ayhan Taş , Rasim Öztekin , Zihni Göktay ve Ayşe Kökçü ile seyir zevkini daha da arttırmış .
Pek gülecek halimiz kalmadı artık ama filmlere sığınmak isterseniz şayet , Çalgı Çengi iyi bir kaçış olacaktır . basakbicak@gmail.com https://twitter.com/BasakBicak
