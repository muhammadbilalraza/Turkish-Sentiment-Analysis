Amerika'da geçtiğimiz yaz aylarında iki film sürpriz gişe başarıları ile öne çıktılar .
Biri , dünyanın hiçbir yerinde görmediği ilgiyi ABD sinemalarında gören belgesel İmparatorun Yolculuğu iken , diğeri yılın flaş romantik - komedi'si Davetsiz Çapkınlar'dı ( Wedding Crashers ) hiç şüphesiz .
Büyümeye , olgunlaşmaya , dolayısıyla ciddi ilişkilere ve bağlılığa karşı direnen iki arkadaşın hikayesini anlatıyor film .
Bu tipik bir erkek sorunsalı aslında .
Buradaki hikayede , söz konusu iki dost , kendilerine özgü bir yöntem bulmuşlar günlerini gün etmek için .
Aileden biri gibi davranarak , hiç tanımadıkları insanların düğünlerine katılıyor ve önce eğlencenin yıldızı olup , sonra da gözlerine kestirdikleri kızları tavlıyorlar .
Ta ki içlerinden biri gerçekten aşık olana kadar .
Ve erkekler arasında - en azından heteroseksüel olanlarda - taraflardan biri artık büyümeye karar verirse , bunun sorunlara sebep olması olasıdır .
Davetsiz Çapkınlar için de aynı durum geçerli .
Ve deli dolu komedimize bu vesileyle romantik unsuru konuk olur .
Owen Wilson gönlünü nüfuzlu bir politikacının kızını oynayan Rachel McAdams'a kaptırır ve kankası Vince Vaughn'u da peşinden bu ailenin içine sürükler .
Film uzun süre komedi potansiyelini kullanmaya devam ederken , ne zaman ikilinin foyası meydana çıkar işte o zaman romantizm filmin merkezine yerleşir .
Davetsiz Çapkınlar'ın gişe başarısına şaşırmamak lazım .
Bir kere gayet eğlenceli , dinamik bir komedi .
Temelde erkeklere hitap eder gözükse de , romantik boyutuyla bayanların da ilgisini rahatlıkla çekebilir .
Hatta romantizm dozunun beklediğimizden çok daha baskın olduğunu söylemek gerek .
Filmin , bu tür filmler için alışılmadık ölçüde uzun olmasının bir sebebi de bu gibi .
Aşk meşk kısmını bağlamakta biraz ağırdan alıyorlar işi .
Ancak , beklenenin aksine , evlilik ve aile kurumlarını olumlamak için uğraşan bir film de değil karşımızdaki .
Ahlakçılık yapmak gibi bir derdi yok .
Her konuyla , her tabuyla dalga geçmek üzerine kurulu son dönem Amerikan mizahının bir uzantısı .
Kimseye iltimas geçmek yok .
Ayrıca , yine kız tavlamak amacıyla katıldığı bir cenaze töreninde Owen Wilson'ın , merhumun acı içindeki dul eşini uzaktan izleyişinde öylesine ince ve duyarlı bir sinemasal an yakalanıyor ki , bir ergen komedisi izleyeceği fikriyle salona girmiş benim gibi bir seyirci için açıkçası şaşırtıcı bir deneyime bile dönüşebiliyor Davetsiz Çapkınlar .
İyi oynanmış , temiz ve keyifli bir film karşımızdaki .
Küçümsenecek bir tarafı yok .
Büyümeye karşı ayak direyen ve yaşına başına bakmadan hala lise / üniversite yıllarındaki gibi yaşamaya uğraşan erkeklere özellikle tavsiye edilir .
Çünkü büyümek kaçınılmaz .
