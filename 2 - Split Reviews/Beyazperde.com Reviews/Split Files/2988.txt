İlk kez 47. Antalya Altın Portakal Film Festivali'nde seyirci karşısına çıkan ve farklı kültürlerden , farklı yaşlardan iki insanın yıllara yayılan dostluğunu duygusal bir dille peliküle aktaran Sinyora Enrica ile İtalyan Olmak bu hafta 69 kopya ile gösterime girerek seyircisini arıyor .
Filmin konusu bir kültür ve kuşak çatışmasının nasıl farklı bir dostluğa yol açabileceği üzerine ve hikâyenin tamamı İtalya'da geçiyor .
Genç ve ezik bir tip olan Ekin , dil öğrenmek amacıyla geldiği bu ülkede kalmak için , bula bula erkek düşmanı Bayan Enrica'nın evini buluyor .
Evini kız öğrenciler için bir pansiyona çeviren Enrica'nın bu nefretinin altında haklı ve zamanın içine gömülmüş bir trajedi vardır .
Fakat bir yandan da farklıdır Ekin ve bu başlarda ona karşı çok katı bir tutum izleyen Enrica'nın da dikkatini çeker .
Böylelikle Bayan Enrica'nın çabalarıyla Ekin'in bir tırtıldan ipek böceğine dönüşme öyküsü ve bu ilginç ikilinin yakınlaşması başlar .
Uzun lafın kısası ; insanın hayatını , hayatına giren başkaları inşa eder sözüne uyacak bir dostluk ve aşk öyküsü .
Bu yıl neredeyse moda olduğu üzere Sinyora Enrica İtalyan Olmak da bir ' ilk ' yönetmen filmi , fakat bu ilk yönetmenlik denemesinde Ali İlhan diğerleri gibi elini korkak alıştırmayıp , " Once Upon A Long Time in the West " ile çocukluk aşklarım arasına girmiş ünlü İtalyan yıldız Claudia Cardinale'i filmin başrolüne taşımış .
70'lerde çevrilen " Baş Belası " gibi bazı avantür denemelerini saymazsak ilk defa , üstelik de böyle bir efsanesi olan bir oyuncunun , hikâyeye ve yönetmene inandığı için rolü kabul etmesi gibi bir durum var ki ortada bu da sanırım tüm yeni sinemacılara cesaret verip önlerine daha başka hedefler koyacaktır .
Sadece bunun için bile teşekkür etmek gerekir genç yönetmene .
Filmin geri kalan oyuncu seçimi de epey başarılı .
Bu yıl Çakal ile oyunculuk hayatının en iyi performansını vermiş olan İsmail Hacıoğlu bu filmde de ezik , dünyadan bihaber ama aşkı arayan Ekin karakterini başarıyla canlandırıyor .
Valentina rolündeki Sicilyalı muhteşem güzel Lavinia Longhi sadece Ekin'in değil filmi izleyen tüm Türk erkeklerinin aklını başından alacak gibi .
Bu arada ilginç bir hadise de Bayan Enrica'nın oğlu Giovanni karakterini canlandıran Teoman Kumbaracıbaşı'nın bir İtalyanı , İtalyan bir oyuncudan daha iyi oynamış olması .
Filmin klasik tarzı , minimal seven Altın Portakal jürisine pek uygun düşmese de Türk seyircisi bu filmi sevecektir diye düşünüyorum .
Claudia Cardinale'in oynamasını bir kenara bıraksanız bile elinizde kalp ısıtan bir hikâyenin , gayet akıcı bir anlatımı var .
Ekin'in değişimini yıllar içine yayan , seyircisini sıkmadan , iddialı olmayan ama seyretmeyi özlediğimiz türden bir öyküyü , tempo derdine düşmeden anlatan bir film Sinyora Enrica ile İtalyan Olmak , ama öyle her yıl izleyebileceğiniz türden de bir film değil .
İlk denemesinde başarmaya bu kadar yakın düşmüş Ali İlhan , Türk sinemasının dar kalıplarının dışına çıkarak farklı notalar basmayı becerebilen bir yönetmen .
Başka bir film için rahatlıkla sarf edilebilecek ' özenti ' kelimesi Sinyora Enrica'ya uymuyor ; çünkü , özenmek yerine bize neredeyse 10 yıldır unuttuğumuz Avrupalı tarafımızı hatırlatıyor yönetmen .
Dediğim gibi kalp ısıtan bir dostluk ve aşk öyküsünü izlemek ve salondan mutlu çıkmak istiyorsanız Sinyora Enrica ile İtalyan Olmak çok doğru bir seçim olacak .
İçinde güneşler açan , dramatik yönü güçlü , trajediyi umuda çeviren ve her yaşa hitap edebilecek türden bir film .
Ayrıca bu ilk yönetmenler senesinde , Selen Yüce ile birlikte ileride Türk sinemasına unutulmaz filmler kazandırabilecek yegâne yönetmeni işaret ediyor .
Twitter : murattolga / murattolga@gmail.com
