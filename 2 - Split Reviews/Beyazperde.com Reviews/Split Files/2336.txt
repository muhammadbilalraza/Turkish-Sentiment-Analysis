2011 yapımı Kadınlar ( Elles ) birkaç kez vizyon ertelenmesinden sonra nihayet 8 Mart Dünya Kadınlar Günü'nde ülkemiz izleyicisiyle de buluşuyor .
Daha önce 31. İstanbul Film Festivali'nin Dünya Festivalleri bölümünde de gösterilen yapım , bize gelinceye dek Toronto , Glasgow , Tribeca gibi mecralarda tozunu yutmuş ; fakat eleştirmenlerin ve seyircilerin beklentilerini tam anlamıyla karşılayamamıştı .
Senaristliğini ve yönetmenliğini Polonyalı sinemacı Malgorzata Szumowska'nın üstlendiği film , başrolde Anne'yi canlandıran Juliette Binoche'un yıldızlığından yararlanarak , evrensel bir kadın sorununu beyazperdeye taşıma derdinde .
Türkiye de dahil , dünyanın pek çok ülkesinde yayınlanan Fransız kadın dergisi ‘Elle ' için bir makale hazırlayan deneyimli ve üst sınıfa mensup gazeteci Anne , iki genç fahişe ile yaşadıkları deneyimler üzerine röportajlar yapar .
Öğrenci genç kızların ortak noktası ise üniversiteye devam ederken yeteri kadar gelirleri olmadığı için , para karşılığı erkeklerle birlikte olmaya başlamalarıdır .
Anne , Alicja ve Charlotte ile konuştukça , hiçbir şeyin dışarıdan göründüğü gibi olmadığını da bir kez daha idrak eder .
Söyleşilerini çözümleyip , makaleye dönüştürürken karşıdan kusursuz gibi görünen hayatını da sorgulamaya başlar ; hatta kendi kadınlığı ile hesaplaşır .
Dünyanın en eski mesleği olarak gösterilse de , hemen hemen hiçbir kadın , ucundaki hazır , sıcak para olmasa fahişeliği meslek olarak seçmeye meraklı değildir .
Öyle ki gerçek bir hayat hikayesinden uyarlanan Bir Kadının Seks Günlüğü ( Diario de una ninfómana ) ' nde dahi kendi rızasıyla başladığı üst düzey fahişeliğin , kendisine yadsınamayacak şeyler kattığını söyleyen Valeri bile ' yeri geldiğinde ' o genelevden kaçmasını bilmiştir .
Szumowska'nın genç fahişelere yaklaşımı ve olay örgüsünü anlatım tarzı da bu kısmi durum tespitini içeriyor aslında .
Evet , parası tatlı gelebilir ama her iki genç kız da , her ne kadar profesyonelleştiklerini ve işlerinde duygusallığa yer olmadığını iddia etseler de , psikolojilerine ağır gelen bir yükle , ( ve filmin bize dikte ettiğine göre ) Paris'te yaşamanın bedelini ödüyorlar .
Bu noktada her iki kadın oyuncu da ( Anaïs Demoustier ve Joanna Kulig ) , performanslarının hakkını vermiş .
Fakat senaryo eksikliğinden dolayı kızların ‘işleri ' dışındaki hayatlarına pek şahit olamıyoruz .
Filmin bu noktada esas odağı Binoche'un aşırıya kaçmayan performansıyla seyrettiğimiz Anne karakteri .
Yönetmen genç kızların gerilimini , Anne'nin hayatındaki boşluklar üzerinden okumamızı ve onun gözünden anlamlandırmamızı bekliyor .
Bunu yaparken de Polonya sinemasının ezelden beri tipik öğesi olan simgesel anlatımı kullanmayı ihmal etmiyor .
Anne'nin tüm ‘ruhsal ' dalgalanmaları , ‘fiziksel ' olarak ellerinde ve parmaklarında nihayete eriyor .
Sürprize yer olmayan finalinden hemen önce gelen ve bence oldukça etkileyici tasarlanan akşam yemeği sahnesi , kadın olarak dile getirmek istediğimiz ama tüm toplumsal zırvalar nedeniyle bastırdığımız düşüncelerimizi , hislerimizi ortak bir zeminde buluşturmayı hedefliyor .
Yakın zamanda , artık yerli dizilerimizde bile sıklıkla kullanılmaya başlayan bu ‘hayal sahnesi ' yöntemi , Anne'nin anlık kırılma noktasını oluşturuyor fakat maalesef bu da uzun soluklu olamıyor .
Bu durumun nedenini aileyi " hiçbir şey yokmuş gibi düzgün görünmek zorunda olan kurum " şeklinde tanımlayan sisteme de atabilirsiniz ; Polonyalı kadın yönetmen kartlarını zayıf oynamış da diyebilirsiniz .
Ülkemizde halen ekonomik , fiziksel ve psikolojik şiddet gören tüm kadınlar için daha fazla saygı ve hak istediğimiz 8 Mart'ta , kadın psikolojisini kısmen masaya yatıran Elles , özellikle Juliet Binoche severler için sinemalarda . twitter : @duygukocabay
