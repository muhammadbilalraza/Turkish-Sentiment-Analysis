Herkes ikinci bir şansı hak eder diyor Zafer Yolu .
Ama ikide de kalmıyor , üçüncüyü , dördüncüyü de veriyor karakterlerine .
Gary Ross'un yönetmen koltuğunda da oturduğu ikinci film olan Seabiscuit ( Zafer Yolu ) , 1910 Amerikasında başlıyor .
Birinci Dünya Savaşı öncesinde , henüz süper güç konumuna gelmemiş , gelişmekte olan bir Amerika .
Sanayileşmenin hız aldığı , ekonominin canlandığı , refah düzeyinin arttığı bir Amerika .
Chris Cooper tarafından canlandırılan seyis Tom Smith'in devrinin sona ermekte olduğu bir Amerika .
Film oradan Ekonomik Buhran döneminin hemen öncesine atlıyor .
Karakterlerimizi tanımaya devam ediyoruz .
Merkezde zeki girişimci Charles Howard var .
Bridges yaygınlaşan otomobil sektöründe kendine sağlam bir yer edinerek , hatırı sayılır bir servet sahibi oluyor .
Fakat Buhran'ın başlamasıyla birlikte tüm toplum sarsılıyor .
Zengin bir ailenin çocuğu olan Red Pollard , Buhran sonrası beş parasız sokakta kalan ailesi tarafından bir seyisin yanına çalışmak üzere verilince çocuk yaşta kendi ayakları üzerinde durmak zorunda kalıyor .
Howard ise bu ekonomik çöküşten pek etkilenmemiş gözükse de , yaşadığı ailevi trajedi onu da yapayalnız bırakıyor .
Ve en sonunda üç ana karakterin yolları kesişiyor .
Zafer Yolu gerçekten de Amerikan halkı için o zorlu dönemde umut kaynağı olmuş bir figür .
Gary Ross da filmini elbette bu ekonomik kriz dönemiyle paralel kurguluyor .
Evet , Zafer Yolu'nun esas amacı Amerikan toplumuna kendilerini iyi hissettirmek .
Fakat yine de umut ve ikinci şans temaları herkes için anlamlı ve etkileyici olabilecek temalar .
Ve Zafer Yolu gerçekten de iyi bir klasik sinema örneği olarak seyirciyi yakalamakta gayet başarılı .
Filmin ilk yarısı dönemin bir portresini çizerken , üç ana karakter ve aralarındaki ilişkilere yoğunlaşıyor .
Karakterler arasında kurulan paralellikler ustaca .
Sadece dönemin ruhunun değil , üç ana karakterin yaşadıklarının da bir sembolü olarak kullanılıyor çoğu yerde .
Film belli bir noktadan sonra , Buhran'a dair söyleyeceği her şeyi bitirdiğinde , daha ziyade bir at yarışı filmine dönüşüyor .
İşin içine rakip bir at giriyor .
Rakip at toplumun elit kesiminin simgesi halinde sunulurken , Seabiscuit ekonomik sıkıntı içindeki halka umut ve zafer dağıtıyor .
Ancak bu halkçı tavrına rağmen Zafer Yolu gelenekselci , muhafazakar bir film özünde .
Ne de olsa karşımıza bir otomobil üreticisi çıkarıyor ve bu adam tek oğlunu bir araba kazasında kaybettikten sonra atlara yöneliyor .
Yanına aldığı seyis Tom Smith karakteri de modernleşmeden önceki o eski Amerika'nın bir simgesi .
Fakat bu adeta modernizm karşıtı tavrın yanında , girişimci Howard ticari zekasından da hiçbir şey kaybetmeyerek atının promosyonunu iyi yapıyor ve parsayı da topluyor .
Anlayacağınız , Amerikan Rüyası'nın öngördüğü her şey var bu filmin içinde .
Tam bir muhafazakar demokrat şablonu çıkarılıyor karşımıza .
Fakat sinemaya bazen biraz daha düz bakmaktan yana biri olarak , Zafer Yolu'nun çok iyi bir seyirlik olduğunu da eklemeliyim .
Kaya ve Pearl Harbor gibi çok daha teknik ve kişiliksiz işleriyle tanıdığımız görüntü yönetmeni John Schwartzman , bu kez gerçekten son derece başarılı .
Filme hakim olan toprak rengi tonlarının dışında , çerçeve düzenlemeleri ve yarış sahnelerindeki kamera kullanımı da müthiş .
Filmin kurgusu da bahsedilmeyi hak edecek kadar iyi .
Oyunculukların tümü belli bir düzeyin üzerinde ama özellikle William H. Macy ufak rolünde filme ayrı bir dinamizm katıyor .
Kendi adıma , Zafer Yolu'nun bu yılın Oscar yarışındaki diğer klasik Amerikan sineması örnekleri Gizemli Nehir veya Soğuk Dağ'a göre bir gömlek üstün , kendi içinde eksiksiz ve işçilik anlamında da birinci sınıf bir yapım olduğunu düşünüyorum .
Uzun vadede hatırlanacak bir iş olmasa da , iyi bir seyirlik .
Senaristlikten gelen yönetmen Ross'un da Uyarlama Senaryo dalında bu yıl Oscar almaya oldukça yakın olduğunu söylemek mümkün .
Ali Ercivan
