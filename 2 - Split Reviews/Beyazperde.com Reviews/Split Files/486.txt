Hollywood , yaşanmış olayları ilham verici hikayelere dönüştürmeye bayılıyor ve itiraf etmeliyim ki bunu her seferinde başarıyor .
Bu başarının altında " gerçek olaylardan " yola çıkılarak yaratılan kurmacalardaki , gerçek olmayan ama hikayenin gidişatında baharat etkisi yaratan değiştirmelerin payı yadsınamaz .
Böylelikle izlediğimiz olaylar ve karakterler , daha ideal , çekici ve görkemli hale geliyorlar ama Ferrari'nin tamamen yarış dışı kalıp Ford'un üç arabasıyla finişi gördüğü Le Mans 66 kesinlikle büyük bir macera ve meydan okumaydı !
Orta halli ailelere ucuz ve gösterişsiz arabalar satan Amerikan otomotiv devi Ford firmasının , İtalyan Ferrari'nin domine ettiği Avrupa yarışlarına girmesi ve onlara nal toplatması hikayenin ana eksenini oluşturuyor .
Filmin genel ruh hali ise , Amerikalıların " zor diye bir şey yoktur , imkansız zaman alır " şeklinde özetlenecek karakter özelliği ile tanımlanabilir .
Filmin başkarakteri olan , ABD'ye yerleşmiş İngiliz otomobil yarışçısı Ken Miles için iki de bir yapılan " bozuk tankla Berlin'e kadar gitmiş adam " vurgusu da bu yüzden .
Hollywood hep bunu söylüyor ; bizimle uğraşırsanız boyunuzun ölçüsünü alırsınız ! 
 
Şirketini önce Ford'a satmaya karar veren ama sonra vazgeçen Enzo Ferrari'nin de bir derse ihtiyacı var .
Henry ( ikinci ) Ford bunun için kesenin ağzını açıyor ve muhteşem Ferrari'yi yenecek arabayı üretmesi için Carrol Shelby'i işe alıyor çünkü Shelby o zamana kadar Le Mans'ı kazanabilmiş tek Amerikalı !
Pilot , 1959’da , Roy Salvadori ile beraber sürdükleri Aston Martin DBR1’la bu yarışı kazandıklarında zirveye ulaşmıştı ama sağlık sorunları sebebiyle pistlerden uzaklaşıp kendi ismini verdiği markasını geliştirmeye odaklandı .
Ford'un yarış departmanının başına geçen Shelby , Le Mans'ı kazanacak efsane aracı üretirken aksi tavırlarıyla nam yapmış geçinmesi zor biri olan Ken Miles'la anlaşıyor ve olaylar gelişiyor . 
Basit ama iyi çalışan bir şemaya sahip olan senaryo bize dört erkek karakter gösteriyor .
Rekabet içindeki Henry ( ikinci ) Ford ve Enzo Ferrari ile dayanışma halindeki Carrol Shelby ve Ken Miles .
Bu karakterlerin her birinin diğerleriyle küçük ya da büyük etkileşimleri var .
Düşmanlar ve müttefiklerin ince çizgilerle belirlendiği bu savaşın cephe hattı ise markaların ve pilotların hem rüyası hem de kabusu olan Le Mans yarışları . 
Ford'un Ferrari'yle , Shelby'nin Ford ve Ferrari'yle , Miles'ın ise hepsiyle yaşadığı çatışmaları film boyunca izliyoruz .
Bunlar hikayeyi ilginç kılan şeyler .
Gerçekte yarışlardaki nezaketiyle ünlenen Ken Miles'ın bu kadar geçimsiz biri olarak gösterilmesi de bu yüzden .
Ya da aslında gösterişçi bir şekilde ordu gibi Le Mans'a katılan Ford takımının kronometresinin bile olmayışı gibi sekanslar da Amerikalıların imkansızlık içinde bile çareler üretebileceğinin simgeliyor .
Matt Damon'ın filmden sonra verdiği bir röportajda belirttiği gibi , sürekli farklı kadınlarla takılmayı seven Shelby'nin özel yaşamına hiç girilmezken Ken Miles çok iyi bir aile babası gibi gösteriliyor .
89 yıllık yaşamı boyunca toplamda 7 kez evlenmiş ve 6 kez boşanmış olan Shelby , Hollywood için yaşadıklarıyla değil de yaptıklarıyla örnek olabilecek bir karakter .
Film , ondan kaynaklanan boşluğu , sevgi ve sadakatle bağlı Miles ailesi ile ustaca gizliyor .
Bu arada , yarış pistlerinde geçen bir macera olması itibariyle bu bir " erkek filmi " .
Tek bir kadın karakterle , Miles'ın karısı Mollie ile ilerleyen film onu da " herkesin korktuğu ve saygı duyduğu adamın korktuğu , saygı duyduğu ve çok sevdiği kadın " olarak hikayeye yerleştiriyor ve kadın seyirciyi mutlu ediyor .
En azından hikayenin amacı bu .
Miles ve oğlu arasındaki ilişki ise bu tür hikayelerde yüceltilen kutsal aile mitinin klasik reçetelerini uyguluyor . 
Ford v Ferrari , adından bile anlaşılabileceği üzere baştan sona bir Ford reklamı gibi görünse de aslında yaptığı şey tam tersi .
Başlangıçtan finale tüm sekanslarda Enzo Ferrari'nin içindeki safkan yarışçıyı yüceltiyor , onu Shelby ve Miles'e , Ford'dan daha yakın gösteriyor ve sürekli olarak Ford'un kurumsal yapısına sataşıyor .
Film , Ford'un patronunu son hızla giden bir yarış arabasına sokup sonrasında ağlatacak kadar da ileri gidiyor .
Bu film bir şeyleri övüyorsa eğer bu Carrol Shelby , arabaları ve pistlerde pilotlar arasında gelişen dostluk olmalı .
Asif Kapadia , unutulmaz belgeseli Senna'da , Alain Prost'u , Ayrton Senna'nın karşısında finale kadar bir kötü adam olarak kurgulamış ve eserini bu rekabetin odağında dramatize etmişti ama burada pilotlar birbirinin düşmanı olmaktan öte , birbirlerini en iyi anlayanlar olarak gösterilmiş .
Yüzüklerin Efendisi'nin final sekansındaki gibi , yaşamayanların anlamayacağı bir deneyimin insanları onlar .
Güzel seçim . 
Yazının sonuna geldiğimizde ise , görüntü ve sanat yönetmenliğini övmeye gerek duymadığım Hollywood'un yüksek teknik standartlarında üretilmiş filmde Christian Bale'in oyunculuğunun Matt Damon'ı ezdiğini düşünenlerden değilim .
Bence sürekli paslaşan ve birbirini dengeleyen performanslar ortaya koymuşlar ancak Hollywood , özgül ağırlığından dolayı Matt Damon'a finalde bir kıyak geçmeyi ihmal etmemiş .
Aslına bakarsanız , özenli cast çalışmasından dolayı bu filmde kötü oynayan hiç kimse yok .
Henry ( ikinci ) Ford'u canlandıran Tracy Letts'in abartılı yorumu ise bir yönetmen tercihi gibi duruyor . 
Gösterdiği karakterlerle özdeşlik yaratmayı başarabilen ve yarış sahneleriyle soluk kesen , bunu yaparken de VFX çalışmasının hiç sırıtmadığı Ford v Ferrari , uzun süresine rağmen heyecanla izleniyor .
Bu haftanın , hatta yılın en iyi filmlerinden biri .
İyi seyirler .
