Bazı filmler vardır ; pozitif ayrımcılık talep eder izleyiciden .
Sinemasal açıdan çok parlak özellikler içermese de , anlattıkları ve mesajı önemlidir .
Farklı bir ilgi ve alaka ister bizlerden .  İşte , henüz 26 yaşındaki yönetmen Gülten Taranç’ın bu ilk uzun metrajı ‘’Yağmurlarda Yıkansam’’ , bu tip filmlerden biri .
Dokuz Eylül çıkışlı Taranç , bir süre reklam sektöründe çalıştıktan sonra kafasındaki bu projeyi hayata geçirebilmek amacıyla önce kendi yapım şirketini kurmuş , ardından da kısıtlı olanaklarıyla ‘motor’ demiş ve kadına şiddeti sorgulayan , konusu çarpıcı , farklı bir film çekmeye niyetlenmiş . ‘Niyetlenmiş’ diyoruz , çünkü ‘’Yağmurlarda Yıkansam’’ , sinema filmi normlarında birçok kusur taşıyor ne yazık ki .
Aslında temposuyla , ‘cut’larıyla , senaryoya katkısı tartışmalı müzik seçimiyle , cılız kalan diyaloglarıyla , sahneler arasındaki kopuşa neden olan bağlantılarıyla , flashback yerine algıyı zorlayan geçmiş - bugün füzyonu sahneleriyle , zayıf kalan gerilimiyle , matematiği iyi hesaplanamamış kareleriyle ve sürekli etrafı taramakla meşgul kamerasıyla sinema filminden çok dizi tadıyla televizyon ekranına yakışacak bir stili var .   Tabii , fazlalıklar da söz konusu ; örneğin hayvan hakları savunucularını karikatürize etmenin öykünün bütünlüğüne ve senaryoya nasıl bir katkısı olmuş ki ?
Ama başta da belirttiğimiz gibi sosyal sorumluluk üstlenmiş , önemli bir film bu ; kadınların kısıtlanan dünyasını , erkekler tarafından maruz kaldığı baskıyı , şiddeti , boşanmanın dahi geçersiz kabul edildiği ‘yalancı özgürlük’ durumunu , kısaca sinemamızda fazla dillendirilmeyen bir sorunu , yani milyonların gerçeğini ülke gündemine yeniden sokmaya çalışıyor .
Babasının ( Engin Benli ) bıçaklayarak öldürdüğü annesinin ( Müge Ulusoy ) ardından yeni bir hayatla baş etmek zorunda kalan küçük Gamze’nin ( Derin İnce ) ve bugünü Hale’nin ( Yeliz Tozan ) hikâyesi bu .
Her iki durumda da hayatı , insanları , etrafındakileri ve kendini sevme sorunu olan , yağmurların bile silemediği geçmişiyle yüzleşmekten başka çaresi olmayan Gamze ya da Hale’nin ağır dramını taşıyor film beyazperdeye .
Ancak bunu yaparken - birden katile dönüşen baba ya da sevgilisiyle birlikte olmak istemeyen Hale örneğinde olduğu gibi - karakterleri ve aralarındaki neden - sonuç ilişkisini doğru kuramıyor bir türlü .
Aslında ne yazık ki , üçüncü sayfa haberlerinde , hatta reality şovlarda göre göre kanıksadığımız , bize hiç de yabancı gelmeyen bir acı bu .
Ancak , birilerinin pes etmemesi , dayatılan erkek egemen toplumun kurallarına karşı gelmesi gerek .
Sözünü ettiğimiz tüm kusurları bir yana , Yağmurlarda Yıkansam sadece tanıklık , başkaldırı , itiraz olarak bile önemli ve umut verici .
