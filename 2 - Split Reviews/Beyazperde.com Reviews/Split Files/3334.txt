Yerli sinemamızın can çekiştiği yaz vizyonunda ya cinlerin çarptığı dipsiz dini korkular , ya da işçilikte ucuza kaçarak kotarılmış , kalitesi düşük komediler bir bir kapımızı çalıyor .
Türk sineması eylüle kadar maalesef “al birini vur ötekine” kalitesinde ilerlerken Nuri Alço’lu Krallar Kulübü de geç vizyon buluşmasını sessiz sedasız gerçekleştirdi .
Dalavereci bir otel işletmecisinin mafyaya olan borcundan dolayı satışa çıkarttığı otelini , bizzat otele emek veren personelin devralması ve sonrasında gelişen olaylar temasından açılışını yapan film , aslında orijinal bir çıkış noktasına sahip .
Hepimiz zaman zaman yaptığımız işin patronu olmanın hayalini kurarız ; tıpkı kendilerine krallar kulübü lakabını yakıştıran bu otelin personeli gibi .
Fakat krallar kulübünün elde avuçta ne varsa yatırdığı bu hayal , en kısa yoldan kursaklarında kalıyor .
Zira Alço’nun canlandırdığı mafya Cumali , eski patronun kumar borcundan dolayı otele el koymak için kapılarında bitiyor .
Oteli kaybettikleri yetmiyormuş gibi mafyaya borçlanan üstüne üstlük hayatları da artık tehdit altında olan krallar kulübü personeli , 2 ay içerisinde oteli var güçleriyle işletip bu beladan kurtulmanın yolunu arıyorlar .
Filmin ilk 20 dakikasından sonrası da , bu düğümün çözülme süreci üzerine ilerliyor .  Tahmin edilebileceği üzere ana hikayeye bir adet aşk öyküsü de eklemleniyor ve para toplama hikayesi bu iki yeni sevgilinin çekişmeleri eksenin de ilerlemeye çalışıyor ; yine tahmin edilebilir final , mutlu son !
İyi bir fikirden yola çıkarak kurgulanan öykü maalesef zayıf diyalogların ve senaryo zafiyetlerinin kurbanı oluyor .
Bunun üzerine bir de aceleye getirilmiş sit - com oyuncukları eklenince filmi kurtarmaya yakın zamanda sağlık problemleri ile boğuşan Nuri Alço bile yetemiyor .  Bu tarz çatı bir öykü , en iyi biçimde karakterlerin kendi hikayelerinin ana hikayeye eklenmesiyle , akışa bir derinlik verilmesiyle zenginleştirilebilirdi .
Bu olasılık hiç değerlendirilmeden bodoslama giden film , barındırdığı cinsiyetçi söylemlerin yanı sıra ucuz espri ile günü kotarma tuzağına düşüyor .
Reklam sektöründeki deneyimi ile tanınan Tuncay Erol ilk yönetmenlik işinde maalesef filmografisinin çıtasını yüksek noktadan açamıyor .
Oyunculuklarda ise başrol olarak gördüğümüz Ozan Akbaba ve Özge Dolay’ın kimyalarının mayası ise yer yer tutar gibi görünse de , süreklilik sağlamıyor .
Onlardan ziyade kulübün diğer üyeleri yani oteli a’dan z’ye çekip çeviren ekip , daha samimi ve daha gerekçi performanslar ortaya koyuyor .
Bu kastın kendisini daha çok gösterip , gelecek projelerde sıyrılması yüksek olasılık .
Öte yandan , Nuri Alço ise kendisine biçilen rolü , senaryosunun kıstasları içerisinde götürüyor , ama nereye kadar ?
Uzun lafın kısası , ortada iyi işlenebilecek keyifli bir malzeme varken insan biraz daha derinlemesine çalışılmış , daha iyi yoğrulmuş bir film bekliyor .
Yeşilçam’ın unutulmaz kötü adamı Nuri Alço’yu beyazperdede başka bir yapımda daha görebilme umuduyla .
