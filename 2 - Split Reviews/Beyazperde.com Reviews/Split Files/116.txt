" Uzakta . Işıltı ve parıltı dolu . " Wall - E'nin açılış karelerinde Güneş Sistemimizin sonsuz sihir ve ihtişam dolu görüntülerine şahit olurken Hello Dolly müzikalinden alınma bu sözleri dinliyoruz .
Pixar'ın son on beş yıldır animasyon dünyasının öncüsü olarak anılıyor olduğu bir gerçek .
Her sene Pixar'dan İnanılmaz Aile ve Ratatuy tarzı muazzam yapımlar bekliyoruz artık .
Fakat bu beklentilerin bile ötesindeki Wall - E , daha ilk karelerinde sinema tarihinin unutulmaz klasikleri arasında yerini alacak , kıymetli bir başyapıtı müjdeliyor .
Film , ilk sahnesinden itibaren bilgisayar animasyonunun popülerliği sayesinde bini bir para haline gelmiş son dönem çizgi sinema örneklerinden beklediğimiz " çocuk filmi " klişelerini yerle bir ediyor .
Neşeli müzikal Hello Dolly ile Güneş Sistemini gezdikten sonra dünyamızın 700 sene sonraki haline şahit oluyoruz .
Binlerce ihmal edilmiş uyduların arasından yüzeye iniyoruz .
Harap edilmiş , kirli ve kuru bir dünyadayız .
Yüz yıllar önce bütün insanlar , çevrenin kesintisiz suistimali yüzünden yaşanamaz hale gelen dünyayı BnL isimli bir mega şirketin inşa ettiği uzay gemileri ile terk etmiştir .
Bu dünyayı temizlemekle yükümlü robotların halen çalışan tek üyesi Wall - E'nin ( Waste Allocation Load Lifter - Earth class ) çöp toplamak ve düzenlemekle dolu monoton iş gününü izliyoruz .
Geçen 700 sene içinde kendine ait bir kişilik üreten Wall - E , günün sıkıcılığını ilginç bulduğu eşyaları toplayarak ve tek arkadaşı hamam böceği ile oynayarak dindirir . Wall - E , işten dönünce akşamlarını Hello Dolly'nin VHS kopyasını izleyerek ve umutlu gözlerle ( veya dürbünlerle ) uzaya bakarak geçirmektedir .
Amacı , bir gün başka bir robota aşık olmak ve filmde gördüğü el tutuşma sahnesini o robotta denemektir .
Hikayeye devam etmeden önce filmin dürüst ve cesur görsel yapısından bahsetmek istiyorum . Wall - E'nin dünyası , çocukların ilgisini çekmek için her köşesini parlak renklere bulayan diğer animasyon örneklerinin aksine gayet gri tonlu ve kirli bir görsel yapıya sahip .
Bu su katılmamış gerçekçi yaklaşım hem hikayeye olan kişisel ilgimizi güçlendiriyor , hem çevremizin geleceği üzerine sert bir eleştiride bulunuyor , hem de parıltının karakterlerin dış dünyası yerine iç dünyasından gelmesini olanaklı kılıyor .
Hikayeye devam .
İlk bakışta monoton gibi görünen bir iş günü sırasında Wall - E , birden gökten inen bir uzay gemisinin neredeyse altında kalır .
Gemiden çıkan tek yolcu , kurumuş dünyamızda organik bir yaşam formu bulmakla görevli yepyeni , parlak ve seksi ( ! ) robot EVE'dir ( Earth Vegetation Evaluator'un kısaltılmışı ) . Wall - E , EVE'e ilk bakışta aşık olur ve EVE'in ilgisini çekmek için elinden geleni yapar .
Seyirciye övgü ile karışık küçük bir uyarı : Wall - E'nin ilk yarısı , Yıldız Savaşları'nın ses yaratıcısı Ben Burtt'ün bir araya getirdiği muazzam robot sesleri haricinde tamamiyle diyalogsuz .
Dünyada geçen ilk yarı boyunca mimikler ve tek kelimelik seslerle iletişim kuran Wall - E ve EVE'in mükemmel bir incelikle elden geçirilmiş ilişkisine şahit olurken sinemanın aslında ne kadar görsel bir sanat formu olduğunu bir kez daha hatırlıyoruz . WALL - E'nin her vidasına kadar incelik ve sonsuz yaratıcılık ile dizayn edilmiş yapısı , bin bir türlü mimiğe olanak veriyor .
Yönetmen Andrew Stanton , ilk bakışta çok basit gibi algılanabilecek ses dizaynları ve hareketleri kullanarak seyirciyi büyülemeyi başarıyor . WALL - E'nin ismini EVE'e telaffuz etmeye çalıştığı sahne , veya çöp kutusu kapağı ile dans ettiği sekans sırasında suratınızda silinmez bir gülümseme oluşmazsa nabzınızı kontrol edin .
Hikayenin bu noktasından sonrasını açıklamak , veya detayına girmek bence seyirciye yapılabilecek büyük bir haksızlık .
Ben Wall - E'ye hikayenin size açıkladığım kısmından sonrasını bilmeden gittim , ve kanımca filmin her köşede gizlenen tatlı sürprizlerini her seyirci kendi bakış açısından yaşamalı .
Tek söyleyebileceğim Wall - E'nin ilk yarısından sonra görsel yapı , ton ve hikaye bakımından 180 derece yön değiştirmesine rağmen karakterlerin esansınıda beraberinde taşımayı unutmuyor olması .
Filmin hem dünyamızın , hem de insanlığın geleceğine dair getirdiği , bir " çocuk filmi " nden beklediğimizden daha dürüst ve sert çevreci eleştirileri hakkında çok konuşuldu basında .
Ayrıca mega şirketlerin reklamcılık , teknolojik rahatlık ve tüketimcilik özendirmesi ile insanları nasıl uyuttuğuna , nasıl tembel ve umursamaz " robot " lara dönüştürdüğüne dair Şebeke , Dövüş Klübü ve Idiocracy gibi daha yetişkin örneklerden beklediğimiz tarz korkusuz taşlamalara da sahip .
Disney gibi multi - milyar dolarlık devasa bir şirketin şemsiyesi altında işleyen Pixar'ın bu denli cesur yorumlarda bulunması şaşırtıcı olduğu kadar övgüye değer .
Bütün bu izlenimler bence yerinde olmasına rağmen filmin başarısının ana sebepleri değil .
Yönetmen Andrew Stanton , verdiği her röportajda her ne kadar çevreci ve anti - tüketimci eleştirilerin geçerli olduğunu savunsa da , ilk ve temel amacının her zaman klasik ve içten bir aşk hikayesi anlatmak olduğunu savunuyor .
Bu bakımdan Stanton'a katılmamak olanaksız . Wall - E , türü ne olursa olsun içerisinde son yılların en etkileyici ve duygusal aşk hikayesini barındırıyor .
Bu aşkın cansız objeler olarak kabul edilen iki robot arasında geçmesi mükemmel bir senaryo ve hikaye anlamıtın gücünü kanıtlıyor . Wall - E'nin çevreci tarafı beynini temsil ediyorsa , aşk hikayesi filmin kalbini oluşturuyor .
Kayıp Balık Nemo ile son on yılın en başarılı animasyonlarından birine imza atan Andrew Stanton , Wall - E ile dahi bir animasyoncunun ötesinde Amerika'nın ve belki de dünyanın en değerli sinemacıları arasında yerini hak ediyor .
Stanton'ın çocuklara parlak renkler sallamak kolaycılığından kaçınan görsel yaklaşımı , zoom ve out of focus gibi gerçekçi sinema efektleri kullanan kamerası ve aşırı hızlı animasyon hikaye anlatımından uzak durarak karakterlerinin rahatça oluşmasına olanak veren montajı , Wall - E'nin bilindik animasyonların çok daha ötesinde durmasına olanak kılıyor .
Bu yazıyı bitirmeden kısaca Thomas Newman'ın müziğinden bahsetmek istiyorum .
Newman , alışılagelmiş bir çizgi film müziği yerine Wall - E'ye eski usül bilim - kurgu filmlerine yakışan bir kompozisyon sunuyor .
Dış dünyanın sentetik ve minimalist melodisi , Wall - E ve EVE'in iç dünyasını seyirciye ustalıkla aktaran organik ve lirik müziği ile mükemmel bir sinerji yaratıyor .
Geçen sene Avukat'ı ( Michael Clayton ) 2007 yılının en iyi filmi ilan ettiğimde yılın bitmesine daha bir buçuk ay vardı .
Ben , Wall - E'yi Ağustos ayında tekrar tekrar izledim , siz de Eylül ayının sonunda izleme fırsatına erişiyorsunuz .
Yılın bitmesine daha üç ay varken tereddüt etmeden şu yorumda bulunabilirim : Wall - E , 2008 yılının en iyi filmi .
Ayrıca 2001 ve Yıldız Savaşları ( 4-6 ) gibi bilim kurgu klasikleri arasında yerini hak ediyor .
Bu hafta kendinize bir iyilik yapın ve yaşınız ne olursa olsun bu mükemmel robota bir şans verin .
