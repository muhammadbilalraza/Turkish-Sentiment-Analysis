Maymunlar Cehennemi’nden ilham alınarak hazırlandığını düşündüğüm Spark : Bir Uzay Macerası uzay boşluğunda ve maymunlar arasında geçen bir iyilik kötülük çatışması .
Arada bir tilki ve domuzun olması sanki tür ( ırk ) çekimini bir nevi azaltmak için kullanılmış olabilir diye düşündürttü bana … 
Arkasında bilindik yapım şirketlerinin olmadığı ( bir Pixar değil ) animasyon daha çok çocuklar için hazırlanmış bir çizgide .
Uzay boşluğunda ortaya çıkan canavarlar bile neredeyse yunus kıvamında , korkutmaktan çok kafalarını sevmelik .
Böyle olunca kötülükle iyilik arasındaki ince çizgi hep o ince çizgide kalarak devam ediyor film boyunca … 
Kötü kalpli General Zhong 13 yıl önce Bana gezegeninin kontrolünü ele geçirir .
Herkes bir yere dağılır .
Spark ile arkadaşları tilki Vix ve teknoloji meraklısı domuz Chunk da gizli kapaklı bir biçimde gezegenin aşağılarında kalan çöplükte yaşarlar .
Animasyon bir yandan da 13 yaşında olan , Vix ve Chunk’a özenen Spark’ın büyüme hikayesini anlatıyor . 
Uzay hikayeleri çocukların sevdiği bir konu .
Filmde dünyamıza herhangi bir vurgu yok , hikayenin tamamı orada geçiyor .
Sadece gezegenlerin çorak , ağaçsız gösterilmesi biraz gereksiz dursa da ; gerçeğe uygun olması açısından öyle gösterilmiş .
Ama herkes uzay boşluğunda maskesiz dolaşıyor .
O duruma dikkat edilebilse iyi olurmuş . 
Animasyon uzayda geçse , hayvanlar dünyasında vuku bulsa da tam bir insan hikayesi .
Yani insan egosu , gücü ele geçirenin kötüleşmesi ve güçsüz olanı ezmesi , iyi olanların buna karşı çıkması .
Spark tüm bunlardan habersiz bir çocuk ve yaşadıkça birtakım gerçeklerin farkına varıyor .
Hayatta olmayan babasından aldığı manevi güç ve annesi olduğunu bilmediği kadının yardımlarıyla gezegenlerini general Zhong’tan kurtarmaya çalışıyor .
Bu kurtarma hikayesinin biraz detaylı ve uzun olduğunu söylemeliyim .
Aslında sonu belli olan bir duruma ulaşmak için neredeyse 13 bin ışık yolu yol kat etmeye benzemiş filmin sonuna ulaşması …
Ama sonunu söylemek de sakınca görmüyorum , çünkü iyi olanların kazanacağını herkes bilir .
Hele de çocuklar için yapılmış bir animasyonda . 
Yaz sıcağında çocukların ilgisini çeker mi bilmem ama mesajını beğendiğim , dobra , sevimli bir film oldu Spark : Bir Uzay Macerası .
Teknik olarak zayıf ama rahatsız etmiyor .
Bir birey olma hikayesinin , kendini tanıma sürecinin , bunu yaparken gözlemlemenin ve iyi insan olmanın önemine de değinen bir animasyon .
