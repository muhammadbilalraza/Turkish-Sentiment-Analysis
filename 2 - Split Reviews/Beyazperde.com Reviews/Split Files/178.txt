İster günümüz olsun , isterse 50'li yıllar , insanların en çok ilgi gösterdiği türlerin başında gelir korku ve gerilim .
Güvenli koltuklarında başlarına gelmesi imkansız gibi gelen dehşet verici olayları ürkerek , gözlerini kısarak , hatta bazen ufak çığlıklar eşliğinde takip eder .
Ne kadar gerilse de , korkup soluksuz kalsa da bildiği bir şey vardır , perdede ölümle mücadele eden karakterlerin aksine birkaç saat içinde gündelik hayatına geri dönecek , bilindik tehlikeleri saymazsak güvenli şekilde nefes almaya devam edecektir .
İşte bu gibi sebeplerden ötürü korku ve gerilim filmlerinin yeri , seyircisi için bambaşkadır .
Nitekim ölüm ihtimali olmadan , korkunç tecrübeler yaşayıp kendi korkularıyla da yüzleşme şansı vardır .
Bunun bilincinde olan ve yanında bir de iyi bir hikaye getirerek sinema tarihine adını yazdıran filmler her ne kadar azalsa da , aynen geçtiğimiz yıl akıllı senaryosu ve sağlam oyuncuları ile büyük başarı sağlayan Kapan gibi yapımlar da ziyaret ediyor salonları .
2017 senesinin en büyük gişe başarılarından biri olan Kapan filminin yarattığı yankı , aynen O adlı Stephen King roman uyarlamasının da gerçekleştirdiği gibi sinema denizinde sağlam bir dalga oluşturdu .
Bu mühim hareketlenmenin getirilerinden bir tanesi ise bu hafta vizyona giren Sessiz Bir Yer adlı korku filmi .
Harika bir atmosfer , tüm ekibin gövde gösterisi yaptığı oyunculuk performansı , müzikler ve kalite kokan bir yönetmenlik çalışması .
Üstüne üstlük bu işi başaran kişi daha çok bir komedyen olarak tanınıyor .
The Office dizisinin Jim'i olarak tanınan John Krasinski , Brief Interviews with Hideous Men ve The Hollars adlı ortalama komedi - dram projelerinin ardından üçüncü kez uzun metraj bir film için yönetmen koltuğuna oturmuş .
Aslında çok sağlam bir komedi oyuncusu olan Krasinski , Sessiz Bir Yer'i hem yönetmiş hem de karakterlerden birini canlandırmış .
Basit , hatta klişe denilebilecek bir hikayeyi , bu türün bıkkınlık veren ucuz numaralarından sıyırıp , hem kahramanlarını benimseten , hem de sizi daha ilk dakikadan o dünyanın içine çeken bir film yaratarak haklı bir başarıya kavuşmuş .
Yapım ABD topraklarında vizyona girdiği haftasonunda müthiş bir gişe yaptı , bununla da kalmayarak hem izleyici , hem de eleştirmenlerden çok olumlu yorumlar aldı .
Üstelik de bu galibiyeti bileğinin hakkıyla elde etti .
Günümüzden sadece birkaç yıl sonra tüm dünya kaynağı belirsiz bir tehdit ile karşılaşıyor .
Kim , ne ya da nereli olduğu bilinmeyen bir yaratık türü gezegene yayılıyor , çeviklikleri ve üstün duyma yetileri sayesinde küresel bir katliama sebep oluyorlar .
Kör olan bu ölüm makineleri insanlığın mevcut ateş gücüne karşı da oldukça direnişli .
Hatta en güçlü silahlar bile vücutlarında hasar yaratamıyor .
Kısacası bu varlıklardan biri ile karşılaşırsanız hayatta kalmanız mücize sayılıyor .
Yapabileceğiniz tek bir şey var , o da sessiz kalmak .
Göremedikleri için yerinizi belirleyemeyen bu düşmanlar ufacık bir sesle birlikte kurbanlarını bulup paramparça ediyor .
İşte böyle bir dünyada Lee ( Krasinski ) , karısı Evelyn ( Emily Blunt ) , oğulları Marcus ( Noah Jupe ) ve doğuştan duyma engelli kızları Regan ( Millicent Simmonds ) küçük bir çiftlikte hayatta kalmaya çalışıyor .
Kaosun başlamasından yaklaşık 3 ay sonra yaşanan bir trajedi ile yıkılan aile , koca bir senenin ardından hiç olmadığı kadar kenetlenmeyi başarıyor .
Çıplak ayakla yürüyor , en fazla fısıltılar ile konuşuyor , saklandıkları yerde yeni bir hayat kuruyorlar .
Hamile kalan Evelyn'in doğumu yaklaşırken , baba Lee ise çocuklarıyla birlikte hazırlık yapıyor , eğer bir gün başına bir şey gelirse diye Marcus'u eğitiyor .
Bir yandan da Regan için bir " duyma " çözümü üretmek için çabalıyor .
Bu aileyi hayatta tutan en önemli öğelerden biri de duyma engelli kızları sayesinde çok önceden öğrendikleri işaret dili .
Bu sayede ses çıkartmadan da en acil durumlarda bile kurtulma şansları oluyor .
Günlerden bir gün aile üyeleri mecburi olarak kısa bir süre ayrılmak durumunda kalıyor , hiç hesapta olmayan bir aksilikle birlikte hem onlar , hem de bizler için dehşet dolu saatler başlıyor .
Sessiz olunması gereken bir dünyada çığlık çığlığa bırakacak kovalamacalar , ne yapacağını bilemeyen ebeveynler ve böylesi ölü bir hayata doğmuş iki çocuk .
Sessiz Bir Yer adına yaraşır şekilde açılış yapıyor , nefesler ve küçük adımların yarattığı gürültü haricinde size pek bir malzeme vermiyor .
En azından hikayenin ilk üçte birlik kısmında .
Sonrası ise tam bir kıyamet .
Yerine göre sessiz , yerine göre gümbür gümbür .
Her an diplerinde olan ama görülebilir oldukları ana kadar ( ki bu ölüm demek ) varlıklarını unutabildiğiniz , burnunuzun hemen dibinde bitebilecek , acı dolu bir son .
Yönetmen Krasinski bu doneleri o kadar güzel şekilde kullanmış ki , benzer yapımlarda sürekli üstümüze boca edilen ani sıçratma efektleri bile gerçek anlamda görevini yerine getiriyor .
Anlamsız zıplatmalar , patlayan sesler , " hah , arkanda işte " dedirtecek saçmalıklar yok .
Bunların yerine her biri ayrı ayrı döktüren oyuncuların yaşadığı korkuyu , bazen hiçbir şey duymadan , bazen de tam yanınızda hediye paketinden çıkartan bir hikaye var .
Gerçek hayatta da karı koca olan Krasinski ve Emily Blunt , belki biraz da bunun katkısı ile çocuklarının üzerine titreyen , onları kendi yoklukları için hazırlayan , çok temkinli , yerine göre çok yumuşak , yerine göre sert ( ama yine sevgi dolu ) birer anne - baba profili çizmiş .
Hamileliği ile uğraşan , doğuma sadece günler kalan ve bu sürecin tamamını yine sessizce atlatmakla yükümlü bir kadın , onu ve çocuklarını koruyan güçlü ama bir o kadar da kırılgan bir adam .
Her iki oyuncu da bu konuda ellerinden geleni ardlarına koymamışlar .
İşin güzel tarafı ise aynı şeyin ufaklıklar için de geçerli olması .
Küçük oğulları Marcus'un yeri geldi mi korkak , yeri geldi mi kaplan kesilen halleri , şaşkınlığı ve sizi avucuna alan sevimliliği büyük oranda Noah Jupe'nin eseri .
Gelelim filmin belki de en önemli ismi olan Millicent Simmonds'a .
Gerçek hayatta da işitme engelli olan küçük oyuncu , sunduğu performansla ilerleyen yıllar için şimdiden " ben buradayım " diyor .
Keza kendisi için yazılan karakter Regan da , Simmonds için özel hazırlanmış gibi .
Bu arada yönetmenin bu karakter için gerçekten duyma engeli olan bir aktris istediği ve bu konuda stüdyoya yoğun baskı yaptığını hatırlatalım .
Oldukça isabetli bir karar olduğunu tekrarlamaya gerek yok sanırım .
Unutmadan , en son Logan ile yine kendinden söz ettiren Marco Beltrami'nin karanlık ve tekinsiz müziklerini de eklemeden geçmeyelim .
Sessiz Bir Yer alıştığımız korku filmlerinin dışında duran , bu anlayışla bazılarını tatmin etmeyebilecek ancak hem türün gereklerini fazlasıyla yerine getiren , hem de bir sinema filmi olarak başından sonuna kadar tertemiz bir işçilikle örülmüş , çok güçlü bir proje .
Not : Filmin devamı için akıllarında ilginç fikirler olduğunu söyleyen John Krasinski şimdiden bilimkurgu türündeki başka bir proje için kolları sıvadı bile . burcinaygun@gmail.com
