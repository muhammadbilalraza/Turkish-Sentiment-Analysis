Tim Burton'un kariyer olarak baş aşağı gidişinin başlangıcı olsa da dünya genelinde bir milyar doları geçen hasılatıyla yapımcılarının yüzünü güldüren Alice in Wonderland , altı senelik uzun sayılabilecek bir aradan sonra devam filmine kavuşuyor .
Koltuğunu Muppets ve Muppets Most Wanted'ın yönetmeni James Bobin'e devreden Tim Burton , bu sefer yapımcılıkla yetinmiş durumda .
Gerçi ' yetinmiş ' kelimesinin bu noktada ne kadar doğru olduğu tartışılabilir zira ilk filmin kadrosunun istisnasız olarak yeniden bir araya getirilebilmesinin sebebi Burton olsa gerek .
İlk filmin üzerinden geçen zamanda Alice babasının gemisi Wonder'ın kaptanı olmayı seçmiş .
Sefer dönüşü annesinin maddi zorluklardan ötürü ev ile gemi arasında seçim yapmak zorunda kaldığını öğrenmesiyle kısa süreli bir düşüş yaşıyor .
Daha önce kendisiyle evlenmek isteyen Hamish'in bu maddi çıkmazlara sebebiyet veren ' gurur safsatalarına ' boyun eğmeyen Alice'e en umutsuz olduğu anda ' tekrar ' harikalar diyarı bileti veriliyor .
Bu sefer geçiş yolu bir ayna .
Maalesef bu sefer Şapkacı'nın morali bozuk ve yegane dostu Alice'in yardımına ihtiyacı var .
Düzelmesi için gereken şey , geçmişe gidilip ailesinin yaşadıkları talihsiz sondan kurtarılması .
Bunun için de Alice'in ' görev aşkıyla yanıp tutuşan ' Zaman'dan kronosferi ödünç alması lazım .
Sorun şu ki kronosferin yerinde olmadığı her an koca bir diyarın yıkımı demek .
Kendi geçmiş hesapları yüzünden kronosferin peşinde olan Kırmızı Kraliçe'yi de işin içine katmamızla maceranın boyutu çetrefilleşiyor .
Yeni hikayeyi tanıdığımız ve ilk defa gördüğümüz mekanların pek de önem teşkil etmeyen tamamlayıcısı olarak görebiliriz .
Kaçınılmaz ' Burton ile karşılaştırma ' sorunsalından kaynaklı olarak ilk filmin evrenini mümkün mertebe koruyan Bobin , gidişatın en önemli parçası olan ' zamanda yolculuk ' mefhumu ile farklı kulvara giriyor .
Malesef en vasat zamanda yolculuk filminde işleyebilecek mekanizma Alice Through the Looking Glass özelinde sallantıda duruyor .
Bunun en temel nedeni ; gidilen ya da dönülen yerlerin harikalar diyarının parçaları olması .
Aynı 10-15 senelik gidiş - dönüş macerası mevzu dünya olduğunda değişik dünyalara ve zamanlara kapı açabilecekken , her şeyin mümkün olduğu bir evrende yolculukların ilgi çekici bir tarafı kalmıyor .
Tavşanların , köpeklerin konuştuğu bir yerden başka hayvanların ya da bitkilerin konuşabildiği bir yere geçmek ne kadar şaşırtıcı olabilir ki ?
Öncülüne oranla karakterlerin geçmişine daha fazla önem gösteren , neredeyse hepsinin merkezine melankoliyi yerleştiren Alice Through the Looking Glass , Tim Burton'un çok sevdiği ' baba kaynaklı sorunlar'ı sömürmekten geri kalmıyor .
Şapkacı'nın üzüntüsünün kaynağından Kırmızı Kraliçe'nin kötü olma nedenlerine , Alice'nin babasından öğrendiği ' imkansız diye bir şey yoktur ' mottosundan , şaşırılmayacak yükseklikte ' aile önemlidir ' mesajına kadar ' aynılıklarla ' baş başa kalıyoruz .
Gerek Zaman'ın verdiği donelerden gerekse Alice'in seçtiği yollardan dolayı filmin sonunda alacağımız mesajı filmin ortasında zaten anlamış oluyoruz : ' Geçmiş değiştirilemez ama geçmişten dersler çıkarılabilir .
' İşin garip tarafı Alice'in Şapkacı'yı iyi etmek adına koca bir evrenin kaderiyle oynayabilme cüretini gösterebilmesi .
Anti kahraman olarak görülebilecek Zaman'ın tüm uyarılarına rağmen - her ne kadar her iki işten de alnının akıyla çıkacağına emin olsak da - kafasının dikine gitmesi , Kırmızı Kraliçe ya da Zaman'ın motivasyonlarından farklı olarak ' tehlike ' ve ' sorumsuzluk ' barındırıyor .
İlk filmdeki sualsiz iyi karakter Alice ile devam filminde problemsiz bir ilişki kurmak oldukça zor .
Eğlenceli sayılabilecek kısa 3D kliplerinden oluşan sahneleriyle sürükleyiciliğinden taviz vermeyen film , görselliğinin değerini , o görselliğin bir şey ifade etmemesiyle kaybediyor .
Bu haliyle bile ilk filmden küçük bir tık üstte olduğunu ise belirtmeden geçemeyeceğim .
