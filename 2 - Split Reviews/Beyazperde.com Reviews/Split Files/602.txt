2019 yılının sonbaharında çekimleri gerçekleştirilen safi aksiyon filmi Extraction , tüm dünya hazır evinde oturuyorken Netflix marifetiyle oturma odamıza , bu hafta sonu itibariyle geldi . ‘Vizyonsuz’ kaldığımız şu salgın günlerinde , eski - yeni , iyi - kötü ne varsa seyrederken , gönüllerin Thor’u Chris Hemsworth’un sırtladığı Extraction , ekranlarda Hollywood aksiyonu arayanların da imdadına yetişti .
Avengers ( Yenilmezler ) serisinin amiral kaptanlarından olan Joe Russo’nun senaryosunu kaleme aldığı aksiyonun yönetmen koltuğunda ise Hollywood setlerinde ekmeğini bileğinin hakkıyla kazanan bir isim , 100’e yakın filmde dublör aktörü olarak adını yazdırmış olan Sam Hargrave oturuyor .
Netflix , yapımcılarla bir yuvarlak masa toplantısında “3. Dünya’da geçen su katılmamış aksiyon istiyoruz” demiş olacak ki , biz bugün Extraction’ı seyrediyoruz . 
Ağırlıklı olarak Bangladeş’in başkenti Dakka’da ( hatta filmin ilk adının Dhaka olması konuşuluyordu ) geçen film , biri Bangladeş’in diğeri Hindistan’ın iki büyük uyuşturucu baronun arasındaki güç mücadelesini , bir çocuk kaçırma mevzusu üzerinden temellendiriyor .
Hindu Ovi Mahajan ( Rudhraksh Jaiswal ) , Dakka şehrinin mafyası Amir Asif’in ( Priyanshu Painyuli ) adamları tarafından kaçırılınca , baba Mahajan çareyi paralı askerlerden yardım istemekte buluyor .
Gözü kara , yarı
- Terminatör Tyler Rake ( Chris Hemsworth ) de bu noktada , genç Ovi’yi kurtarmak için devreye giriyor .
Kurşunların üzerine , kaybedecek hiçbir şeyi olmadan yürüyen Rake , Nik Khan ( Golshifteh Farahani ) ve ekibi için tam da biçilmiş kaftan .
Nitekim Rake kimsenin yüzünü kara çıkartmıyor ama 3. Dünya bu , sağı solu belli olmaz ! ‘Tahliye’ operasyonunu ayarlayan ekip de oyuna gelince , Rake’in görevi tam bir kedi - fare oyununa dönüşüyor . 
Yani filmin esas macerası aslında 30. dakikadan sonra başlıyor diyebiliriz .
Modern dünyadan pek nasibini almamış Dakka sokaklarında , neredeyse nefes almaksızın bir kovalamaca izliyoruz .
Özellikle baba Mahajan’ın adamı Saju ( Randeep Hooda ) , kovalamacaya dahil olduktan sonra gelen ve aşağı yukarı 11-12 dakika süren tek plan aksiyon sahnesi , filmin en güçlü kozlarından biri .
Öte yandan , Bangladeş’te kimin eli kimin cebinde belli değil !
Filmin alt metninde bu 3. Dünya ülkesi sanki bir cehennem alegorisi gibi : Çocuk - yetişkin fark etmeksizin insanın değeri sıfırın altında , devletin güvenlik güçleri uyuşturucu mafyasının emrinde , eski tüfek dostların gözünü para bürümüş ve hayatta kalmak için silah sıkmak tek çıkış noktası …
Tüm bunlar ve çok daha fazlası Dakka’nın normları olarak 2 saat boyunca seyircinin önüne seriliyor .
Yani safi aksiyon o kadar da masum değil …
Öte yandan , görev adam öldürmekse ruh hali psikopattan hallice olan ( ama onun da kendi acıları var ! )   beyaz erkek karakterimiz Rake , tüm ölümcül yaralarına rağmen , tabii ki bu mücadeleden öyle ya da böyle zaferle çıkıyor .
Özetle , Hollywood katarsisimiz yine şaşırtmıyor . 
Filmin büyük yükünü sırtlayan başrol Hemsworth aksiyon çerçevesinde şaşırtmazken , Saju karakterine hayat veren Hindu oyuncu Randeep Hooda filmin öne çıkan diğer oyuncusu oluyor .
Yapımın sinematografisi de yukarıda özetlemeye çalıştığımız tüm bu dünyaya genel bir çerçeve çiziyor adeta .
Şehrin kuş bakışı çekimlerine eşlik eden puslu havası , doğan güneşe rağmen sahnelerde karanlık renk paletinin devam etmesi özellikle tercih edilmiş teknik detaylar .
Tabii bu noktada , senaryosunu ne kadar eleştirsek de teknik olarak pürüzsüz bir yapım seyrettiğimizi de eklemek gerek . 
Uzun lafın kısası , hali hazırda evdeyken taze Hollywood aksiyonu özleyen seyirciler için Extraction soluksuz bir 2 saat vaat ediyor .
Eğer arşivleri karıştırmak isterseniz çocuk kaçırma ve kurtarma operasyonlarını merkezine alan Fidye ( 1996 ) , Gazap Ateşi ( 2004 ) ya da 96 saat ( 2008 ) gibi yakın dönem klasiklerine de bir şans verebilirsiniz .  
#Evdekalın , sinemayla kalın !
