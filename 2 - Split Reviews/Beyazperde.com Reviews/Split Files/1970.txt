İyi bir biyografi , hayatını perdeye yansıttığı kişiyi erdemleri ve zaaflarıyla , iyi ve kötü , güçlü ve zayıf yanlarıyla yansıtır .
Oyuncu / senarist Metin Belgin ile yönetmen Biket İlhan’in son işbirliği Mavi Gözlü Dev’i başarılı bir biyografi olmaktan öncelikle alıkoyan da işte bu .
Nazım Hikmet’i ilahlaştırması , gerçek bir insandan ziyade bir masal karakteri naifliğiyle ele alması .
Nazım’ın 1941 sonrası hapiste geçirdiği dönemi anlatan filmin yaptığı şey malesef , sevgi dolu gözlerle etrafına bakarken birdenbire gelen ilhamla ağzından bitmiş haldeki şiirler dökülen ve bunları ' Hah , buldum ! ' diye hemen defterine not eden , katışıksız iyi bir adam .
Denebilir ki , ' Dayısının kızı Münevver ile ilişkisinin filmde tuttuğu yer onun zayıflıklarını da perdeye yansıtmaya araç oluyor , daha ne istiyorsun ? ' .
Ama uzun zamana yayılmış bu ilişkinin birkaç adımını gösteren film , karakterlerin arasındaki duygusal bağı hissedilebilir kılamadığı , Nazım’ın nasıl hissettiğini anlamamızı sağlayamadığı için bu başarıya ulaşamamış yan öyküyü de yeterli göremiyorum .
Filmin genel problemi , gerçek duygular uyandıramıyor olması zaten .
İlhan’ın önceki filmi Ayın Karanlık Yüzü için yazdığım kritiğe tekrar göz attığımda , burada söyleyeceklerime benzer şeyleri içerdiğini gördüm .
Dolayısıyla bu kez daha kısaca geçeceğim .
Mavi Gözlü Dev , Metin Belgin ile Biket İlhan’ın önceki filmlerine kıyasla daha temiz kotarılmış , eli yüzü düzgün bir film olarak görülebilir .
Ancak bunun ardında yine sinema filmi olmayı başaramıyor .
Bir televizyon programında Belgin’in , senaryoyu yazarken Nazım’ı tanımış kişilerle birebir görüşmeye gerek duymadığını , onu anlatan kitaplardan faydalandığını söylediğine rastladım .
Filmle bu denli örtüşen bir bilgi olamazdı .
Çünkü Mavi Gözlü Dev olabildiğine kitabî , adeta Nazım Hikmet’e dair anekdotlarla yürüyen bir film .
Sadece bilgi veriyor .
Habuki bir biyografi sadece söz konusu kişi hakkındaki bilgiler bütünü olmamalıdır ; onu anlamamıza , tanımamıza olanak sağlamalıdır .
Başroldeki Yetkin Dikinciler , fiziksel yakınlığının da etkisiyle , perdede inandırıcı bir Nazım oluyor .
Yazık ki kendisine sağlanan malzeme güzel ya da büyük sözler söyleyip sevgi dolu gözlerle etrafına bakan bir adamdan fazlası olmadığı için , elinde gerçek bir sinema karakteri yaratma şansı yok .
Mavi Gözlü Dev bir odağı veya dramatik yapısı bulunmayan , sadece bir adamın uzun bir süreç boyunca yaşadıklarını aktaran bir film olduğundan , başrol oyuncusunun eline de dramatik bir malzeme geçmiyor .
Film boyunca dramatik durumlarla karşılaşan , değişim geçirenler , bazı yan karakterler oluyorlar .
Piraye ve Münevver örneklerinde , filmin esas merkezi onlar olmadığı için değişim süreçlerinin sadece parçalarını görebiliyoruz .
Eksik kalmayan tek karakter İbrahim Balaban ve dolayısıyla eline dramatik bir malzeme geçen tek oyuncu da , bu roldeki Ferit Kaya oluyor .
Ve genç oyuncu Kaya , Balaban rolünde filmin en sağlam , sahici performansını veriyor .
Öğrenmeye aç Balaban’ın hapishanede Nazım Hikmet sayesinde kendini eğitmesi ve bilinçlenmesi süreci , bir yan öyküden ziyade filmin taşıyıcısı olsaymış , hem Nazım’ı daha iyi anlatabilmek , hem de filmi daha kısıtlı bir zaman dilimine odaklayabilmek için senariste imkan sağlayabilirmiş .
Mavi Gözlü Dev , sinema hissini taşıyan ve genç izleyiciye hitap edebilecek sinemasal nitelikler barındıran bir film değil .
Nazım’ın hayatını anlattığı için elbette belli bir seyirci potansiyeli var ve yine sırf Nazım’ı anlattığı için onu seven ve dünya görüşünü paylaşan insanlar üzerinde etkisi olacaktır .
Ama zayıf senaryosu ( Belgin’in bu filmde oyuncu olarak performansının bayağı başarılı olduğunu eklemeliyim ) ve rejisiyle vasat bir film olmaktan öteye gidemiyor .
Buna rağmen , karşımızdakine Biket İlhan’ın en iyi filmi gözüyle bakabilmeyi , bir yönetmenin sinema kariyeri üzerine hiç de olumlu bir değerlendirme olarak görmemeliyiz .
