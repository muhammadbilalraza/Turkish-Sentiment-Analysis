Elif Dağdeviren’in ortalığı ayağa kaldırdığına bakmayın ; ortak yapımcılığını üstlendiği Ölümle Dans ( Living & Dying ) Türkiye hariç hiçbir ülkede vizyon şansı bulmayacak olan bir televizyon filmi aslında .
Tamer Karadağlı , Yelda Reynaud ve Deniz Akkaya’nın bu ortaklığın sonucunda , filmdeki kayda değer yan rollerde gözükmeleri ile film gündemimize girdi .
Biz de bu vesileyle bir televizyon filmini perdede izlemiş olduk .
İlginç bir deneyimdi , sizi de uyaralım dedik .
Video filmleri çeken Jon Keeyes adlı bir yönetmenin işi olan Ölümle Dans , başarısız sonuçlanan bir soygunun ardından bir restorana sığınan soyguncuların burada kendilerinden daha deneyimli iki suçlu tarafından rehin alınması ve mekanın çevresini saran polisler ekseninde dönüyor .
Kariyeri çoktandır tükenmiş Edward Furlong ile Hollywood’a kıyısından köşesinden girmiş olan Bai Ling’in acemi soyguncuları canlandırdığı filmde , Tamer Karadağlı , çalınan paraların sahibi olan sevimsiz iş adamını ; Yelda Reynaud , bir polis dedektifini ve Deniz Akkaya da haber atlatma peşinde bir televizyon muhabirini canlandırıyorlar .
Öncelikle bizimkileri değerlendirirsek , Tamer Karadağlı’nın performansını özellikle Mumya serisinden tanıdığımız Arnold Vosloo ile karşılaştırınca bir yere koymak benim gözümde kolaylaşıyor .
Vosloo bu filmde , parasını kazanan bir profesyonel aktör olarak var .
Dolayısıyla son derece rahat bir performans veriyor .
Karadağlı ise kaçınılmaz olarak kendini ispatlamaya çalışan bir yabancı aktör olarak bu filmin içinde .
Ve bunun doğal sonucu olarak o denli abartılı bir oyunculuk çıkarıyor ki , bunu tanımlamak için ' gülünç ' dışında bir kelime bulamıyorum .
Karadağlı en azından aksanıyla sırıtmazken , Deniz Akkaya onu da başaramıyor .
Ama zaten başarmasını bekliyor muydunuz ?
Akkaya , küçük rolünde bu filme sadece göğüslerini , bacaklarını , cart kırmızı rujlu dudaklarını sunuyor .
Ondan beklenen sadece buysa , herhalde performansını başarısız olarak nitelemek bizi ancak ukala konumuna düşürür .
Genel olarak kısıtlı bir oyuncu olduğunu düşünsem de , Yelda Reynaud en azından Ölümle Dans’tan bir aktör olarak alnının akıyla çıkmayı başarıyor .
Özellikle ona düşen bir diyalog ya da eylem yoksa , çaresizce etrafına bakıp bu filmin içinde ne işi olduğunu anlamaya çalışan hali sizin de gözünüze çarpabilir .
Fakat görünmez olmayı büyük ölçüde başarabilmiş ve fazlaca dikkat çekmeden arada kaynıyor .
Michael Madsen kendini orta yerde rezil ederken yakın çevresindeki tüm diğer aktörler kendilerini rahatlıkla gizleyebiliyorlar zaten .
Filmin kötü olmasının sorumlusu , ne bizim oyuncularımız ne de yarı - yıldız ana kadrosu .
Ama zaten ciddi ciddi eleştirmeye gerek var mı , tartışılır .
Doğrudan video piyasası için yapılmış C sınıfı , D sınıfı , E sınıfı bir filmin , 1980’lerden kalmış hissi veren köhne bir soygun filmi şablonunun acemice bir uygulaması olmasından dolayı yerden yere vurulmasına belki de gerek yok .
Herkes bu projenin amacını , işlevini ve çapını pekala biliyor .
Belki meseleyi çok cidiye almış gözüken Elif Dağdeviren hariç .
Ama o da haklı olarak kendi bölgesine filmi satmaya çalışmakta .
Ve nihayetinde , uluslararası projelerin arkasında yer almak isteyen genç bir yapımcı için gayet uygun bir proje Ölümle Dans .
Son derece rahat yapım koşulları sunan ve hem ucuz hem de kolay kotarılacak bir filmin küçük ortağı olarak , dünyanın en profesyonel sinema sektöründe işlerin yürüyüşüne dair önemli dersler alınmıştır muhakkak .
Adım adım daha büyük projelerde daha büyük roller üstlenmeye başlamak niyetindedir sanıyorum Dağdeviren bundan sonra .
Ve belki bir gün kendi projelerini uluslararası ortak yapımlar olarak gerçekleştirecektir .
Ölümle Dans bizim durduğumuz noktadan bakınca gülünç bir film olabilir ama Türk ortakları için pekala faydalı bir adım olmalıdır .
Dalga geçerken bunu da aklımızdan çıkarmamalıyız ( kaçınılmaz olarak hemen herkes dalga geçecek , kimse alınmasın ) .
Film çıkışında siz de arkadaşlarınızla filmdeki bazı diyalogları tekrar edip gülebilir ; sürekli atış izni isteyen keskin nişancıyla veya filmdeki hemen hiçbir karakterin iyi nişancı olamamasıyla ; iki büyük çatışma sahnesinde sürekli camları , kapıları vurmalarıyla eğlenebilirsiniz .
Müzikleri , senaryosu , oyunculuklarıyla tam bir ucuz video filmi karşımızdaki .
Seyircimiz için ancak Türk aktörlerin Hollywood oyuncuları yanında nasıl iş çıkardığını merak ederlerse bir seçenek olabilir .
Yoksa kimse sinemada böyle bir filmi izlemek için vaktini ya da nakitini harcamamalı derim .
