Testere serisinin ilk filmi ve son beyazperde manyağı'Jigsaw ' John Kramer'la tanışalı 6 yıl olmuş .
Diğer çok tutulan serilerin aksine , hiç ara vermeden çekilmesi yüzünden beyazperde 2004'den beri her yıl mutlaka kan ve vücut parçaları ile doldu .
Yapım maliyetleri göz önüne alındığında ' altın yumurtlayan tavuk'tan farkı olmayan " Testere " filmlerinin 7.si , 3D marifetiyle karşımızda .
Ne diyebiliriz ki .
70'lerden beri , özellikle video piyasası için hatırı sayılır derecede örnek veren ama içerdiği şiddet sebebiyle sınırlı bir dolaşım imkânı bulan istismar sineması , ilk defa bu seri sayesinde , karşımıza kaçmaya yer bırakmamacasına dikiliyor ve görüyoruz ki eski Roma arenalarından bu yana değişen bir şey yok !
İnsanlar vahşeti tüm çıplaklığıyla görmekten tuhaf bir zevk alıyorlar .
" İşkence pornosu " tabirini hak edecek şekilde , bahaneden bir senaryo ile asıl şovunu türlü yöntemlerle öldürülen kurbanların uğradığı vahşeti , hiçbir detayı kaçırmadan , abartıya da kaçarak göstermek üzerine kuran bu filmlerin özellikle genç izleyiciler arasında epey bir meraklısı var .
" Testere " filmlerinin ilki , düşük bütçesine rağmen içerdiği zekâ ve en ' tahmin edici ' seyirciyi bile ters köşeye yatıran finaliyle beğeni toplayıp , bütçesinin 50 katı da para kazanınca durdurulamaz bir devam filmleri furyasına yol açtı .
" Her devam filmi biraz daha kötüdür " genellemesini bozmayacak şekilde 7. bölüme geldik ve gördük ki ; Testere'nin artık 3D marifetine sığınmak ve asap bozucu vahşetin dozunu arttırmaktan başka bir numarası kalmamış .
Testere 3D'de 6 filmden sonra fikrin iyice tükendiği ortada .
Bir film olmaktan çok level atlanan bilgisayar oyunlarına benzeyen bu bölümün girişini , eşini , sevgilisini aldatanların teşhir edildiği " Cheaters " programına öykünür bir şekilde , aynı erkeği idare eden kadını hızarla ortadan ikiye ayırarak yapması , bu fikir tükenişinin geldiği noktayı görmemiz açısından aydınlatıcı oldu .
Jigsaw'ı değil de , Müge Anlı'nın sabah programını izliyoruz sanki .
Konukları itham etmekle kalmıyor , öldürüyor .
Fark bu kadar .
Oyunculuklar hiçbir zaman olmadığı kadar kötü ve abartılı .
Hiçbir derinliği olmayan karton karakterlerin başına gelenlere üzülmek mümkün değil .
Bir sinema filmi değil de kablo TV için çekilen uyduruk bir dizinin herhangi bir bölümünü izler gibiyiz ki , zaten Testere'nin geleceği sanırım orada .
Suyunun suyu bir kaç film daha ve oradan kabloya .
Hazır , " Spartacus : Blood and Sand " dizisi TV'de gösterilen vahşetle ilgili sınırları darmadağın etmişken .
Testere serisi ilk defa 3D olarak seyirci karşısına çıkıyor ama çok heveslenmeyin .
Bir süre sonra 3D izlediğimizi bile unutturan zayıf etki , fazladan verilecek bilet parasını hak etmiyor .
Filmi 2D olarak izlediğinizde bir şey kaçırmış olmayacaksınız .
Bu haliyle Saw 3D , üçüncü boyutun bilet satışına yaptığı katkıya güvenen ama bir miktar derinlik içermekten ibaret , " Avatar : The Last Airbender " ve " Clash of the Titans " ile birlikte yılın " Böyle olacaksa ne gerek vardı 3D'ye " filmlerinden biri .
Her şeye rağmen , tuhaf da olsa , kendine ait ahlak anlayışına sahip olan Jigsaw'ın aksine , yapımın para kazanmak ve bu sebeple insanların şiddeti seyretme duygularını istismar etmekten başka bir amacı yok .
Jigsaw çoktan öldüğü için yardakçısı Hoffman'ın , zihni sinir procelerinden üretilmişe benzeyen düzeneklerle insanları katletmesini izlemekten hala sıkılmadıysanız bu filmi de seversiniz .
Ama ilk iki filmdeki tat ve dokunun yerinde yeller esiyor benden söylemesi . murattolga@gmail.com / Twitter : murattolga
