Şimdi dönüp arkanıza baktığınızda , tüm bir yaşamınızı değiştiren kararsızlığınızı gözden geçirebileceğiniz ‘o gün'e geri dönmek ister miydiniz ?
Yoksa her şey önceden ‘yazılmıştır ' da , biz ‘o gün'lerde ‘oynayıp ' , hiçbir şeyi değiştiremeden sıramızı mı savacağız ?
Yaşınız kaç olursa olsun aslında nasıl öleceğiniz , kiminle evleneceğiniz , çocuğunuzun olup olmayacağı zaten belirlenmiştir de , öğrenmeniz için ‘o gün'lere ziyaretiniz mi beklenmektedir ? 
Uzay - zaman sürekliliğinde , yaşamamızın ve ölümün anlamlarını çözmeye çalışırken her şey nasıl gerçekleşecekse öyle .
Aslında gidişatı değiştirme kudretimiz yok ve tam da bu nedenle , yaşamak güzel !
Bize kalan en olağanüstü armağan ise aşk : 15 Temmuz 1988 günü , Edinburgh'da üniversiteden mezun oldukları gün , ‘kontrollü ' Emma ve ‘uçarı ' Dexter , kızın dağınık - küçük odasına seks yapmak için girip ‘doğru kimya'yı tutturamadılar .
Ancak , tek kişilik yatakta , uzun bir dostluğun , aslında , birinin ölümüne kadar sürecek ve giderek derinleşecek bir aşkın başlangıcını filizlendirdiler . 
Bir Gün ( One Day ) , onların yirmi yıllık zaman içinde uğradıkları her 15 Temmuz gününe seyirciyi de konuk eden bir öykü .
David Nicholls , kendi romanından uyarladığı senaryoda bu ‘püf noktası'nı detaylandırarak , romantik dram janrına taze bir soluk vermiş .
Bir kere , seyircinin kendi tarihine bakmasını sağlayıp , artık kaç yıl yaşamışsa her yılın o gününü anımsama gücünü harekete geçiriyor .
İkincisi de , her yıl tek bir günü ele alarak , iki on yılda fiziksel ve ruhsal olarak sürekli değişip olgunlaşan iki insanın hayatını anlatma yönünde iddialı bir yapıt sunuyor , önemli ölçüde de altından kalkıyor . 
Empati anlamında ise , özellikle belli bir olgunluğa , otuzlu , kırklı yaşlarına varabilmiş seyirci için , en az bir anı yakalayıp mutlaka kendi hikâyesiyle örtüştürebileceği bir yapı söz konusu : Bazı ‘bir gün'lerde buluşabilen , bazı ‘bir gün'leri ayrı geçiren idealist Emma ile zengin şımarıklığındaki Dexter'ın yaşamlarına başkaları karışacak .
Başarı , çöküş , evlilik , ihanet ve benzeri ‘sıradanlıklarla sınanmalarının ' yanı sıra , dünyanın gündeminde ciddi yer işgal eden bazı kavramlarla tanışacaklardır : Global düzen , yükselen kanser , yeni nesil uyuşturucular , özgürce seks modası , aşağılık televizyon programları . 
Peki , geriye kalan : İşte o öpücük !
Afişte ve kitabın kapağında yer alan , o karedeki öpücük !
Partnerinizin , nefesiyle birlikte hayatı da dudaklarınızdan kalbinize doğru akarken , bazen aniden gelen ölümden gayrı tek gerçeğimiz : Başka birinin olmak ; onun için olmak .
Yani eğer , hep söylediğim gibi , salona girerken duygularınızı dışarıda bırakmıyorsunuz , insana bahşedilmiş bir güzellik olan gözyaşlarınızla ıslanırken yüzünüz mutlu olacaksınız ; çünkü siz de âşık oldunuz ! 
Bir Gün filmi , duyguları sömürmüyor , sağlam bir kadroyla doğru dürüst bir aşk hikâyesi anlatıyor . ‘Başkalaşmış ' İngilizcesiyle ilk dakikalarda yadırgadığımız Anne Hathaway'in de , Jim Sturgess türünden ‘bukalemun ' bir aktörle birlikte hiç sendelemeden ilerlediğini görüyoruz . 
 " Dogma 95 Manifestosu " na uygun çektiği Yeni Başlayanlar İçin İtalyanca ( Italiensk For Begyndere ) ile çıkış yapıp , 60'lar ' tutucu ' İngiltere'sinde otuzlu yaşlarındaki adamın ‘hayat mektebinden ' ders alan 17'lik kızı anlattığı Aşk Dersi ( An Education ) ile Batı'da çok ilgi gören Danimarkalı Lone Scherfig ise , bu kez , yalnızca iyi bir yönetmen .
Çünkü metin , zaten her iyi yönetmenin elinde bu sonucu verebilecek düzeyde .
Andığım filmlerde Bayan Scherfig'in dokunuşlarını ve etkisini hissedebilsek de , Bir Gün , doğal olarak , ‘bir David Nicholl filmi ' olmuş . 
twitter : aliulviuyanik
