Allah , futbol ve eroin üzerine bir film çekmek istiyorum demişti Onur Ünlü .  Limonata başlar başlamaz bu cümle geldi aklıma , zira Ali Atay filmde en azından bu iki temayı kullanmıştı ; futbol ve ezan .
Leyla ile Mecnun’un Mecnun’u olarak çok sevilen bir karakteri canlandıran , ardından yine Onur Ünlü imzalı film ve dizilerde boy gösteren Ali Atay , yönetmenliğine imza attığı Limonata’da da Onur Ünlü ekolünden geldiğini kanıtlar nitelikte bir filmle çıkıyor karşımıza , ancak bu kez filmin yalnızca kamera arkasında .
Aynı zamanda geçtiğimiz haftalarda yeni başlayan ve başrolü Ertan Saban ile paylaştığı dizisi Mutlu Ol Yeter ile de birden fazla ortak noktası var filmin aslında . 
Limonata , ölüm döşeğindeki babasının isteği üzerine , ailenin şimdiye kadar haberinin olmadığı kardeşini bulmaya Makedonya’dan Türkiye’ye gelen Sakip ve babasının son isteğini yerine getirmek için kendisi ile Makedonya’ya gitmesine ikna etmeye çalıştığı kardeşi Selim’in hikayesini anlatıyor .
Sakip karakterini canlandıran Ertan Saban , kendisi de Üsküp doğumlu Makedon Türk’ü olduğundan bu karakter için biçilmiş kaftan .
Zaten filmin senaryosuna da Ali Atay ile birlikte imza atmış .
Oldukça başarılı yaratılmış karakterler eşliğinde bir yol filmine göz kırpan Limonata , Ali Atay’ın babasına ve Ertan Saban’ın genç yaşta kanserden kaybettiği eşi İnci’ye adanmış .
Bu arada Ertan Saban ile ilgili bir detayı yazmadan geçemeyeceğim .
Oyuncu eşini kaybettikten sonra alyansını hiç çıkarmamış ve o günden bu yana yer aldığı tüm projelerde , karakteri çıkarmasını gerektirse bile yüzükle oynamış .
Tabii Limonata’da da bu durum değişmemiş .
Filmin bir diğer ayrıntısı ise geçtiğimiz yıl aramızdan ayrılan Ciguli’nin de konuk oyuncu olarak yer alması .
Limonata’nın biraz sancılı olan tamamlanma süreci uzadığından , Ciguli’yi son kez karşımızda görmek hoş bir sürpriz oldu . 
Gelelim filmin detaylarına .
Limonata , bir kısmı Makedonya’da bir kısmı İstanbul’da çekilmiş sinir bozucu derecede komik sahnelerle bezeli bir film .
Ama tam da bu kadrodan çıkmasını beklediğim , adı gibi tatta bir film .
Serinletici , muzip ve bittiğinde üzen .
Son zamanlarda vizyonda izlediğimiz diğer yerli komedilerle kıyasladığımızda , Limonata’nın çok daha farklı bir kulvarda olduğunu söylemek yanlış olmaz .
Evet o da yer yer küfür ile güldürüyor ancak karakterler öyle gerçek ki , ağızlarından çıkan hiçbir kelime sakil durmuyor ve izleyiciyi rahatsız etmiyor .
Eyvah şimdi Yeşilçam’a bağlayacak diye beklenen bir iki sahnenin ters köşesi ohh çektirirken , filmin ilk yarım saatinde yer alan telefon sahnesi filmin en iyi anlarından biri .
Zaman zaman tempo düşecek gibi olsa hatta düşse de , Limonata , sadece güldürmeyi değil , kalbimize de dokunmayı isteyen bir film ve bu amaca ulaşması da hiç zor olmuyor .
Bu açıdan filmin son yarım saatini sıkıcı bulan genele katılmıyorum . 
Serkan Keskin’in oyunculuğu artık tartışılmayacak bir seviyedeyken , Ertan Saban’ın da kendi topraklarındaki rahatlığı filmin geneline yayılıyor .
Sakip’in amcası Fuat karakterini oynayan , Mutlu Ol Yeter’de de izlediğimiz Makedon oyuncu Luran Ahmedi’nin oyunculuğu da oldukça samimi .
Bu açıdan da bir ilk filme böyle isimlerle imza attığı için , Ali Atay çok şanslı . 
Filmin bence en önemli handikaplarından biri şiveydi .
Makedon şivesi ile konuşulan sahnelerin bir çoğundaki diyalogları , festival kopyasını İngilizce alt yazılı olarak izlediğim için anlayabildim .
Zira vizyon izleyicisinin böyle bir şansı olmayacak .
Umarım izleyici bu konuda benim kadar zorlanmaz .
