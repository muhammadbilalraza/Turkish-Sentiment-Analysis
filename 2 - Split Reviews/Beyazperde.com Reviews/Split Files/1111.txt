2010 Altın Portakal Film Festivali'nde , 25-35 yaş arasında genç yönetmenler ilk uzun metrajlı filmleriyle dikkat çekmişlerdi .
İlk filmi Başka Dilde Aşk ile Kent Konseyi Özel Ödülü'nü kazanan yönetmen İlksen Başarır , bu kez de Altın Portakal'dan ikinci filmiyle ödül almıştı .
Başarır , başrolü de oynayan Mert Fırat ile birlikte yazdığı " Atlıkarınca " nın senaryosu ile yarışmada " En İyi Senaryo Ödülü " nü kazanırken , genç oyuncusu Zeynep Oral da özel ödülü elde etmişti .
Ödüller açıklanmadan bir gün önce filmi maalesef izleyememiş biri olarak Mert Fırat ve İlksen Başarır ile röportaj yapmıştık .
1 Nisan itibariyle bugün film vizyonda .
Çoktan hazır olmasına rağmen , festivallerde gösterilse de vizyon imkanını aylar sonra bugünlerde bulabilen Atlıkarınca , bu uzun süreç boyunca konusundan dolayı epeyce konuşuldu .
Evet , filmin konusu , kanayan ama konuşulmayan bir yaraya parmak basıyor olması nedeniyle , bilinçli bir şekilde uzun süredir konuşuluyor : konu " ensest " , yani aile içi cinsel istismar .
Başka Dilde Aşk'ta da işitme engelli bir karakter üzerinden günümüz insanlarının birbirinden gün geçtikçe uzaklaştığı , iletişimin gün geçtikçe azaldığı bir yaşam tablosu çizmiş ve gerçek bir modern dünya eleştirisi yapmıştı .
Bunu yaparken de işitme engelli bir karakter çizerek farklı bir duyarlılığı da ortaya koymuştu Başarır ve Fırat .
Üstelik film salonlarda da , DVD'lerde de Türkçe altyazılı şekilde yer aldı ve bu yaklaşımla işitme engelli izleyicilerin de gönlünü kazandı .
Artık bir ekip gibi çalışan Başarır ve Fırat , bu ikinci filmde gene birlikte bir senaryo kaleme alıyorlar ve gene bir duyarlılık sergiliyorlar : bu kez merceklerine ensest konusunu alıyorlar .
İlk film , sıradışı , duyarlı ve ciddi konusuna rağmen , romantizm kısmının da içini doğru şekilde doldururuyor ve bir romantik komedi tadı veriyordu .
Temposu yüksek , popüler bir filmdi .
Bu kez ne romantizmden ne komediden ne de tempodan bahsedemeyeceğimiz bir filmle karşı karşıyayız .
Filmde 4 kişilik bir ailenin yaşadıklarını izliyoruz an be an .
Konu hiçbir şekilde yan hikayeler sunmuyor bize , tamamen bu ailenin yaşadıklarıyla ilgiliyiz , müzik neredeyse yok , yavaş anlar var , gergin bir atmosfer var .
Karı - koca - iki çocuk .
Kadın işinde başarılı , aktif çalışan biri , ayrıca pozitif bir kişi , söylenmeyi seven değil , hayatı olduğu gibi kabullenen biri .
Kocasının huysuzluklarına , takıntılarına , zorluklarına aldırmayan , belki de gülen geçen biri .
Çocuklarına karşı oldukça sevgili ve ilgili .
Fakat iş yoğunluğundan dolayı bazen evden uzak kalabiliyor .
Baba karakteri ise anladığımız kadarıyla çok başarılı olmadığı , keyif de almadığı bir işte , sırf iş olsun diye çalışıyor ama amacı başarılı bir şair olmak , kitaplar bastırmak .
Bunun için küçük çabaları var .
Filmin ikinci yarısı ise daha hareketli , daha merak uyandırıcı , hatta artık bomba neyse patlasın diye nefesleri tuttuğumuz anlar oluyor .
Gerçi filmin bir handikapı , bomba neyse patlasın desek de bombanın ne olduğunu biliyor olmamız : bomba ensest .
Üstelik filmin ilk dakikalarında gözümüze çarpan bir konu - spoiler vermek istemiyorum - olayın ensest olduğunu bildiğimiz için , filmin sonuna kadar sürpriz olabilecekken , anında çözülüveriyor .
Bu anlamda filmin ilk dakikalarında , " keşke filmle ilgili hiçbirşey bilmiyor olsaydım , o zaman nasıl bir gözle izlerdim acaba " diye düşündüm .
Filmin en büyük artısı , ensest gibi tabu olan bir konuyu , gayet rahatsız edici bir atmosfer yaratarak ama asla rencide edici bir sahne çekmeyerek , sadece atmosferin gerginliğinden bazı şeyleri tahmin etmemize yaslanarak giden bir yapısı olması .
Oyuncuların başarısı da filmin sahici hikayesini daha da sahici kılmak adına büyük bir artı olmuş .
Filmin zayıf noktası ise yönetmenin , konuya , yani enseste haddinden fazla odaklanmış olması .
Filmde adeta herşey , yolun enseste gitmesi için özellikle ayarlanmış .
Neden böyle bir karakter olduğunun içi biraz boş kalmış olan baba , büyük şehir özleminde biridir ve bir anda İstanbul'a yerleşmeleri için gerekli ortam hazır olur .
Anne , işinde iyice ilerler ve geç saatlere kadar çalışmaya başlar , evde az vakit geçirir .
Bu takıntılı kişinin birtakım gizemli hareketler yapması için uygun tüm ortam sağlanmıştır .
Daha önce de belirttiğim gibi filmde herhangi bir yan hikaye de yoktur .
Dolayısıyla film çok ağır temposuna rağmen aslında hızlıca konuyu enseste getirir , olayı çözmemizi sağlar , flashback'lerle iyice anlatır konuyu ve bitirir .
Bu anlamda temposu daha hızlı , yan öykülerle de beslenmiş ama ensest konusunda bizi daha çok şaşırtacak ve sarsacak bir film izlemeyi tercih ederdim .
Filmde beni sarsan tek sahne ensesti yaşayan kişinin bu konudaki dışavurum sahnesi oldu .
Filmin hikayesindeki bazı gizemler de , şiirler ve kitap alıntılarıyla güzel örülmüş aslında ve gerçekten vurucu bir dil oluşmuş .
Yönetmen ve oyuncuların da röportajlarda altını çizdikleri bir şey var , bu da filmin güçlü yanlarından .
Filmdeki aile orta sınıf ve eğitimli bir aile .
Cehalet ve maddi sıkıntı gibi bir bahanesi yok yaşanan dramın .
Ayrıca oyuncuların ne iş yaptıklarını , hangi siyasi görüşe sahip olduklarını ve bu gibi detayları bilmiyoruz .
Müslüman bir aile olduklarını ama babanın da annenin de dinlerine ait sadece gerekenleri yaptıklarını , ekstra olarak üstüne düştükleri bir dini görüşleri olmadığını üstüne basa basa belli etmiş yönetmen .
Buradaki amacının da bizi önyargılarımızdan arındırmak olduğunu söylüyor röportajlarında .
Konuşulması bile bir tabu olan ensestin cehalete veya alt sınıfa ait bir konu olmadığını , içimizde de bunu yaşayan insanlar olabileceğini bize hissettirmek istemiş , " bizde olmaz " diyerek kaçmamızı engellemek istemiş ve bence başarmış da .
Başka Dilde Aşk'ta olduğu gibi burada da doğal renkler , gerçek mekanlar kullanılarak sade ve doğal bir dramatik etki yaratılmış .
Amatör bir öğrenci filmi tadını veren bazı planlar bile var filmde ve bana kalırsa bunlar hep bilinçli hareketler .
İlksen Başarır'ın yönetmenlikten çok bir hikaye anlatıcısı olarak öne çıkmak istediğini düşünüyorum , temiz planlar çekerek derdimi ortaya koyarım , insanları konuştururum , ekstra teknik işlerle , kurgusal göz boyamalarla işim olmaz der gibi görünüyor bu filmleriyle .
Son zamanlarda bir derdi olan , sinemayı da bir derdi anlatmak için kullanan hem de böylesi genç yönetmen bulmak zor , bu yüzden İlksen Başarır'ın bu iki filmi gibi samimiyetle çekeceğinden emin olduğumuz yeni projelerini dört gözle bekliyoruz .
Not : Bu film de vizyonda Türkçe altyazılı olarak gösterilecek .
