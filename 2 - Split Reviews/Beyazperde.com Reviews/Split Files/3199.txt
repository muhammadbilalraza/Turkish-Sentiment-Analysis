Gelişmemiş ve az gelişmiş ülkelerin kaderinde yazılı olan ' sömürge olma ' ve bazen de ' gizli sömürge olma ' durumunu en derinden yaşayan ülkelerden biridir Cezayir .
İngiltere , İtalya , Portekiz , İspanya , Hollanda gibi sümürgeciliğin kitabını yazmış ülkelerin başında gelen Fransa'nın postalları altında uzun yıllar ezilen bu Kuzey Afrika ülkesi , ' kara kıta'nın makus talihinin bir yansımasıdır adeta .
Cezayir'in 1830'da başlayıp 1962'deki bağımsızlığına kadar süren Fransız dönemi , bu ülkenin tarihindeki ' silinemez kara leke'dir .
Özellikle 2. Dünya Savaşı bitiminden itibaren yaşanan süreç , tam bir soykırım stratejisine işaret eder .
Bağımsızlık isteğiyle harekete geçen ve gerilla savaşıyla haklarını almaya yeltenen Cezayirliler , gelişmiş Fransız ordusunun ( ki içlerinde asimile olmuş Cezayirliler de vardır ) ' ölçüsüz şiddet'iyle yüz yüze kalmışlardır bu dönemde .
İtalyan sinema ustası Gillo Pontecorvo , 1966 yapımı başyapıtı " Cezayir Savaşı " nda ( La battaglia di Algeri ) bu süreci tüm gerçekliğiyle beyazperdeye taşımış ve politik sinemanın zirvelerinden birine imzasını koymuştur .
Florent Emilio Siri'nin yönetiminde hayata geçen " İçimizdeki Düşman "
( L'Ennemi Intime ) projesi ise daha çok işin Fransız boyutu üzerine yoğunlaşmayı deneyen bir çaba olarak dikkat çekiyor .
1950'lerde Cezayir'de bir Fransız müfrezesinde yaşananlara odaklanan öykü , temelde genç ve ' idealist ' yeni müfreze komutanın geçirdiği değişim / dönüşüm üzerinde şekilleniyor .
Cezayirli isyancıların gerilla savaşına karşı sert tedbirler alan ve Fransızların Vietnam'ına dönüşen bölgede rasyonel düşünme yetisini kaybeden askerler arasında ' aykırı ' gibi görünen genç teğmen , süreç içinde yaşadıklarının etkisiyle ' bambaşka ' bir yöne doğru savrulmaktan da kurtulamıyor bu hikâyede .
" İçimizdeki Düşman " , Cezayir'in özgürlük mücadelesini yansıtmak üzerine kurulu bir yapıya sahip değil .
Bunu belli noktalarda hissettirse de , derdinin temelde bu olmadığını açık seçik söylüyor film .
Bu noktada Pontecorvo'nun " Cezayir Savaşı " ndan oldukça uzaklara düşüyor yapı olarak .
Savaşın birey üzerinde yarattığı etkinin resmini çekmeye çalışıyor ve olayın psikolojik boyutunu sergileme niyetiyle çekildiğini hissettiriyor .
Florent Emilio Siri'nin ilk filmi " Bir Dakikalık Sessizlik " te ( Une Minute de Silence ) de başrolü üstlenen Benoît Magimel , hikâyenin merkezinde duran Teğmen Terrien karakterinde değişim / dönüşüm meselesini bize geçirebilen bir performans sergilerken , aynı meseleyi farklı bir boyutta yaşayan Çavuş Dougnac karakterinde Albert Dupontel de benzer bir yetkinlikle yaklaşıyor kompozisyonuna .
Özellikle bu iki adamın / aktörün ruhsal durumları üzerinden yürüyen entrika , savaşın her daim ' çarpık ' yüzünü sergileme noktasında başarılı bir yol haritasına sahip . '
Kurallarından arındırılmış savaş'ın bir aşamadan sonra ' insanlıktan arınma'yı da peşi sıra getirdiğini işaret ediyor yapım .
Ama tüm bunların müsebbibinin ' sömürgeci zihniyet ' olduğunun altının yeterince çizildiğiniyse söylemek mümkün değil .
Filmin finalinde verilen rakamlarsa işin boyutunu göstermesi açısından önemli , ama ' vurgu'nun eksik kaldığını da kabul etmek gerek .
Dünyanın dört bir yanında yaşanmış / yaşanan özgürlük mücadelelerin ' öze dönük ' dinamiklerini belli oranda verebilen , bir miktar Michael Cimino'nun " Avcı " sını ( The Deer Hunter ) hatırlatan bir yapının ardına takılan , insan ruhunun kırılganlığı / esnekliği üzerine tumturaklı cümleler kurabilen , en önemlisi de savaşın her türlüsünü bir kez daha lanetlememize fırsat veren " İçimizdeki Şeytan " , eksik ve gedikleri olmasına rağmen ' hissettiriş ' kabiliyetiyle izlenmeyi hak eden bir çalışma .
Sömürgeciliğin kanla bezeli doğasını ilk elden ve bir kez daha tespit etmesi de cabası .
