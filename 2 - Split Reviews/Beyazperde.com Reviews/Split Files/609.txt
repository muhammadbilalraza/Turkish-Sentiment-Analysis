Korku sinemasının en azından bir kesim için modern Wes Craven’ı olan James Wan , 2013 tarihli Korku Seansı sayesinde yepyeni bir akımın önünü açtı .
Gerçekte yaşanmış korkutucu tecrübeler üzerinden anlattığı hikayeler ile ilerleyen Wan , Ed ve Lorraine Warren’ın doğaüstü ile savaşını paylaşarak işe başlamıştı .
Bilinmeyen güçler tarafından tehdit edildiğini söyleyen kişilerle yaşadıkları , gazetelere bile konu olan karı koca , böylece bizlerin de hayatının bir köşesine yerleşmiş oldu .
Testere filmiyle ilk çıkışını yapan yönetmen , bu ikilinin macerasını anlatarak açtığı yeni korku yolunda stüdyoları da mutlu etti . 
Ruhlar Bölgesi , Ruhlar Bölgesi Bölüm 2’nin ardından gelen Korku Seansı , bir yandan dayandığı göreceli gerçeklik , diğer yandan sağlam oyuncular ve kaliteli bir teknik ekip sayesinde bir evrene dönüştü .
2016’da gelen ve ilk bölümden de güçlü bir film olan Korku Seansı 2 ise sıradaki karanlık masalların işaret fişeği oldu .
Nitekim yine gerçek bir Warren olayından alınan şeytani bebek Annabelle hikayeleri , bahsini ettiğimiz evrenin gezegenleri arasında yerini aldı .
İngiltere’de geçen ikinci seansın en korkutucu sürprizi , İblis Rahibe de bu sonbahar aylarının taze gezegeni . 
Malum rahibenin filmine yönetmen olarak seçilen isim , evli , mutlu ve yeni çocuklu bir ailenin , İrlanda kırsallarında yaşadığı folklorik dehşeti anlattığı filmi The Hallow ile tanınan Corin Hardy .
Bir aile babasının , yeni doğan bebeği için verdiği , rahatsız edici ve çok karanlık bir direnişi aktaran , bunda da hedefine ulaşan isim , Dehşetin Yüzü’nün ardında duruyor .
Hem artılarıyla , hem de bolca eksisi ile . 
Seansın ikincisinde ruh halimizi daha beter bozan iblis Valak ; görünen yüzü ile Rahibe kimdir , nedir , saklandığı bu suretin bir nedeni var mı ve diğer pek çok sorunun yanıtı için gideceğimiz film Dehşetin Yüzü .
Süper kahraman filmleri misali , her yıl şaşırtmayı amaçlayan , bir yanda da genişlemeyi hedefleyen dehşetler bütünü .
Farklı inanç ve kültürlere ait bir öğe olsa da , şimdiye kadar masum ve genellikle yaşını başını almış sevimli kadınlar olarak tanıdığımız rahibeleri ters düz edip , cennet yerine cehennemi simgeleyen bir figür yapan bu evrenin en güncel hikayesi ise şöyle : Romanya , sene 1952. Kent yaşantısından uzakta , oldukça eski bir manastır ve burada yaşayan rahibelerden birinin intiharı ile şok yaşayan diğer din insanları .
Katolik Kilisesi’nin yolladığı , intiharın ardında ne var sorusuna cevap bulmak için gelen Rahip Burke ( Demian Bichir ) ve kendini Tanrı’ya adamaya karar vermiş , yemin etmeyi bekleyen genç Irene ( Taissa Farmiga ) .
Sadece varlığıyla bile insanı geren , çıkıp temiz hava alma ihtiyacı getiren manastırdaki iblis Valak ( Bonnie Aarons ) . 
Büyük bir merakla beklediğimiz Dehşetin Yüzü’nün konusu ( ne yazık ki ) bu satırlarla sınırlı kalmış .
Senaryo yazarı Gary Dauberman , standart bir sahne kurup , üstüne de çok boyutlu olmayan karakterleri serpiştirmiş .
Keza gizemi arttırmak ve Korku Seansı evrenine dair daha çok detay maksadıyla iyice eskilere taşımış bizi .
Yönetmen Corin Hardy de bu geleneği devam ettirerek , muazzam bir işçilikle filmini tamamlamış ancak aynen Dauberman gibi kahramanlarının üzerine eğilmemiş .
Ana hikaye Rahip Burke , Irene ve yolculuğun nefeslenme özelliğini taşıyan Frenchie ( Jonas Bloquet ) etrafında dönüyor diyebiliriz .
Manastırın sırları ortaya çıkmasın diye önüne çıkan herkesi avlayan , sürekli karanlık köşelerde bekleyip , dostlarımızın üstüne atlamayı bekleyen Valak , ürkütücü koridorlar , salondayken tek başına bile germeyi başaran ses efektleri ve bolca jump scare girişimi .
Tahmin edeceğiniz gibi zıplayıp duran , Mulholland Çıkmazı’ndaki Evsiz rolüyle yüreğimizi ağzımıza getiren Bonnie Aarons .
Namı değer İblis Rahibe Valak ! 
Açıkçası bu film , ben ve nice korku severin büyük bir merakla beklediği , bir yandan da beklemesek daha mı iyi dediğimiz bir projeydi .
Netice ise ne tam bir hayal kırıklığı oldu , ne de korkudan nefessiz bırakacak bir şölen .
İlginç bir şekilde Dehşetin Yüzü için “kaçırılmış bir fırsat” da diyemiyorum , zira artılar ve eksiler birbirine olabildiğine yakın .
Görevini yerine getiren , lakin düzgün bir senaryo , adam akıllı bir hikaye ve karakter çalışmasıyla çok uzun yıllar boyu kendisini hatırlatacak bir gezegen söz konusu . 
Gidin , izleyin , gerilin , rahatsız edici görselliğin ve karanlığın tadını çıkartın , Valak ile ilgili soruları da aradan çıkartmış olun .
Ürpertiniz bol olsun ! 
burcinaygun@gmail.com
