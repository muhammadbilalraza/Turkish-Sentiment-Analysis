Başparmak ; başta Amerika Birleşik Devletleri olmak üzere tüm gelişmiş toplumlarda gözle görülür bir şekilde artan sorunlara eğilen bir gençlik filmi .
Amerikan Pastası tipinde , kimi problemleri görmezden gelen , bazı gerçekleri örtbas etmeye çabalayan ve çeşitli kuralları hiçe sayıp sadece eğlendirmeyi amaçlayan filmlere kıyasla son derece onurlu bir çalışma olduğunu özellikle belirtmek gerekiyor .
Başparmak ; elle tutulur sonuçlara ulaşan , sinemasal gereklilikleri yerine getiren , başarılı bir gençlik filmi .
Başparmak ; anlatımının genel çizgisi itibariyle Mürekkep Balığı ve Balina'yı anımsatıyor .
Kimseyi ilgilendirmeyen son derece kişisel bir hikaye gibi başlıyor ama dakikalar geçtikçe , toplumsal sorunların altını çizen , aile , arkadaşlık , cinsellik gibi konularda bazı öneriler getiren , ciddi ikazlarda bulunan bir yapıya bürünüyor .
Ve sonuçta ; günümüz gençliğinin karşılaştığı temel sorunlara ( çekirdek aile yaşantısının olumsuz etkileri , madde bağımlılığı , iletişimsizlik , ilgisizlik ) dair önemli çıkarımlar sunan , yer yer eğlenceli , yer yer dramatik bir film olmayı başarıyor .
Başparmak'ın iyi bir filme dönüşmesini sağlayan en önemli etken , senaryosu . Walter Kirn'in romanından uyarlanan senaryonun en belirgin özelliği ; karakter gelişiminin , hiç sarkmayan , akılda soru işaretleri yaratmayan bir yöntemle yapılandırılmış olması .
Hikayenin altı ana karakteri de tam anlamıyla birer karakter olmayı başarıyor .
Asla yapay tipler değiller .
Yaşıyor olması muhtemel , davranışları makul çerçevelere oturan ve hikaye geliştikçe , zaman aktıkça , yeni durumlara göre yeni tavırlar takınan capcanlı birer portre çiziyorlar .
Altı ana karakterin en önemlisi ; davranışlarındaki değişimin hikayenin özünü meydana getirdiği Justin .
Hâlâ parmağını emme alışkanlığına sahip 17 yaşındaki Justin'in yeni deneyimleri ve çevresindeki insanların yaşam biçimleri ışığında Amerikan gençliğinin korkuları , endişeleri , ilgi alanları bir bir ekrana geliyor .
Olgunlaşma sürecindeki yıkımı ve yeniden yapılanması anlatılan Justin'i oynayan Lou Taylor Pucci'nin performansı da Başparmak'ın iyi bir film olmasını sağlayan ikinci önemli etken .
Pucci , Justin karakterinin korkularını , çekincelerini , hırsını , sevgisini ve nefretini yansıtmakta son derece başarılı .
Tilda Swinton ve Vincent D'Onofrio'nun ilginç bir ikili olduklarına da şüphe yok .
Keanu Reeves ise oynadığı karakterle özdeşleştirilmekte en çok zorlanılacak kişi .
Sıradışı yöntemlerle tedavi uygulamayı seçen guru rolünün Reeves'e yakışmadığını düşünüyorum .
Justin Cobb'un ve çevresindeki insanların aydınlanma sürecini anlatan ve bu yolla günümüz dünyasına keskin eleştiriler getiren Başparmak'ın bir diğer artısı da esprileri .
Cobb'un yaşadıkları marjinal bir istikamette ilerledikçe ( özellikle filmin başları ) ortaya muazzam ' durum esprileri ' çıkıyor .
Fakat filmin sonlarına doğru film eğlenceli yanından sıyrılıp , dramatik bir seyir almaya başlıyor .
Gelişmeler üzerine düşündükçe , filmin aslında hüzünlü bir hikaye anlattığı ortaya çıkıyor .
Yine de oldukça komik sahnelere yer veren bir film Başparmak .
4 milyon dolarlık bütçesine bir yığın ünlü ismi çekmeyi başaran güzel bir senaryoya sahip olan Başparmak , başrol oyuncusu ve ilginç espri anlayışıyla hem eğlendirmeyi hem de düşündürmeyi başaran iyi bir film .
Aynı zamanda ; haysiyetli bir gençlik filmi ya da ailelere bir şeyler anlatan bir komedi - drama nasıl olmalıdır sorusunun Mürekkep Balığı ve Balina ile beraber de cevabı .
