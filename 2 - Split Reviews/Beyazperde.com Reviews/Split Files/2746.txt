Sokaklarında çetelerin kol gezdiği , köşe başlarında uyuşturucu pazarlıklarının yapıldığı , neredeyse bambaşka bir anayasanın hüküm sürdüğü Amerikan kenar mahalleleriyle , hemen hemen her John Singleton filminde karşılaşırız .
Daha yirmi üç yaşındayken ilk filmi Boyz'n the Hood ( 1993 ) ile hem en iyi yönetmen hem de en iyi senaryo dalında Oscar'a aday gösterilen Singleton , bu başarının ardından Amerikan getto hayatını her filminde gözler önüne sermek gibi bir misyon edinmiştir sanki .
Ancak ilk filminde gösterdiği performansı başka hiçbir filminde de göstermeyi başaramamıştır .
Yönetmenin son filmi Dört Kardeş ( 2005 ) , yine alıştığımız tarzda bir yapı üzerine oturtulmuş .
Evelyn Mercer , suç oranının tavan yaptığı sokaklarda , annesiz babasız büyüyen farklı ırktan dört küçük çocuğu evlat ediniyor .
Onları sıkı aile bağları içinde yetiştirmeye ve onlara iyi bir hayat kurmaları için gerekli terbiyeyi vermeye çalışmış Evelyn'in , yıllar sonra yaşanan ani ölümü ise beraberinde iç içe geçmiş bir olaylar dizisi getiriyor .
Gözlerini intikam bürümüş dört kardeşin , annelerinin ölümünün ardında yatan sırrı çözmeye çalıştığı filmde , oyuncular arasındaki muhteşem iletişimin , seyirciye yaşatılmak istenen duygu yoğunluğuna katkısı sonsuz .
Ancak filmin , içinde her türlü malzemeyi barındırırken takındığı apolitik tavır , koltuğunda şimdi önemli bir şeylerden bahsetmeye başlayacaklar belki de diye bekleyen seyirciyi muradına erdiremiyor .
Hayatı , ikisi siyah ikisi beyaz dört çocukla geçen sosyal hizmetler görevlisi bekar , beyaz bir kadın , bir soygun sırasında Hintli bir kasiyerle beraber infaz edilircesine öldürülüyor .
Ve her gün karşı karşıya kaldığımız onca haber , böyle bir olayın ardından kafamızda ırkçılıkla ilgili bir soru işaretinin kendiliğinden belirivermesine yol açıyor .
Hele hele işin içine bu tarz bir ölümü devletin cezalandırma sistemine güvenmeyip kendi yöntemleri ile çözmeye çalışan dört kardeş , sokak çeteleri , kara para ve kirli polisler girince film kendiliğinden politik bir temele oturuyor .
Ancak yönetmen John Singleton , film boyunca bütün bu olaylar zincirini ne ırkçılığa , ne kanunların yetersizliğine , ne de çete savaşlarına bağlıyor .
Bütün olan biten gözleri intikamdan başka bir şey görmeyen dört kahramanın şehrin sokaklarında western - vari bir hava içinde düşmanları ile çatışmaya girmelerinden ibaret oluyor .
Bir filmde , derinine inilmeyecek bir hikayenin daha fazla aksiyon sahnesi ve daha sert bir anlatımla işlenmesi seyirciyi daha memnun edecek bir durumdur belki de .
Aksi takdirde izleyenlerin filme olan ilgisini kaybedip , aklından başka düşünceler geçirmeye başlamasını önlemek çok zor olabilir .
Yönetmen John Singleton'ın , Dört Kardeş’te , Evelyn'in ölümünü ve ardından yaşananları sadece çift taraflı bir intikam oyunu olarak işlemesi saygıyla karşılanabilir ve kendi tercihi olarak algılanabilir .
Ancak hikayenin nasıl işleneceği ve nereler bağlayacağına dair alınan bu karar , daha hareketli ve daha hızlı bir anlatımı da gerekli kılıyor .
Ve filmde , hikayenin en başından itibaren , intikam dürtüsüyle yanıp tutuşan kahramanlarımızın , ilerleyen dakikalarda kendilerini içinde buldukları dedektiflik oyunu filmin temposunu düşürüyor .
Yapılan onca araştırmanın ardından karakterlerin ellerine geçen sığ bilgiler ise seyirciyi pekte tatmin etmiyor .
Dört Kardeş’te bütün bu olay karmaşası arasından sivrilen ve seyirciyi peşinden sürükleyen ise muhteşem tasvir edilmiş karakterler .
Filmde , Mercer kardeşlerin her biri öylesine hikayeye adapte olmuş , karakteristik yapıları öylesine doğru çizilmiş ki seyirci yaptıkları hiçbir harekette veya verdikleri hiçbir tepki de tereddütte düşmüyor .
Karakterlerdeki bu sahicilik duygusu filme de yansıyor ve düşen tempoya , dağılan ilgiye rağmen seyirci filmin peşini bırakmıyor , ona bir şans daha veriyor .
Karakterlerin gelişen olaylar karşısında verdikleri tepkilerin filmin gidişatını da değiştirebilecek kadar kuvvetli olması ise hikayeyi son derece güçlendirebilecek bir unsur .
Ancak bu durumun göz ardı edilmesi ve filme hareket getirebilecek böylesi bir unsurun gerektiği kadar kullanılmaması film için bir kayıp .
Karakterleri ön plana çıkaran ve onları kuvvetlendiren en önemli özelliklerden biri ise oyuncular arasındaki harika iletişim .
Mark Wahlberg , Andre Benjamin , Tyrese Gibson ve Garrett Hedlund tarafından canlandırılan Mercer Kardeşler , oyuncular arasında yakalanan uyum sayesinde son derece içten ve iyi tasarlanmış karakterlere dönüşüyorlar .
Ve bu durum Dört Kardeş’i içerikle ilgili bazı kusurlarına rağmen izlenilesi bir film haline getiriyor .
