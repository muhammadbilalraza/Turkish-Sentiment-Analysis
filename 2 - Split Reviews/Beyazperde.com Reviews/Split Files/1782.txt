Aydın Sayman'ın son yönetmenlik denemesi Janjan'ı bir Güneydoğu filmi zanneden çok kişi var sanırım .
Küçük Ege kasabalarında geçen filmlerin farklı tonlarda lanse edilmesine alıştık herhalde .
Sıcak , sevimli Ege hikayeleri anlatmak nedense prim yapıyor .
Sayman'ın bu Ege tanımı klişesine rağbet etmemesine sevindim .
Televizyon seyircisinin aşina olduğu iki genç oyuncusu ( Hatırla Sevgili'den Berk Hakman ile Genco'dan Selen Seyven ) ve tam bayrama denk gelen vizyon tarihi sayesinde seyircinin ilgi göstermesi beklenebilecek olan Janjan'ın , aslında Batı Anadolu'da geçen bir aşk filmi olduğunu insanların daha fazla fark etmelerini sağlayabilmek gerek önce .
17 yaşındaki Güzel , ailesi tarafından belli bir arazi karşılığında Murtaza'ya verilir .
Murtaza , köydeki gençlerin ve hatta imam nikahlı yeni karısının bile ' dede ' olarak hitap edeceği yaşta olmasına rağmen Güzel'i eve kapar .
Fakat Murtaza yalnız yaşamamaktadır .
Almanya'ya çalışmaya gitmiş olan Ahmet , zihinsel engelli kardeşi Sadık'ı Murtaza'ya emanet etmiştir .
Sadık'ın kasaba halkı arasındaki lakabı Janjan'dır .
Aynı evde buluşan iki genç aşık olurlar .
Şimdi , bu " aşık olurlar " kısmında benim tereddütlerim başlıyor .
Film , bu iki gencin aşkının anlaşılması ardından kasaba halkının nasıl yüz değiştirip onları kınadığını ve bu aşka yaşam hakkı tanımadığını anlatmak derdinde .
Janjan açısından , bu ilk bakışta bir aşk muhakkak .
Daha o noktada da sorun başlıyor zaten .
Güzel'i ilk gördüğü anda Janjan'ın yüzüne plan bile kesilmiyor .
Hatta kamera o an karakterin yüzünü görebilecek bir noktada bile değil .
Berk Hakman'ın o anda bir oyun yaptığını anlıyoruz sırtından bile ama o oyunu göremiyoruz .
Daha ilk andan gözlerimizin , algımızın bu arayışı tatmin edilmiyor .
Sonrası ise çok daha farklı açılardan düşündürücü .
Zihinsel engelli durumuna paralel olarak , Janjan'ın bakışlarında biraz tekinsiz ve doğrusu pek sevimli de olmayan bir hal var .
İşte Güzel'e de böyle bakıyor Janjan .
Sonra , kasabanın gençleri sürekli evin etrafında dolanıp kızı izlemeye başlıyor ve onu elde edebilmek için Janjan'ı kandırmaya çalışıyorlar .
Sürekli cinsel içerikli muhabbetler yapıp porno filmler izleterek , Janjan'ı tahrik ediyorlar .
Amaçları hem sapık gözü ile baktıkları Murtaza'ya bir ders vermek , hem de Janjan'ın Güzel'i evden çıkarmasını sağlayıp , ondan faydalanmak .
Fakat aklına bir kez cinsellik sokulan Janjan , kendi başına hareket etmeyi tercih ediyor ve aşktan başka bir şey cereyan ediyor perdede .
Diyelim ki , izlediğimiz görüntüler yeterince vurgulayamasa da , Janjan'ın kıza ilk görüşte aşık olduğunu kabul ettik .
Ve ediyoruz da , anlıyoruz yine bunu .
Fakat Güzel'in Janjan'a aşık olması kısmı ne olacak ?
Kızın tarafından düşünecek olursak , zaten istemediği bir eve zorla gelin gelmiş .
Burada zeka özürlü bir genç yaşıyor .
Bu genç sürekli tecavüz edecekmiş gibi kendisine bakıp sırıtıyor ( kusura bakmayın ama perdede gördüğümüz sadece bu ) .
Daha sonra onu banyoya çekip yarı çıplak karşısına çıkıyor ve " gel beni yıka " der gibi bakıyor .
Sonra dikiş dikerken onu öpmeye kalkıyor .
En son tarlada elma toplarken bacağına sarılıyor .
Ve her niyeyse , aralarında sadece bunların geçtiğine şahit olduğumuz bir süreç boyunca , kız Janjan'ın kendisine aşık olduğunu anlayıp bütün bunlardan hiç rahatsızlık duymuyor .
" Biliyorum , seviyorsun beni " diyebiliyor .
Aralarında hiçbir romantik yakınlaşma başlamadan , genç kızın normalde rahatsız olması gereken , korkması gereken sahneler onun da aşık olma süreciymiş gibi bize sunuluyor .
Sonra da cinsel ilişkiye giriyorlar ve kız hamile kalıyor .
Aslında oldukça geniş bir süreci anlatan filmde , olaylar bu noktadan sonra iyice hızlı gelişiyor .
Kızın hamilelik sürecini birkaç dakikada aşıp doğuma varıyoruz .
Bu süreçte zaten Janjan'ı Güzel'den uzak tuttuğunu anladığımız Murtaza , doğumun gerçekleştiği akşam da genci evden kovuyor .
Yani , kızın hamile kaldığı cinsel ilişkinin ertesinde de ikisi arasındaki aşkın filizlendiğini görmüyoruz perdede .
Bu aşamalar hızlıca geçiliyor çünkü .
Filmin geri kalanı zaten kasaba halkının bu birlikteliğe karşı tepkisi etrafında dönüyor .
Bütün bunların sonucunda da perdeye aslında bir aşk yansıdığını , afişte yazdığı gibi masum veya yönetmenin yakalamaya çalıştığı tonda masalsı bir aşk izlediğimizi söylemek mümkün değil .
Ve filmin finali düşünülürse , amaç kesinlikle destansı bir atmosfer yaratmak .
Şunu eklemek zorundayım ki , çok da güzel bir final bu .
Seyirciyi memnun etmek için en önemli koz , iyi bir finaldir ya .
Janjan'ın final kısmı gerçekten etkileyici .
Çünkü yönetmen ve senarist sadece anlatmak istediği aşk hikayesini ilahi denebilecek bir sona bağlamakla kalmıyor burada .
Başından beri ikiyüzlü , acımasız bir topluluk olarak çizdiği kasaba halkına da didaktizm tuzağına düşmeden , gözümüze sokmadan ders veriyor .
Kimse çıkıp onlara " siz şöylesiniz , siz böylesiniz " demiyor .
Onlar da belki anlamıyorlar hatalarını .
Ama öyle bir şekilde değişiyorlar ki , hepsine kızgınlık duyan biz seyirciler de rahatlıyoruz derslerini aldıkları için .
Fritz Lang'in Öfke ( Fury ) filmini hatırlatan ( iki film arasında birden çok paralellik kurmak mümkün ) linç girişiminin başını çeken , muhafazakar bir yetişkin ve genç delikanlılar takımı da rollerinde son derece inandırıcılar .
Onların sahiciliği de filmin son kısımlarının gücünü besliyor .
Keşke o aşkı başından beri öyle bir anlatsaymış da , finalinin gücü de hepten artsaymış diye düşünüyor insan .
Bütün bunların yanında , filmin bir de Almanya ayağı var .
Janjan'ın abisi Ahmet'in bu ülkede yaşadıklarını da azar azar izliyoruz arada .
Kendisi Almanya'da bir hayat kurmuş .
O ülkenin vatandaşı bir bayanla evlenmiş ve çocuk sahibi olmuş .
İşini kurmasına yardım eden tarikata artık haraç vermek istemiyor .
Fakat bu yüzden sıkıntı yaşıyor .
Filmin bu ayağı da bir yerden sonra hızla ilerliyor ve Janjan'ın öyküsüne bağlanıyor .
Bu noktada , Ahmet'in çalıştırdığı dükkanı satıp ülkesine dönmesi , bana fazla kolay bir çözüm gibi geliyor .
Peşindeki adamlardan bu kadar kolay kurtulması mümkün değil diye düşünüyorum .
Aslında kolay da olabilir başındaki beladan bu şekilde kurtulması .
Fakat bunu görmemiz lazım .
Hikayenin o kısmıysa bize gösterilmiyor .
Çünkü Ahmet'e senaryoda biçilen tek işlev , Türkiye'ye dönüp Janjan'a yardım etmesi ( ya da bu durumda edememesi ) .
Zaten ana hikayemizden kopuk olan bir yan öyküyü hareketlendirmek için de bu tarikat baskısı eklenmiş işin içine .
Belki bu yüzden o öyküyü tamamlamaya gerek duyulmamış .
Ancak o zaman da şunu sormak gerekiyor : Filmin başından itibaren bir Almanya yan öyküsü işletiyorsunuz ama nasıl sonuçlandığını atlayıp bize göstermiyorsunuz .
Sonra bu yan öykü gelip ana öykümüze bağlanıyor .
Ama kahramanımıza kimsenin yardım etmediğini , onun çözümsüz bırakıldığını vurgulamak istediğiniz için bu abi karakteri de onu ortada bırakıyor .
Yani , aslında hiçbir işe yaramayacak bir yan öykü için mi harcandı onca vakit ?
Hem de birçok başka süreci , filmin iskeletini oluşturan aşkı işlemeye vakit ayıramamışken .
Bu karakteri filmden topluca çıkarıp Murtaza'yı Janjan'ın diyelim ki uzaktan bir akrabası yapsaydınız da yeterli olmaz mıydı ?
İşte böyle sorularla dolu Janjan .
Bu denli uzun bir süreci 90 küsur dakikaya sığdırmanın yolu bulunamamış belli ki .
Aydın Sayman'ın mizansen kurmak konusunda çok başarılı olduğunu söylemek de zor doğrusu ve birçok duygusal vurguyu kaçırdığını gözlemliyoruz .
Ortaya çıkan duygusal boşlukları oyuncular da dolduramayınca , ortaya eksik bir film çıkıyor .
Fakat bir aşk hikayesi olarak yetersiz kalsa da , küçük bir kasaba üzerinden toplumların genel ikiyüzlülüğünü , muhafazakarlık kisvesi altında barındırdıkları fesatlığı anlatmak noktasında başarısız olduğunu söylemek zor Janjan'ın .
Ve yukarda da dediğim gibi , başarılı finali sayesinde salondan belli bir memnuniyet duygusuyla ayrılmanızı da sağlıyor .
