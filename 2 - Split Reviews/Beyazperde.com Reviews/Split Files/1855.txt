Yerli komediyi seversiniz , sevemezsiniz ; o seyircinin damak tadına kalmış bir iş ama bu ülkede filmi vizyona girdiğinde kayıtsız kalamayacağınız 3-5 isimden biri şüphesiz ki  Ata Demirer .  Senaryosuna da imza attığı Eyyvah Eyvah serisinin ardından , filmografisinin yedinci uzun metrajlı işi Niyazi Gül Dört Nala  ile bu Cuma bir kez daha sinemalarda .
Yaşı yeten kitlenin televizyon ekranlarından anımsayacağı Niyazi Gül karakteri , ömrünü hayvanlara vakfetmiş bir veteriner doktordu .
Her bir skeçte ekrana çıkarttığı hayvanlara orijinal espriler yapıp , “ayı hayvanı , kertenkele hayvanı ” gibi tabirlerle konuşmasıyla , efendi duruşu ve karakteristik gülüşüyle tanınmıştı .
15 sene sonra gelen Niyazi Gül , artık bir profesör ve hatta ders verdiği fakültede ana bilim dalı başkanı .
Aynen skeçlerindeki gibi öğretim üyeliğini de oldukça yaratıcı derslerle sürdürüyor ; artan zamanda da dedesinden miras kalan mucizevi bir formül üzerinde çalışıyor .
Bu anlamda kafamızda az çok bir eskiz kalan karaktere iyi bir arka plan çizildiğini belirtmek gerek .
Filmin henüz başlangıcındaki çocukluk sahneleriyle ve ilk 20 dakikada gelen olay örgüsüyle Niyazi Gül karakterini daha yakından tanıma şansı sunuluyor seyirciye .
Velhasıl mütevazı hayatıyla tanıdığımız profesörün “azıcık aşım kaygısız başım” düzeni , at yarışı tutkunu ultra zengin Sultan Şahmerdan ve mafya babasından bozma Rıza Kabakoz'un kapışmasına meze oluyor .
Bir iddia uğruna herkes henüz deneme aşamasındaki gizli formülün peşine düşüyor .
Ondan sonra gelsin şamata , gırgır !
Çekimlerinin çoğu İzmir’de ve İzmir’in dokusuna uygun gerçekleştirilen yapımın aslında başrol oyuncuları ve esas fikri hayvanlar alemi .
Ata Demirer mesaj kaygısının yoğunlukla hissedildiği senaryosunda Niyazi Gül’e bir karakter olarak ağırlık verirken , filmin asıl duygusunu asla es geçmiyor .
At yarışlarına , gerçek kürklere ve keyfi avcılığa karşıtlık konuları bir yanda , diğer yanda sıkça tekrarlanan “hayvanla hayvan olmak” fikri filmin farklı sahnelerine aynı tonda yedirilmiş .  Bu da karakterlere tutarlı bir süreklilik kazandırıyor .
Demirer’in yanı sıra Vedat Özdemiroğlu , Öğünç Ersöz ve Cihan Ceylan’ın ortak imzasını taşıyan senaryonun ilgiyi hak eden diğer noktası ise Levent Ülgen’in canlandırdığı Rıza Kabakoz karakterinin Yeşilçam’ın tozlu sayfalarından fırlamış olması .
Selvi Boylum Al Yazmalım’ın İlyas’ından Dila Hanım’ın Karadağlı Rıza’sına aklınıza gelebilecek bütün tipik Yeşilçam kabadayılarını tek adamda toplayan Rıza Kabakoz’un 3 diyalogdan birinde film başlıkları ile konuşması , yeri geldiğinde başarılı esprilere kapı açmış .
Demet Akbağ’ın Sultan Şahmerdan’ı ve Şebnem Bozoklu’nun kenar mahalle dilberi Hediye’si ise maalesef kasti abartısı bir noktadan sonra eğlendirmeyen , rahatsız eden karakterler .
Son bir ilave olarak da yönetmen Hakan Algül’ün önceki işlerine bakarak sahne geçişlerinde birkaç tık daha etkili yöntemleri insanın gözü arıyor .
Henüz karakterin oyunu , duygusu tam bitmeden yapılan kesmeler ve anlatımı bölen geçişler ster istemez kopukluk yaratıyor .
Müzikleri de bu tondaki macera - komediye uygun düzenlenen filmin , en güzel bölümü ise finale doğru gelen metamorfoz hikayesi .
Fazla sürpriz bozan vermemek adına detayına giremeyeceğim bu bölüm , gerçek İzmirlilerin “Tabii ki ya ! ” tepkisi verecekleri müthiş bir sürprizle taçlanıyor .
Filmin prodüksiyon kalitesi ise gözümüzün alıştığı BKM bankörlüğünü yansıtıyor .
Geçtiğimiz yıldan bugüne Ata Demirer komedisini özleyenlere  Niyazi Gül Dört Nala haftanın en komik alternatifi olarak sinemalarda !
