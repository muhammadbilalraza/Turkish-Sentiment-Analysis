Charlie İş Başında , genel olarak baktığımızda klasik Amerikan gençlik filmleri türüne uygun bir konuya sahip olan ama ilerleyişiyle birlikte şaşırtıcı derecede farklılaşma gösteren , birçok gençlik filmiyle karşılaştırılmayacak derecede ilginç bir film .
Doğrusu Amerikan sinema endüstrisinin eğlence amacı güden , içi boş ve ticari filmlerle bol bol örnekler kattığı bu türe ait filmler vizyona girerken olumsuz bir önyargının tehdidi altında kalıyorlar .
Bu tür filmlerin doğal olarak vazgeçilmezi olan ' lise çağındaki öğrenciler ' arasında asilerin , okulu asanların , dalaverecilerin , atılgan ve takılganların oluşturduğu bir kontenjan hep olmuştur .
Charlie , bu kontenjana hafifçe göz kırpar gibi görünse de iyimserliği , her şeyin doğrusunu yapmayı veya söylemeyi huy edinmişliğiyle , korkusuzluğu ve cin fikirliliğiyle gayet orijinal bir tipleme olarak çıkıyor karşımıza .
Kurnazca kendisini okulunun yeni psikiyatristi konumuna getirip hem dürüst tavsiyeler , hem de güçlü reçeteler dağıtmaya başladığında sınıf arkadaşlarını , okul müdürünü ve kendi hayatının potansiyelini enteresan şekilde kullanmaya başlıyor .
Mutluluk düşkünü olan Amerikalıların bu uğurda bağımlısı haline geldikleri ve bir döneme adını verecek kadar demirbaş haline getirdikleri Prozac’ın açtığı o kavramsal yoldan da ilerliyor film .
Varlıklı bir lise öğrencisinin banyo koltuğu psikiyatrisine dönüştüğü süreçte , toplumun her kesimini etkisi altına alan ürkütücü yalnızlık ve sonsuz endişeye karşı hassasiyetlerine , minyatür bir örnekle şahit oluyoruz .
Zekâsını kullanmasını çok iyi beceren , duygusal anlamda da farklı bir görüntü çizen Charlie , bu enteresan hassasiyeti komik ve duygusal bir mücadeleye dönüştürüyor .
İnsanların , görünüşte rasyonel görülen bu kusurlu terapi uygulamasında , tıpkı medet umduğu falcının ağzından çıkan her lafta yüreği hop hop eden kadercilere nasıl dönüştüğünü görüyoruz .
Yeni geldiği okulda kaale alınmayan Charlie , psikiyatrisinden duyduklarını arkadaşlarına satmaya başlıyor .
Sattığı şeyler bununla da kalmıyor .
İçinde Prozac’ın da bulunduğu ilaçları bir represant rahatlığıyla çevresindekilere pazarlıyor .
Önceleri sorunlarla dolu bir kuşağın terapisti konumunda olmaktan keyif duyan Charlie , zamanla bunun taşınması zor bir yük olduğunu anlıyor elbette .
Film anarşik tavrı , zekice ayrıntıları ve Amerikan gençlik filmlerinde bolca güdülen popüler olma kaygısı üzerine yaptığı hicivle türdeşlerinden fazlasıyla farklılık gösteriyor .
Bu nedenle ortaya çıkan işe ortalama bir gençlik filmi yakıştırması yapmak mümkün değil .   Jon Poll ilk yönetmenlik denemesinde büyük laf edip didaktikleşecek bir konuyu gayet eğlenceli ve hazmedilebilir bir biçimde sunuyor bizlere .
En beylik tanımla film için kullanılması pekala mümkün olan ' eli yüzü düzgün , vasatı aşan ' gibi tanımlamaları kenara ittirecek kadar sempatik .
Gençlik çağındaki kabına sığmama , keşif ve merak duyguları , harekete geçme ve uygulama cesareti bir karakter üzerinden muadili olan çok az filmde böylesine iyi işlenmiştir .
Elbette bunda genç oyuncu Anton Yelchin’in de yeteneklerinin payı var .
Yetişkin kadrosunda bulunan Robert Downey Jr . da her rolün hakkını fazlasıyla veren bir oyuncu olduğunu bu filmde de kanıtlıyor .
