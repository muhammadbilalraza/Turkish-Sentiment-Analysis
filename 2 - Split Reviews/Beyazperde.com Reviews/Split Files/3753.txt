Elias cennetin batıda olduğuna inanan ortadoğulu bir genç .
Tam olarak nereli olduğunu öğrenemiyoruz .
O’nu Türk sananlar oluyor ; belli ki buralardan veya biraz daha doğudan .
Kendi ülkesinde hayatının bir değeri olduğuna inanmıyor olmalı ki , ölümü göze alarak tehlikeli bir gemi yolculuğuna çıkıyor .
Batı hayali bir baskınla suya düşer gibi olunca , suya atlayan kendisi oluyor ve batılı turistlerin doldurduğu bir tatil kampının kumsalında buluyor kendini : Kaçmış , ölümden dönmüş ; nereye gideceğini bilen ama nasıl gideceğini bilmeyen bir göçmen olarak .
Kumsalda gencimizi karşılayan bütünüyle çıplak aileler olur .
Sayısız çıplaklar kampından birine gelmiştir .
Burası aslında Elias için arzu duyduğu Avrupa’nın açık seçik bir özeti gibidir .
Cinsel özgürlüğün bir uzantısı olan ’çıplaklık hakkı’ özgürce yaşanmaktadır burada .
Batı’nın sunduğu özgürlüklerden biridir .
Fakat bu özgürlükten yararlanabilmek için , bir kamp tatili satın almanız gerekmektedir .
Bu özgürlüğe soyunmanın yüklü bir bedeli vardır yani .
Neyse , Elias için kaçışın ilk adımı keyifli olur .
Tatil kampında polis tarafından aranıyor olsa da , göçmen bir çalışan olarak gizlenmesi zor olmaz . ’Kaşlı gözlü’ bir yabancı olarak , yabancı istismarının başka bir yönüyle tanışır burada .
Özellikle tatil yörelerinde tüm yabancıları seks işçisi olarak gören batılı ’gözle’ .
Bunun acısını da çeker , durumu kullanmayı da bilir .
Herşeye rağmen batılı yaşam tarzının esrik ve gevşek yönleriyle tanışmıştır henüz .
Bu eğlence kültüründe bir yeri olduğuna inanır ve Paris’e doğru yolculuğa başlar .
Her adım bir öncekinden daha zorlu olacak ve usta sinemacı Costa - Gavras’ın çizdiği yolculuğun rengi batıya doğru iyice kararacaktır .
Hatta filmin esas meselesi gibi gözüken göçmen sorunu , Elias’ın geçici olarak girdiği fabrikada yaşadıklarını da kapsayacak ve ’Cennet Batıda’ , günümüz dünyasında ezilenlerin acı şarkısına dönüşecektir .
Costa - Gavras’ın , bu son derece ilginç ve düşündürücü filmi , 76 yaşındayken çektiğine inanmak güç doğrusu .
Bir kere bir sinemacının 76 yaşında yorucu bir sete adım atması bile tek başına alkışlanacak bir durum , bir de ’Cennet Batıda’ gibi orijinal ve izleyene yenilik hissi veren ( Fatih Akın etkisini de anmak gerek ) bir filme imza atınca , ayrıca bir tebrik etmek gerekiyor galiba .
Eh bazı ödüller böyle durumlar için var .
Batılı sinemacılar için göçmen sorunu 21. yüzyılın önemli meseleleri arasında .
Genç kuşaktan sinemacılar arasında da göçmenlik olgusunu ciddiye alanlar var ; fakat özellikle eski kuşak sinemacılar batıda yaşanan değişimi daha iyi gözlemledikleri için , bu işi daha fazla önemsiyor .
Yönetmenin olgun bakışı da filmi karanlık ve umutsuz benzerlerinden ayırmayı başarıyor .
Özellikle filmin tatilcileri konu edinen ilk bölümleri , sessiz dönem komedileri ile seks komedileri arasında bilinçli bir yol arıyor kendine .
Kahramanımızın başına , bir otelde yaşayan ve konuşulan dillerin hiçbirini anlamayan en alt rütbede bir otel çalışanın başına gelebilecek her şey gelmesine rağmen , bazı sahnelerde acı acı gülüyoruz .
Gavras ’Ege’ye tatile giden batılı’ konseptinin tüm klişelerini sergiliyor çünkü .
Fakat Elias düşe kalka , bata çıka Paris’e yaklaştıkça ; film de renk değiştirmeye başlıyor .
Bir kere mevsim değişiyor .
Tekinsiz Avrupa yolları buz kesmeye başlıyor .
Elias Paris’te yapacağı bir iş görüşmesini düşünerek içini ıstmaya çalışsa da , bu öyle kolay olmuyor . ’Kara’ ikliminin sömürücü yapısını da daha iyi keşfediyor .
Cehennem nasıl doğuda bir bombanın ismiyse , Cennet de batıda pahalı bir otelin ismi sadece .
Şüphesiz bir göçmenin ’cennette’ tutunması , yükselmesi imkansız şeyler değil .
Ama karanlık içindeki küçük parlamalar resmin tamamını aydınlatmayı başaramıyor .
Güneş kayboluyor önce , hava kapatıyor ve düşman bir kar geliyor .
Kahkahaların yerini siyah göçmenin bekar odasındaki sahici şarkıları alıyor .
