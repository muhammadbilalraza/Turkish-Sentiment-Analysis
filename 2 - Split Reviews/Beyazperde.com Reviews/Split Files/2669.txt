“Yaz ortasında Noel filmi mi olur ? ” diye sormamızı mümkün mertebe önlemek için Zamanda Yolculuk adıyla vizyona giren bu İngiliz animasyonu , neresinden çekerseniz çekin sonuçta bir Noel filmi , kaçış yok .
Kahramanımız , Kuzey Kutbu’nda yaşayan bir elf .
Ahırda geyik pisliği temizlerken , Noel Baba için çalışan mucitlerin arasına katılma hayali kuruyor .
Bir takım icatları da var ama bunlar şirket tarafından hep tehlikeli görülmüş .
Haksız da sayılmazlar çünkü son icadını sergilemeye çalışırken tüm Kuzey Kutbu’nda elektriklerin bir süre için gitmesine ve güvenlik sistemi çöktüğü için de kötü adamların Noel Baba’nın gizli şehrini bulmasına yol açıyor . 
Son dönem çocuk filmlerinde en sık karşımıza çıkan eğitici öğretici mesaj şu şekilde özetlenebilir herhalde : “Kendiniz olun , kim ne derse desin farklılıklarınızdan utanmayın , bu hayatta kendi kimliğinizi ve amacınızı bulmanız her şeyden önemli ! ” Zamanda Yolculuk ( Saving Santa ) da buna odaklanır gibi başlıyor fakat kısa süre sonra mesaj filmin zamanda yolculuk entrikasının gerisinde kaybolup gidiyor .
Bu yaptığım ille de olumsuz bir tespit değil aslında .
Çünkü filmi biraz olsun kurtaran , bu bilimkurgusal tarafı … 
İngiliz yapımı olmasına rağmen büyük ölçüde Hindistan stüdyolarında , Hintli animatörler tarafından gerçekleştirilmiş bu filmin ne tekniği ne de mizahı pek başarılı sayılmaz .
Salt teknik açıdan bakıldığında , düzgünce hayata geçirilmiş bir animasyon ama bu alandaki teknoloji o kadar ilerledi ki izlemeye alıştığımız benzerlerinin sağladığı detay zenginliği ve gerçeklik hissine yine de ulaşamıyor .
Zengin İngiliz mizahına da rastlamak mümkün değil .
Son derece demode esprilerle filmin - yetişkinlerden geçtim - çocukların ilgisini çekmesi bile zor .
Araya giren bayat pop şarkıları da durumu kurtarmıyor .
Yani filmi ayakta tutan tek şey ( eğer orijinal dilinde , Martin Freeman’ın seslendirmesiyle izleme şansınız da yoksa ) zamanda yolculuk teması . 
Filmdeki kötü adamın gayesi , Noel Baba’nın nasıl tek bir gecede onca evi dolaşıp hediye dağıtabildiğini keşfetmek .
İşin sırrı , zamanda yolculuk yapabilen bir kızak !
Noel Baba kaçırıldığında , kahraman elfimiz bu kızakla zamanda birkaç saat geriye giderek gizli şehirlerinin açığa çıkmasını engellemeye çalışıyor .
Çocukların kafasını fazla karıştırmayacak şekilde , basit bir olay örgüsü kurulmuş .
Sinemada bugüne dek çok iyi örneklerini izlediğimiz zamanda yolculuk alt türünün üzerine yeni , şaşırtıcı , heyecan verici bir şey de katmıyor .
Fakat aynı kabus gibi günü birkaç sefer en baştan yaşamak zorunda kalan elfin macerasını biraz olsun eğlenceli , izlenebilir kılıyor . 
Ejderhalara , Legolara , Pixar kahramanlarına alışmış yeni nesil çocukları için ne kadar ilgi çekici bir film olur bu , kestirmek zor .
Kendi ülkesi İngiltere’de bile pek izlenmemiş sonuçta .
Fakat “Biraz büyüsün de çocuğuma Geleceğe Dönüş serisini izleteyim ! ” gibi hevesleriniz varsa mesela , fazla zorlamayacak bir alıştırma turu olarak Zamanda Yolculuk adlı bu Noel filmi pekala iyi bir başlangıç olabilir . 
Twitter : aliercivan
