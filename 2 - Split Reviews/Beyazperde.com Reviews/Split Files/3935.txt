İsminde " ve " geçen filmleri severim çünkü bu tarz filmlerin bize yönelteceği iki ana karakter vardır ve izleyici olarak birinin yanında yer almamız istenir .
Ama burada filmin ibresinin zaman zaman saptığını söyleyebiliriz .
Sally Potter daha çok deneysel filmler çekmeyi tercih ettiğinden ,  Bir Hayalimiz Vardı / Ginger & Rosa filmografisinde daha ‘bildik ' bir tanımlamayla anılacak büyük ihtimalle .
Ama yine de kadının yönünden bakan , cinsiyetin yüklediği roller açısından Potter izleri taşıyan bir film .
Filmin atmosferi bir hayli etkili , Soğuk Savaş ve cinsel devrimin birbirini tetiklediği 1960’lı yıllarda geçiyor ve üs olarak İngiltere seçilmiş tabii !
1945’te Hiroşimaya atılan atom bombasının görüntüleriyle açılış yapan film bir yandan da karşısına bir doğum sahnesi koyuyor hatta bir değil iki !
Londra’da doğum yapan iki kadının halleri hem ölüme inat doğum olarak algılanabilir , hem dünyanın değişik noktalarındaki değişik telaşlara yoğrulabilir hem de doğumla başlayan bir kader birlikteliğine kadar uzatılabilir .
Gerçekten de öyle oluyor , film Ginger ve Rosa üzerine kurduğu hikayeyi zaman atlatarak 1962 yılına getiriyor bir anda .
Soğuk savaş gerilimi , nükleer silahlanmanın bir tehdit noktasına ulaşması ve sokaklarda yapılan protesto eylemleri , bombaya karşı yürütülen nefret söylemleri …
Film bir şekilde bu politik söylemi sırtlanıp giderken bir yandan da aile kavramı ve bunun evlatlar üzerindeki etkisi üzerine derin şeyler söylemeye çalışıyor .
Ginger ve Rosa çocukluktan gelen arkadaşlıklarını , ergenlik çalkantısı ve değişim rüzgarları arasında dengede tutmaya çalışan iki genç kız .
İkisinin de hayatında oturmuş bir anne figürü varken baba figürleri gayet dağınık .
Zaten Rosa'nın babası o küçükken evi terk edip gitmiş , Ginger’in babası ise yakışıklı o oranda birikimli ve savaş karşıtı bir yazar .
Ginger rol model olarak babasını seçiyor , ona hayran ve onun gibi aktivist olmak istiyor .
Ama babanın olumlu tavrını bizim gözümüzde iki şeyin yıktığını söyleyebiliriz .
Karısını yani Nat’i pek de umursamıyor Roland , daha çok genç öğrencileriyle özellikle de kızlarla vakit geçirmeyi seviyor .
Bu da devrimci gelenekten gelen bir erkeğin toplumsal karizmatik misyonuyla aile içi ya da kişisel feodalitesinin çatıştığına dair küçük ama etkili bir anekdot sunuyor Potter’ın gözünden .
Diğeri ise aynı zamanda iki kızın da farklılaşmaları adına .
Ginger politik olarak yolunu daha sağlam çizerken , Rosa terk edilen annesi gibi olmamak için daha ' kadın ' olmayı seçiyor ve kayıp baba imajı yerine Roland’ı sevgili olarak koyuyor .
Bu ne kadar ayrışmanın eşiğinde olsalar da iki kızın bağları neredeyse koparıyor .
Babasını en yakın arkadaşına kaptıran Ginger bunalıma giriyor .
Tabii burada feminist dizginleri elinde bulunduran Potter’ın tüm hıncını karısını üzen , kızını hayalkırıklığına uğratan ve hatta Rosa’yı duygularının etkisi geçtikten sonra yalnızlığa terk eden Roland’dan çıkardığını düşünüyoruz .
Biraz da öyle aslında .
Toplumsal söylemlerle kişisel çıkarlar uyuşmaz söylemi çıkıyor tabii buradan .
Yani kendimizi kalabalıklar içinde farklı hatta mükemmel ifade edebiliriz ama asıl önemli olan iç dünyamızda ne kadar samimi , açık ve özgürlükçü olduğumuzdur …
Tıpkı sosyal medyanın iki yüzü gibi .
İki kızın özgürlük algısını sekteye uğratanın çok yakın bir rol model olması da tehlikeyi çoğu zaman uzakta aramamak gerektiğine dair Pottervari bir söylem !
Ginger & Rosa iki genç kızın politik eksenli ( bana göre siyasi dalgalanma daha ön planda olmalıydı ) bir atmosferde kendilerini bulmalarına örnek teşkil edecek birtakım donelerle kişiliklerine ilişkin derin ayrışmayı da ortaya koyuyor .
Örneğin ; Ginger daha ayakları yere basan , başı sıkıştığında destek alacağı ve politik argümanları hayatına daha fazla monte edebileceği bir yolu seçiyor , Rosa kadınlık hallerine ve bu hallerin erkek üzerinde etkisine fazlaca saplandığı için ne  yazık ki etrafındaki kadınlar gibi ; en çok da annesi gibi bir hayata geçiş yapıyor .
Belki de bu döngüden tek yırtan Ginger oluyor .
Babasının yarattığı hayal kırıklığının belli bir etkisi olsa da asıl politik bilinç ve belki de feminist korunma içgüdüsü ona bunu yaptıran .
Yani içindeki devrim ve direniş duygusu !
O anlamda seyirciyi karakterleriyle özdeşleştirecek , Ginger ve Rosa'nın açmazlarında fazlaca dolaştıracak bir film . twitter . com / BanuBozdemir
