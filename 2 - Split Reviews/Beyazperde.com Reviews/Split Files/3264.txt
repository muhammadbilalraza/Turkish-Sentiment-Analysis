1940'lı yıllarda gazetelerin ' arkadaş arıyorum ' sayfaları aracılığıyla iletişim kurdukları yalnız kadınları kandırıp , gereğinde öldürmek suretiyle mal varlıklarını ele geçiren Ray Fernandez ve Martha Beck'ten kurulu ' Yalnız Kalpler ' Çetesinin hikayesi bugüne dek birçok farklı yapıma konu edildi .
1970 tarihli " The Honeymoon Killers , "
Meksika yapımı " Deep Crimson " ve " Cold Case " dizisinin 4. sezonunda yer alan " Lonely Heart " bölümü ilhamını hep Ray Fernandez ve Martha Beck'in öyküsünden aldı .
2006 tarihli Todd Robinson filmi " Yalnız Kalpler " i tüm bu yapımlardan ayıran en önemli özellik yönetmenin Ray ve Martha'nın hikayesini kara film türünün anlatım unsurlarını ve tipik ikonografisini kullanarak dile getirmesi .
Filmde , karısının intiharının ardından cinayet davalarında pasif bir rol oynamakla yetinen dedektif Elmer Robinson'ın Ray Fernandez ve Martha Beck'in peşine düşmesiyle gelişen olaylar anlatılıyor .
Esrarengiz bir intihar olayını karısının ölümüyle bağdaştıran tecrübeli dedektif , meslektaşlarının uyarılarına rağmen çözmeye çalıştığı davayı kişiselleştirmeden edemiyor .
Gerçek hayatta yönetmen Todd Robinson'ın büyük babası olan Elmer Robinson , çözüme ulaştığını hissettikçe karısının ölümünü kabullenmeye bir adım daha yaklaşıyor .
Ray ve Martha'nın problemli kişiliklerini ve hastalıklı aşklarını Elmer Robinson'ın hikayesine paralel olarak anlatan filmin ilk dakikalarında öncelik karakterlerin iç meselelerine ayrılmakta .
Todd Robinson'ın kara film türünün özünü oluşturan bu tip iç çatışmalara verdiği önem , " Yalnız Kalpler " in başarılı bir kara film reprodüksiyonu olduğunu hissettirmekte .
Kimliği belirsiz bir anlatıcının arka plandan yükselen sesi eşliğinde açılarak kara filmlerin vazgeçilmez anlatım özelliklerinden birini tekrar eden film , ışık - gölge oyunları ve tekinsiz kadrajlarıyla kara film türünün özgün sinema dilini sahiplendiğini kanıtlamakta .
Diğer yandan , Todd Robinson'ın özellikle filmin ilk dakikalarında bütünüyle sahiplendiği bu atmosferi gidişatın tamamına yayma konusunda ciddi problemleri olduğunu üzülerek itiraf etmek gerek .
Bir noktadan sonra kara film türünün karakteristik özelliklerini bir kenara bırakıp , kendisini öykünün heyecanına kaptıran Robinson , filmin görselliğini giderek tutarsızlaştırmakta .
Öykünün ilerleyen aşamalarında karakterlerin kişisel yolculuklarından çok birbirleriyle olan yüzeysel temaslarına odaklanan ve konunun derinliğini yeterince iyi yansıtamayan yönetmen , " Yalnız Kalpler " i nitelikli bir kara filmden çok ortalama bir polisiyeye dönüştürmekte .
İşin güzel yanı , " Yalnız Kalpler " kedi - fare kovalamacasına elverişli hikayesi ve izleyenlerin heyecanını körükleyen kırılma noktalarıyla kara film türünden bağımsız bir polisiye olarak da mümkün mertebe sürükleyici bir yapım .
Filmin senaryosunda da imzası bulunan yönetmen Todd Robinson'ın , anlatılan hikayeye sürükleyici bir ritim katması , tam ilgimizi kaybetmeye başladığımız anlarda gidişata bizi öyküye bağlayacak yeni mücadeleler eklemesi tüm kusurlarına rağmen " Yalnız Kalpler " i izlenesi kılıyor .
Bununla birlikte , oyuncu kadrosunda yer alan ünlü isimlerin de filmin izlenebilirliğine olan katkısı yüksek .
John Travolta , James Gandolfini , Jared Leto , Salma Hayek , Laura Dern ve Scott Caan gibi profesyonel simaları aynı çatı altında toplayan film , popülerliğini de büyük ölçüde bu kadroya borçlu .
Ancak saydığımız isimlerin kendilerinden beklenen güçlü performanslarla , " Yalnız Kalpler " i seyredenlerin zihinlerinde iz bırakan bir yapıma dönüştürdükleri söylenemez .
Öncelikle gerçek hayatta aşırı kilolu bir kadın olan ve bugüne kadar çekilen tüm filmlerde kilolu aktrisler tarafından canlandırılan Martha Beck rolünde izlediğimiz Salma Hayek , dış görünüşüyle filmin dokümanter havasını büyük oranda alaşağı etmekte .
Ancak duruma iyi tarafından bakmak gerekirse " Yalnız Kalpler " in Ray Fernandez ve Martha Beck'in öyküsünü belgeselvari bir yaklaşımla dile getirmek gibi bir çabası da yok aslında .
Dolayısıyla etkili bir ' femme fatale ' çehresine bürünen Hayek'in abartılı kıvrımları ve çarpıcı makyajıyla filmde yansıtılan Martha Beck karakteriyle görsel bir uyum içinde olduğu iddia edilebilir .
Fakat Hayek'in aynı uyumu canlandırdığı karakterin dengesiz ruh halini , saplantılı aşkını ve psikopat eğilimlerini ortaya koyarken tutturduğu söylenemez .
Keza , karizmatik ve problemli bir dedektif portresi çizmesini beklediğimiz John Travolta'nın pasif performansının ve Jared Leto'nun motivasyonu düşük oyunculuğunun da büyük hayal kırıklığı yarattığını belirtmekte fayda var .
James Gandolfini ve Scott Caan arasındaki eğlenceli uyumu yeterince su yüzüne çıkartamayan Todd Robinson'ın bu ayrıntıyı gözden kaçırmış olması ise oldukça üzücü .
Anlayacağınız " Yalnız Kalpler , " sıkı bir kara film reprodüksiyonuyla değil ortalama bir polisiye hikayeyle karşılaşmak isteyenleri olabildiğince memnun edebilecek bir yapım .
Ancak sinema tarihinde oldukça sık dile getirilen ilgi çekici bir hikayeyi beklendiği gibi otobiyografik yanı kuvvetli , içten ve yoğun bir anlatımla dile getiremeyen Todd Robinson'ın esaslı bir performansıyla karşılaşmak için yönetmenin gelecek projelerine odaklanmakta yarar var .
