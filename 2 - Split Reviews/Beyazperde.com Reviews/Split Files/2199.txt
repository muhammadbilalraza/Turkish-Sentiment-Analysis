John Green'in kitaplarını beyazperdede görmeye kendimizi alıştırsak iyi ederiz .
Hatırlarsanız Green'in başarılı gençlik romanı Aynı Yıldızın Altında geçtiğimiz yıl aynı isimle beyazperdeye uyarlanmıştı ve tüm dünyada yarattığı etki şaşırtıcı derecede büyük oldu .
Gelen bu başarı yapımcıları çok sevindirmiş olacak ki Kağıttan Kentler ile aynı popülerlik hedeflenmiş .
Bilen bilir bu zamana kadar Kağıttan Kentler John Green'in en kötü romanı olarak lanse edildi , sonuç ne olacak hepimiz göreceğiz .
Filmin kahramanları Quentin ve Margo çocukluktan beri arkadaş . Quentin , Margo'ya umutsuzca aşık ama Margo kafasına göre yaşayan , hiçbir şeyi umursamayan kısacası ideallerinin peşinden gitmekten korkmayan genç bir kadın .
Arkadaşlık ilişkileri büyüdükçe zayıflayan bu ikilinin arasındaki bağ , bir gece Margo'nun Quentin'den yardım istemesiyle tekrar alevleniyor hatta ikili suç ortağı oluyor .
Bir şeylerin değişeceğinden çok emin Quentin , ertesi gün Margo'nun kayıplara karışmasıyla onu bulmak için bıraktığı ipuçlarını takip etmeye başlıyor .
Ağlamayacak insanı bile ağlatmayı başaran Aynı Yıldızın Altında'nın dramından Kağıttan Kentler'de bulmayı arzuluyorsanız , üzülerek söylemeliyim ki o dramı bu filmde bulamayacaksınız .
John Green’in adı neredeyse sözlükte “gözyaşı” olarak tanımlanacak hale gelmişken ilginçtir ki Kağıttan Kentler aralara serpiştirilmiş zeki esprilerle bezeli eğlenceli bir yol , bir arkadaşlık hikayesi .
Uzaktan klasik gençlik filmi gibi duruyor olabilir ancak yakından bakınca çok daha fazlasına sahip .
Nerd diye tabir edebileceğimiz bir gencin , güzel kıza aşık olma hikayesinden öte , bir kendini bulma hikayesi .
Dürüst olmak gerekirse Kağıttan Kentler yepyeni bir şey söyleyen ya da klişelerden tamamen kurtulmuş bir film diyemem ama fazlasıyla gerçek bu filmin farklılığını farketmemek imkansız !
Klasik Amerikan gençlik filmleri gibi başlayıp devamında aslında öyle olmadığını yüzümüze tokat gibi çarpan Kağıttan Kentler asıl bu yönüyle övgüyü hakediyor .
Senaryo , Aşkın 500 Günü , Şu An Muhteşem gibi yavan olmayan aşk hikayelerinin anlatıldığı filmlerin senaristleri Scott Neustadter ve Michael H. Weber'a teslim edilmiş .
Filmdeki birkaç olay hızlıca geçiştirilmiş gibi gözükse de diyalogların deneyimli ellerden çıktığı çok aşikar .
Senaristler kitaptaki hikayeye sadık kalarak ayakları yere sağlam basan bir uyarlama yazmış .
Oyuncu seçimleri ise filmle ilgili en başarılı şeylerden biri .
Oyuncuların filme kattığı sıcaklık izleyiciyi çok güzel sarıyor ve filmin içine çekiyor . Quentin rolünde izlediğimiz Nat Wolff önümüzdeki yıllarda adından daha çok söz ettirecek gibi çünkü henüz 21 yaşında olan Wolff başarılı bir oyunculuk performansına imza atıyor .
Aynı Yıldızın Altında filminde yan rolde izlediğimiz Wolff'un , İngiliz model Cara Delevingne ile olan uyumu ise filmi izlettiren bir başka unsur .
Oyunculukta çok yeni sayılan Delevingne de idealize edilmiş " özgür " kadın rolünün hakkını fazlasıyla veriyor diyebilirim .
Margo’nun hikayesi gibi duran film aslında Quentin’in hikayesi .
Gözümüzde büyüttüğümüz , hatta “mucize” olduklarına inandığımız kişiler aslında sıradan birer insan ve asıl mucize kendimiziz mesajı veren Kağıttan Kentler gençlere kendi hayatlarının kontrolünün kendi ellerinde olduğunu bir kez daha hatırlatıyor .
Çok büyük beklentilerle gidilmezse Kağıttan Kentler bu yaz sıcaklarında eğlenceli vakit geçirmek için en doğru seçim . twitter . com / ekinlimonj
