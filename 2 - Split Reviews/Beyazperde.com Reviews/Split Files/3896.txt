Saçtığımız ‘kötülük tohumları’nın haddi hesabı yokken ‘ahlâk bekçisi’ kesilmek , tam da bizim fıtratımıza uygun bir şey .
Önümüze gelen her şeyi ‘kazanılmış hak’ olarak görüp , başkalarının hayatına ‘gardiyanlık’ yapmak da ; suçu sağlıksız beynimizdeki damarlardaki pıhtılara atmak da .
Anlayacağınız , ‘kötülük’ o kadar da kaçtığımız bir şey değil , aksine ne kadar yakın olursak kendimizi o kadar ‘iyi’ hissettiğimiz bir şey .
Hatta o kadar ‘iyi’ hissediyoruz ki , kötülüğü içselleştirip ‘iyilikmiş gibi’ sunmaya başlıyoruz bir noktadan sonra .
Ezilenlerden ezenlere kadar geniş bir yelpazede yaptığımız araştırma ( böyle bir şey yok ) şunu gösterdi bize : Yelpazenin her bir santiminde konuşlanan kitleler , diğerlerine olduğu kadar kendi zümresine de acımasız davranıyorlar .
Sınıfsal öfke / nefret , tabii ki tetikleyici bir unsur olarak kendini orta yere atıyor , ama ‘sınıf içi’ hak ihlalleri de azımsanamayacak bir orana sahip .
Bunların yarattığı ‘acıtıcı’ etkinin sınıfsal çatışma temelli olanlardan çok daha büyük setler çektiğini söylemeye bile gerek yok !
Nadirdir , ‘kötü’ olduğunu kabul edip bunu ‘iyi’yle harmanlayarak ‘doğru’ bir sonuca ulaşanlar .
Aslı Özge’nin üçüncü filmi “Ansızın” ( Auf Einmal ) da ‘nadir olmayan’ bir insan evladını merkeze alarak araştırmamıza ufak bir katkıda bulunuyor .
Aslında yönetmen , önceki filmi “Hayatboyu”nda işaretlerini vermişti bu katkının , sonuçların onu bu noktaya savuracağını tahmin edemese de ( belki de etmiştir ) . ‘İtilenler’ ve ‘çekilenler’ diye basitçe ikiye ayırabileceğimiz insansı yaratıklar , tıpkı bu filmde de gördüğümüz gibi , birbirlerine gelin / damat verme konusunda pek de tereddüt etmeyen bu iki güruhun ‘fluluk’unda bir oraya bir buraya çarparak yollarını bulmaya çalışıyorlar .
Aslı Özge , Defne Joy Foster’ın ‘esrarengiz ölümü’nün yarattığı tablodan hareketle projelendirdiği “Ansızın”la bu yaratıkları adeta bir laboratuvara kapatarak üzerlerinde deney yapıyor .
Deneyin sonuçları , her ne kadar üzerimizde denenmiş gibi bir izlenim bıraksa da , ‘pişkinlik’ konusunda elimize su dökülemeyeceği için sırtımızı dönüp garbın afakına bakar halde bulabiliyoruz kendimizi .
Seren Yüce’nin “Rüzgarda Salınan Nilüfer”iyle de yakın akrabalık bağları olan “Ansızın” , Almanya’da çekilmiş olmasına rağmen coğrafya ayrımı yapmadan insanoğlunun suratına tüküren bir film .
Toplumun katmanları arasında da hiçbir ayrım yapmıyor , hiçbir kitleyi kayırmıyor , hatta bir adım öteye giderek “Topunuzun mezarına tüküreyim ! ” diyor adeta .
Hikâyedeki karakterlere baktığımızda , bu ‘lanet’ten kurtulabilen herhangi bir insana rastlayamıyoruz . ‘Masumiyet’in tüm sözlüklerden çıkarılması gerektiği sonucuna varmak da kaçınılmazlaşıyoruz bizim için .
Erkek / kadın ayrımına da yer yok Aslı Özge’nin ‘cehennem’inde .
Evet , başkarakter erkek belki , ama onun eylemleri / fikirleri çatışadursun , çevresindeki her ‘cins’e de arka arkaya tokatlar atılıyor film boyunca .
Yönetmen , katmanlar arasında gezinirken ortak paydayı ‘kötülük’ olarak belirlediği için bundan kaçış yok , herkes birikenden payına düşeni alıyor .
Sevgili , arkadaş , anne , baba , avukat , ölen kadının kocası ve hatta küçük kızı , herkes ‘soykırım’ suçlusuna dönüşüyor zaman içinde .
Küçük kızın neredeyse bir ‘iblis’e dönüştüğü sahne , insanın özüne insen de ‘iyilik’ bulamayacağını işaret ediyor sanki .
Çaresiz kılıyor bizi .
Vadesi dolmuş insanlık , “Ansızın”da olanca kifayetsizliğiyle arzıendam ederken , Aslı Özge bir an olsun ‘umut yolculuğu’na çıkarmıyor karakterlerini . ‘Mazeret’ üretmekle mükellef insan , her kötülüğünü bu kavramla açıklamayı tercih ediyor , ‘saflık’ numaralarına yatıyor , kararmış ruhunu afişe edecek açıklar vermemeye çalışıyor , imzaladığı ‘sözleşme’nin maddelerini gizliyor .
Yönetmense onun ‘samanaltı dinginliği’nin şifrelerini çözüyor ve seyirciye ‘öfke nöbetleri’ geçirtiyor .
Silikleşmiş , parantez içine alınmaktan bıkmış insan , ‘patlama’ hamlesini hem içeriden hem de dışarıdan yapıyor ve Woody Allen’ın “Kahire’nin Mor Gülü”ndeki ( The Purple Rose of Cairo ) gibi bir ‘etki / tepki’ modeli bekliyor bizi .
Perdeden içeri sarkan karakter , “Aynıyız ! ” diyerek aklamaya çalışıyor kendini ve biz de “Aynıyız ! ” diyerek onaylıyoruz onu .
Aksi takdirde ‘hayattan emekli olmak’ bekliyor bizi zira .
İstediğimiz kadar ‘sevimlilik muskası’ pozları takınalım , kötülükle irtibatımızdan kurtulmamız mümkün değil . “Ansızın” , bu fotoğrafı net biçimde önümüze koyduğu için kimilerince ‘sevilmeyecektir’ kuşkusuz .
Kimse aynaya baktığında ‘canavar’ görmek istemez , ‘dünyanın en iyi insanı’na bakmak ister .
Aslı Özge’nin filmi , hiçbir anında size ‘iyi’ hissettirmiyor , aksine ‘bütün günahların anası’na dönüşüyorsunuz giderek .
Ayağınızın altındaki zeminin kayıp gittiğine şahit oluyor , sonsuz boşlukta ‘salınan bir nilüfer’den hallice bir ruh haline saplanıp kalıyorsunuz .
Yıpratıcı bir deneyim olduğu kuşkusuz , “Ansızın”ı izleme sürecinin .
Farkındaysanız ( tabii ki farkındasınız ) , bu yazıda karşınıza filmin hikâyesine dair pek bir şey çıkmadı .
Bunun nedeni , filmin kayda değer bir hikâyesi olmaması değil kesinlikle .
Aslı Özge , özenle oluşturduğu atmosferi tutarlı bir bütüne kavuşturma konusunda epeyce yetkin bir görünüm sunuyor ve hikâyesinin ayrıntıları arasında gezinirken ‘kolaycı’ bir yöntem belirlemiyor .
Belki biraz ‘sert’ giriyor bize , ama anlattığı hikâye de çok uygun bu sertliğe .
Köşe kapmaca oynamıyor filmin hiçbir anında , bulmaca çözmeye de yöneltmiyor seyirciyi .
Bir adam , bir eylem / eylemsizlik ve bir çevreden ibaret resmi ‘bozuyor’ .
Herkesin ‘mükemmel’ sandığı bu resmin bozulması / kazınması gerek çünkü . “O gece , her şeyi değiştirdi ! ” diye bir slogan da bulunabilirdi “Ansızın” için , yüzeyden baktığınızda ‘doğru’ da görünebilirdi bu .
Ama o gece değişen hiçbir şey yoktu aslında , var olanı ‘görünür’ kılmaktan başka bir şey değildi o gecenin değiştirdiği .
Evet , hikâyeye dair birkaç işaret fişeği de bıraktık buraya .
Başka da yapabileceğimiz bir şey yok !
Bu fişekleri takip ederek gideceğiniz patika , sizi Shire’a mı çıkarır , yoksa Mordor’da mı bulursunuz kendinizi , bilemeyiz !
Ruhunu katman katman soyan ve çekirdeğe indikçe ‘tiksinti’yi yüreğimize yapıştıran “Ansızın” , ‘cehennem’i göstermek için Dante’nin tasvirine ihtiyaç duymayan bir film .
Çok boyutlu / anlaşılmaz olduğu iddia edilen insanoğlunun aslında ‘tek boyutlu’ bir yaratık olduğunun altını kalınca çizen Aslı Özge , bildiğimiz ama çoğu zaman itiraf etmekten kaçındığımız gerçekliği , tıpkı “Otomatik Portakal”da ( A Clockwork Orange ) Alex’e yapıldığı gibi ‘zor yoluyla’ sokuyor gözümüze .
Başka türlü ‘kabullenmek’ mümkün değil çünkü bu argümanları .
Biz de insanız sonuçta !
Uzun adımlarla , hatta koşarak kaçılması gereken bir film bu . “Bize bizi anlatmak Aslı Özge’ye mi düşmüş ! ” diye küfrederek kaçarken adımlarınızın yavaşladığını gördüğünüz , nefesinizin tükendiğini hissettiğiniz anda ‘ansızın’ içinde buluverebilirsiniz kendinizi yeniden , ki en büyük ‘tehlike’ de bu bizce .
Hele ki “Ne yaptım ki ben ! ” diye sorgulamaya başlarsanız varlığınızı , çorap söküğü gibi gelir arkası .
İyisi mi gitmeyin siz bu filme , konforlu kötülüğünüzün tadını çıkarın !
Madem “Yüzüklerin Efendisi”nin ( The Lord of the Rings ) finali gibi bir yazı oldu bu , her paragrafta biter gibi oluyor ama bitemiyor , bir paragraf daha eklemekte sakınca yok .
Okuyana eziyet diye düşünmeyin lütfen ; yazar , ‘kötü olma hakkı’nı burada kullanmaya karar vermiş .
Aslı Özge , “Ansızın”daki karakterlerini soyarken yazarı da ‘çırılçıplak’ bırakmış belli ki .
Bitti .
