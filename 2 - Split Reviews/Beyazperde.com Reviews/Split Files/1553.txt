Amerikan kültüründe eski bir deyim vardır : " Yenemeyeceksen , katılacaksın " .
Yani eğer rakibin senden daha güçlü çıkarsa , öne geçmek için senden daha orijinal , daha akıllı fikirler ortaya atarsa , yenilgiyi kabul etmek yerine o fikirleri al , yeniden elden geçir , daha da güçlendir .
Böylece rakibini kendi silahı ile elemiş olursun .
Amerikan politika ve savaş tarihine biraz haşır neşir olan okuyucu , bu sinsi olduğu kadar akıllı yöntemin ülkenin kısa geçmişinde binlerce örneğini akla getirecektir .
Farkındayım , " Amerika Politika Tarihi'ne Giriş " dersinde değiliz ama acıyın biraz ; iki haftadır uçan arılar ve konuşan sincaplar hakkında yazıyorum .
Daha önemli ve derin meselelerden bahsetme arzusu şirin aile çizgisi tuvalinin çatlakları arasından fışkırıyor ister istemez .
Ayrıca bu yazıyı başlatan deyim , Manhattan'da Sihir'in yaradılışı arkasındaki motivasyonu en basit biçimde açıklıyor .
Bildiğiniz gibi 2001 yılının Şrek'inden beri Dreamworks , klasik Disney peri masalı klişeleri ile dalga geçen , daha alaycı bir espri anlayışına sahip ve daha yetişkin bir animasyon stiline babalık etti .
Bu yeni çizgi sinema tarzı hakkında bir kez daha detaya girmektense kısa geçip ilerleyelim isterseniz .
Bu konu hakkında daha detaylı bilgi sahibi olmak isteyen okuyucu , geçen hafta yazdığım Arı Filmi sinekritiğime göz atabilir .
Neyse , 2007 yılına gelelim .
Dreamworks , Şrek 3 ve Arı Filmi ile halen az çok iş yapmasına rağmen orijinalliğini ve inandırıcılığını kaybediyor .
Arkasından sinsice yaklaşan Disney'in Manhattan'da Sihir'i , Şrek'in bıraktığı yerden devam ediyor , klasik Disney peri masalları Pamuk Prenses , Uyuyan Güzel ve Kül Kedisi'ni alıp hem alt üst ediyor , hem de 21.yy'a uyarlıyor .
Yani Şrek'in konseptini ve esprilerini alıp , bir daha elden geçirerek , Dreamworks'ün fikir fakirliğinden yakındığı bir dönemde vizyona sokuyor .
Böylece yılın en eğlenceli , şirin ve orijinal aile filmlerinden birine imza atıyor ; orijinal Şrek'in 2001 yılında yaptığı gibi .
Yenemeyeceksen katılacaksın .
Manhattan'da Sihir , klasik bir Disney animasyonunun güzel prensesler , yakışıklı prensler ve konuşan şirin hayvancıklar gibi karakterlerinin 21.yy New York'unda debelenmelerini incelerken , ana esprilerini peri masalı dünyası ve gerçek dünya arasındaki farklılıklar üzerine kuruyor .
Tabi ki filmdeki New York , her köşesiyle sonuna kadar gerçekçi bir New York değil , çünkü herşeye rağmen halen bir aile filmindeyiz .
Yani , kötü cadının " sihirli kuyu " dan aşağı itmesi sonucunda kendisini New York sokaklarında bulan Prenses Giselle'in , uyuşturucu bağımlısı bir kaç evsiz adam tarafından tecavüze uğradığı gerçekçi bir sahne bekliyorsanız bayağı bir beklersiniz .
Ama yine de kendi sınırları içinde bu iki dünya arasındaki farkları akıllıca elden geçirip seyircinin beklediği komediyi tutturuyor film .
Bu konuda ilk akla gelen espri , çizgi dünyasında prensese yardım eden şirin sincapların ve bülbüllerin , gerçek dünyada hamam böcekleri ve sıçanlar ile yer değiştirmesi .
1993 yapımı , az bilinen post - modern Schwarzenegger aksiyon klasiği Son Kahraman'ı izlemiş olan seyirciye Manhattan'da Sihir'in konusu tanıdık gelmiştir zaten .
Son Kahraman ile aynı kurallara sahip Manhattan'da Sihir .
Yani bu sefer aksiyon filmi yerine peri masalı kurallarına alışık kurgusal karakterler , gerçek dünyanın da aynı kurallarla işlediğine inanır .
Son Kahraman'da olduğu gibi , Manhattan'da Sihir'in bir çok esprisi bu ikilemden ilham alıyor ve çoğunlukla başarılı oluyor .
Kahraman prensin ejder zannettiği otobüse saldırması veya heryerde şarkı söyleyebileceğini zannetmesi yüzünden onlarca bisikletçinin altında kalması , klasik espriler arasında .
Manhattan'da Sihir'in başarısındaki en önemli etken , klasik Disney filmleriyle dalga geçmesinin yanında , o filmlerin evrensel aşk ve sevgi temalarını es geçmeyerek , soğuk ve analitik modern dünyamızdan aşk ve sihir gibi saf duyguların eksik olmaması gerektiğini içtenlikle seyirciye hatırlatması .
Özellikle sondaki balo sahnesi , artık fazla ortalıkta olmayan klasik bir Hollywood romantizmini hatırlatıyor .
Yani elimizde akıllı ve komik bir parodi ile , eski usül içten ve saf bir peri masalı arasındaki dengeyi başarıyla tutturan bir yapım var .
Manhattan'da Sihir hakkındaki herhangi bir eleştiride Prenses Giselle rolündeki Amy Adams'ın harika performansından bahsetmemek olmaz .
Son yıllarda Sıkıysa Yakala ve Junebug filmlerindeki unutulmaz rolleriyle ilgi çeken Adams , gerçek aşkı yakışıklı prensten uzak , bilmediği bir dünyada kaybolmasına rağmen silinmez gülümsemesini ve sınırsız optimizmini hiç bir zaman kaybetmeyen Giselle'i canlandırmıyor , Giselle'e dönüşüyor adeta .
Evli bir çiftin boşanması gibi gerçek dünyaya ait bir durumu , aşkın koybalması olarak algılayıp ağlaması , Central Park'ta güle oynaya dans edip şarkı söylemesi , Akademi üyelerinin Oscar zamanı geldiğinde dikkate alması gereken sahneler arasında .
Manhattan'da Sihir , üçüncü perdede peri masallarının klişe finali olan ejder savaşına yer vererek , filmin aşk hikayesini yerinde bitiren sonuna zarar veriyor .
İki yüz metrelik canavarın kahramanımıza meydan okuduğu aksiyon dolu bir finalin , her peri masalının baştacı olduğunun farkındayım .
Fakat Manhattan'da Sihir gibi daha ince bir espri anlayışına sahip bir yapımın , bu klişenin tuzağına olduğu gibi düşmek yerine , daha akıllı bir finale imza atmasını beklerdim .
Mesela 20 dakikalık epik bir savaş sahnesi beklentisini , New York polisinin iki el ateş edip ejderi öldürmesi ile alt üst edebilirdi .
Ama bunlar küçük eleştiriler .
Bu bayram ailece gidip , eğlenip gülmek istediğiniz bir film varsa veya yükselişte olan bir aktrisin yılın en orjinal ve ferah performanslarından birini izlemek isterseniz , yolunuz Manhattan'da Sihir'e mutlaka düşmeli .
