Bu haftaki müzikal dosyamızda da belirttiğim gibi , 20'lerin başında Kırmızı Değirmen ( Moulin Rouge ! ) ile Hollywood yeniden büyük müzikal projeleri gündemine aldı .
Bu da Chicago'dan Rüya Kızlar ( Dreamgirls ) ' e , Saç Spreyi ( Hairspray ) ' den Rent'e kadar çok farklı projeler çıkardı karşımıza .
Victor Hugo'nun klasik romanı Sefiller ( Les Misérables ) ' in başarılı Broadway uyarlamasının bu kapsamda sinemaya aktarılması da kaçınılmazdı .
İki yıl önce Zoraki Kral ( The King's Speech ) ile Oscar kazanmış olan İngiliz yönetmen Tom Hooper da projenin başına geçirilmek için biçilmiş kaftandı . 
Oldukça iyi gişe başarısı ve son olarak da 3 Oscar ödülü ( Yardımcı Kadın Oyuncu , Makyaj ve Ses Miksajı kategorilerinde ) elde eden Sefiller ( Les Misérables ) , neredeyse tüm diyalogların şarkı formunda , yani melodili seslendirildiği müzikallerden .
Bunu yadırgarsınız yadırgamazsınız , onu bilemem .
Karşımızdaki örneğe benim şöyle bir itirazım var : Tüm karakterler , her türlü iç çelişkilerini , duygularını , açmazlarını şarkılarla ifade ettiğinde , o iş sinema olmaktan biraz çıkıyor . 
Ne de olsa sinema , derdini görüntülerle anlatmanın sanatı .
Ele aldığı duyguları , temaları , çatışmaları perdeye aktarmanın görsel çözümlerini bulamayıp sadece lafla , diyalogla geçen filmleri nasıl beğenmiyorsak ; bence müzikal janrının arkasına sığınıp derdini sadece şarkı sözleriyle dillendirmek de aynı ölçüde problemli .
Sefiller bunu herhangi bir müzikalden çok daha fazla yaptığı için zayıf bir sinema eseri .
Daha önce çeşitli vesilelerle defalarca yazdığım gibi ; görkemli setler , kalabalık çatışma sahneleri , başarılı görüntü yönetimi bir filmi " görsel " yapmıyor çünkü . 
Böyle bir proje tiyatro sahnesinde elbette tutar .
Problem , bu malzemeden iyi bir sinema filmi çıkmasının zor oluşu .
Bambaşka bir yaklaşım gerek .
O zaman da yarattığınız Broadway markasını nasıl satacaksınız ?
Yaman bir çelişki işte . 
Tom Hooper projenin problemlerini elinden geldiğince aşmaya , dinamik ve standart dışı bir sinema dili oluşturmaya , şarkıları oyunculara sette canlı söyletmek gibi tercihlerle işe bir sahicilik katmaya çalışıyor .
Filmin realizm ile vodvil mizahı arasında sürekli gidip gelen bir ton problemi , ayrıca kimi noktalarda da mantık hataları var . 
Oyunculuklar ise iyi .  Hugh Jackman güçlü , karizmatik , inandırıcı .
Anne Hathaway abartılı ama filmin o yapmacıklı dünyasında gayet etkili .
Eddie Redmayne şahsıma göre filmin en iyisi .
Oyuncu yönetiminde son derece başarılı olan Tom Hooper'ın tökezlediği sadece iki nokta var .
Russell Crowe o sesle hiç olmuyor .
Bir de şarkıcılıktan gelen Samantha Barks ne kadar uğraşsa da oynayamıyor .
Zaten pop şarkıcısı vokalleri bile diğer oyuncuların yanında sırıtıyor . 
Uzun lafın kısası , çok prestijli bir iş gibi görünen Sefiller , gösterişli ama vasat bir gişe filmi .
Meraklısına . 
Twitter : aliercivan
YouTube : Paralel Kurgu
