Yusuf Kurçenli'nin 2002 yılındaki Gönderilmemiş Mektuplar'ından beri ilk sinema filmi Yüreğine Sor .
19. yüzyılda Karadeniz'de geçen bir aşk öyküsünü anlatıyor .
Gayrimüslimlerin de müslüman halkla eşit vatandaşlık haklarına sahip olmasının padişah tarafından yeni kabul edildiği ama yıllarca gerçek dinlerini saklayarak yaşamış çok sayıda gayrimüslimin , kimliklerini açık etmeye henüz cesaret edemedikleri bir dönem bu .
Böyle bir ortamda , Müslüman bir kıza aşık Ortodoks bir erkeğin öyküsünü anlatıyor film .
Ortada gerçekten son derece zengin bir sinema malzemesi var .
Mekanların güzelliği de cabası .
Ancak , bazı sinema yazarlarının filmi bir başyapıt olarak değerlendirmesine katılmak mümkün değil .
Herşeyden önce , oldukça demode bir sinema anlayışı karşımızdaki .
Derdini bağıra çağıra anlatan , didaktik olmaktan kurtulamayan , teatral mizansenleri ve kartpostal tarzı kadraj çalışmalarıyla sinema duygusu yakalayamayan bir film Yüreğine Sor .
Dijital kamerayla çekilmesi de yerinde bir karar olmamış .
Prodüksiyon şartlarını anlayabiliriz ama yine de sonuç değişmez : Görüntüler çiğ ve bu haliyle sadece bir televizyon işi havası veriyor .
Ses miksajı ve özellikle de görsel efektlerin zayıflığına aslında girmek istemiyorum .
Ama bir paragraf için bile olsa işin teknik kısmından bahsedelim .
Filmin sinemasal niteliğinden bağımsız görülebilir söz konusu teknik aksaklıklar .
Fakat 10 Volt gibi bu ülkenin en önemli post - prodüksiyon firmalarından birinin yaptığı görsel efektler bunlarsa , Türkiye'de bir sinema filminde bu işi layıkıyla yapacak başka kim var acaba ?
Greenbox planları çok sırıtıyor , o ayrı .
Ama , örneğin giriş sahnesinde gördüğümüz gibi , üç saniyelik sis " render " ını arka arkaya yapıştırmak , ancak özensizlik olarak değerlendirilebilir .
Bu parantezi kapatıp filme dönecek olursak , Yüreğine Sor'un final öncesi yaklaşık yarım saatlik blokta ciddi şekilde toparlandığını , hatta etkili bir filme dönüştüğünü belirtmem gerek .
Bu da Ortodoks ailenin en büyüğünün ölümü ile başlayan blok .
Filmin belki de en güçlü sahnesinde , merhumun başında dua okuyan imama karşı , karısı da kendi dualarını okumaya başlıyor .
Sırları ortaya çıkacak diye endişelenen ailesi tarafından hemen odadan dışarı kaçırılıyor .
Ve filmin hikayesi de nihayet işlemeye başlıyor .
O ana kadar izlediğimiz , son derece ruhsuz bir saati aşkın sürenin , aslında karakterleri tanımaktan başka bir amaca hizmet etmediğini bile söylemek mümkün .
Yusuf Kurçenli , daha ziyade turistik bir tanıtım filmi çeker gibi davranmış adeta .
Son yarım saate sıkıştırılmış olan güçlü malzeme , insanda " çok iyi bir film ortaya çıkabilirmiş " duygusunu uyandırıyor sadece .
Daha da üzücü olansa , bu güçlü bloğun ardından gelen son derece zayıf final .
O ana kadar kurduğu her şeyi adeta yarım bırakan , kendi hazırladığı fırsatları kendi eliyle tepen ve yine son derece başarısız görsel efektler yüzünden izleyende en ufak etki uyandırmayan bir finali var Yüreğine Sor'un .
Kısaca diğer bazı unsurların üzerinden geçmek gerekirse , pırıl pırıl kostümler Türkiye'de yapılan çoğu dönem filminin ortak problemi .
Kostümler sadece rengarenk dikilmekle bitmez .
İyi kostüm tasarımcılar , hatta iyi yönetmenler , o kostümlere yaşanmışlık katmakla da mesuldürler .
Bunun karşılığı da çok basit : Eskitmek .
Kıymak lazım o cicili bicili kıyafetlere .
Biraz yırtmak sökmek , biraz toza toprağa bulamak , biraz esnetmek lazım .
Yoksa filme müsamere havası katmaktan fazlasını yapamıyorlar .
Bir de aksanlar .
Evet , Karadeniz şivesini becerenler var .
Ama herhalde hiçbir oyuncu , " Karadeniz şivesiyle konuşmaya çalışan bir aktör " olduğunu unutturamıyor bize .
Bunda mizansen anlayışının ve kitabi diyalogların da etkisi vardır muhakkak ama öyle ya da böyle , bir gerçeklik hissi yakalanamıyor .
Tuba Büyüküstün'ün şivesi yer yer oldukça başarısız hatta .
Ancak Kenan Ece için rahatlıkla söylenebilecek bir şey var .
Türk sineması ( ve muhtemelen dizi sektörü ) yeni jönünü bulmuştur .
Bir masal olmaya çalışan Yüreğine Sor , büyük ölçüde müsamere düzeyinde kalan bir yapım .
İhtiyacı olan ruhu yakaladığı o yirmi - otuz dakikalık blok olmasa , bir çırpıda unutur giderdik .
Ama işte Yusuf Kurçenli'nin o güçlü bloğu gerçekleştirmiş olması , kaçırılan fırsatın ardından daha fazla hayıflanmamıza yol açıyor .
