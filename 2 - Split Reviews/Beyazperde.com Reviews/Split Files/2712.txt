Ocak ayının ortalarında başlayıp , sağına solun eklenen tatillerle zaman zaman şubata dek uzanan bir tatil süreci var ilköğretim okullarının .
Bir sinemasever olarak şu an içinde bulunduğumuz bu zaman aralığından son birkaç yıldır neredeyse nefret eder hale geldiğim söylenebilir .
Sinema salonlarını işgal eden içeriksiz yerel yapımların yanı sıra , vizyona giren yeni filmler arasından da biraz aklımızı çalıştıracak , bizi zorlayacak tek bir film bile bulamaz hale geliyoruz bu dönemde .
İsyan ederek ne zaman bitecek sinemalardaki bu tatil durumu diye kara kara düşünüyoruz .
Küçük bir kızın , çelişkiler içindeki babası ve çaptan düşmüş bir yarış atı ile ilişkisinin konu edildiği Hayalperest ( 2005 ) da , sinema salonlarını yaratıcılıktan uzaklaştıran bu tatil durumunun derinden hissedildiği bir film .
Uzun zaman sinema sektörünü beslemiş bir türün , Zafer Yolu ( 2003 ) ile yeniden gündeme gelmesi " Hayalperest " in yapımına da vesile olmuş , senaristlerin seri üretim çalıştığı eski Hollywood günlerinden bir gün , prodüktörlerden birinin odaya girip , " hazır önümüz açılmışken yarış atlarıyla ilgili bir senaryo yazılsın hemen " demesi üzerine ortaya çıkmış bir film sanki .
Bu sebeple de gerek öyküsü , gerekse sinema diliyle eskiyi olduğu gibi tekrar eden ve izleyenlere hiçbir yenilik sunmayan bir yapım " Dreamer " .
Filmin küçük kahramanımız Cale Crane etrafında dönen hikayesi , aslında fazlasıyla tanıdık .
Çünkü hayalleri ve yaşama sevinciyle , ümitlerini kaybetmiş yetişkinlere hayat dersi veren Cale'in öyküsü , genel anlamda Eleanor H. Porter'ın " Pollyanna " sı ile birebir örtüşüyor .
Bununla beraber filmde , " Pollyanna " nın Alman Masalları'nı hatırlatan acıklı ve korkutucu ruh halinden eser yok .
Fakat Pollyanna ile arasında kurduğumuz bu bağ , filmi kötü bir şeyler oldu olacak beklentisi içinde izlememize yol açıyor .
Film ise böyle bir beklenti içinde olduğumuzun farkındaymış gibi seyredenlere kötü çağrışımlar yaptırabilecek her şeyi kendi evreninden uzak tutuyor .
Bu her ne kadar iyi niyetli bir yaklaşım da olsa " Hayalperest " in senaryosu , bu niyetini besleyecek şekilde gelişmiyor .
Ve ortaya filmde ne işleri olduğu belli olmayan karakterler ve olay örgüleri çıkıyor .
Örneğin anne karakterini , sürekli hikayenin doğal akışını bozan ve filmi ana karakterden bağımsızlaştıran olay örgüleri içinde izliyoruz .
Bir süre sonra farkına da varıyoruz ki bu karakter bizim dikkatimizi dağıtmaktan başka bir işe yaramıyor .
Filmin içinde ne aradığını düşündüğümüz de ise şöyle bir sonuca ulaşıyoruz ; film karşımıza bir anne , bir baba ve bir çocuktan oluşan toplumsal normlara uygun bir aile çıkarıp , küçük kızımızı annesiz bırakmayarak bizleri dramatik bir geçmişten korumaya çalışıyor .
Sonunda herkesin kayıtsız şartsız mutlu olabileceği bir evren kurarak , isminin yanındaki " gerçek bir öyküden esinlenilmiştir " yazısı ile bizleri de kendi evreninde mutlu olmaya davet ediyor .
Kaygılarla dolu ve yaratıcılıktan uzak senaryosuna rağmen " Hayalperest " i izlerken zevk alabiliyoruz .
Bunun tek nedeni ise oyuncu kadrosunun son derece kuvvetli oluşu .
Kurt Russel ve Kris Kristofferson kariyerlerinin en başarılı performanslarını vermiyor olsalar da yine de bulundukları sahneleri doldurmayı başarıyorlar .
Anne Lily'i canlandıran Elizabeth Shue ise hem başarısı hem de tanınmış yüzüyle , karakterinin göze batmasına ve hikaye için gerekliliğinin belki de fazlasıyla sorgulanmasını yol açıyor .
Tüm bu tecrübeli oyuncu kadrosunun içinde sivrilen yıldız ise küçük oyuncu Dakota Fanning oluyor .
Daha önceki filmlerinde olduğu gibi aklı ve ön görü yeteneğiyle yetişkinlere taş çıkaran bir karaktere bürünen Fanning , oyun gücü ile bu görevin altından başarıyla kalkıyor .
" Dreamer " ı dokunaklı bir film haline getiren de yine Dakota Fanning'in oyun gücü ve hüzünlü yüz hatları oluyor .
İçinde asgari oranda kötülük bulundurmakla beraber kötüleri cezasız bırakmayan , insanlara azim ve iyimserlik hissi pompalarken , ne masala ne de inandırıcılığa yaklaşan " Hayalperest " , tatil döneminde ailelerin , rahatlıkla çocuklarını yanlarına katıp izleyebilecekleri bir film .
Ancak seyredende her ne kadar hoş duygular uyandırıyor olsa da , ne hayal gücünü geliştirmeye hitap edebilecek , ne de hayvan sevgisi dışında bir ders aşılayabilecek bir yapım .
