Emir Kusturica deyince çoğu insanın aklına birbirinden renkli karakterler , hayalperest bir öykü , büyüleyici müzikler ve politik referanslarıyla öne çıkan sınırsız bir şamata gelir .
Kusturica , eski dönem filmleriyle üzerimizde yarattığı bu etkinin ekmeğini son birkaç yıldır yiye yiye bitiremiyor kanımca .
Ben kişisel olarak çok büyük bir Emir Kusturica hayranı sayılmam .
Hatta Balkan Sineması'nı dünyanın gözünde kalıplaşmış , egzotikleştirilmiş , tek boyutlu bir sahne düzenine indirgediğini düşünüp , zaman zaman kendisine sinirlenirim .
Sırf bu yüzden bizi Balkan Sineması'nın bambaşka bir yüzüyle tanıştıran Bükreş'in Doğusu gibi filmlere olan hayranlığımı da gizleyemem .
Her şeye rağmen Kusturica'nın 1985-1995 yılları arasında yakaladığı olağanüstü başarının gözlerimizi kamaştırdığı bir gerçek .
İster istemez her yeni çalışmasını merakla bekliyoruz .
Ancak son birkaç yıldır çoğu yeni Kusturica filmi ne yazık ki bizi hayal kırıklığına uğratıyor .
Ya yaşadığımız hayal kırıklıkları yeterince çökertici değil ya da Amerikan Rüyası ve Yeraltı sayesinde depoladığımız hayranlık bitip tükenmeyecek kadar fazla ki Kusturica ile ilişkimiz yıllardır devam ediyor .
Fakat Sırp yönetmenin son filmi Bana Söz Ver neredeyse yıllara uzanan bu ilişkiyi bitirmek için bir sebep niteliğinde .
Hazırlıklı olun , tahammül edilmesi en zor Emir Kusturica filmi ile karşı karşıyasınız belki de .
Bana Söz Ver , ilk dakikasından itibaren izleyicileri oldukça agresif ve bunaltıcı bir atmosferin içine sürüklüyor .
Birbirinden itici karakterler ile süslenen hikayede , sevimli ve cana yakın olarak tasarlanmış karakterler bile antipatik ve huzursuz edici .
Bu durumun birincil nedeni filmde fiziksel komedinin gereğinden fazla öne çıkması .
Olmadık yere başlarını direklere çarpan , yataklardan yuvarlanan , kayıp düşen karakterler filme korkunç bir bayağılık getirmiş .
Öykünün parodi yönünü besleyen kimi esprilerin de filmi bayağılaştırdığını söyleyebiliriz .
Bana Söz Ver'in absürd anlatımının bazı anlarda eski dönem Kusturica filmlerine özgü başarıyı yakaladığı bir gerçek .
Ancak güldürü unsurlarındaki cinsel referansların fazlalığı Kusturica tarzı kara komedinin kalitesini oldukça sarsmış bana kalırsa .
Özellikle hayvanlarla cinsel ilişki imasında bulunan esprilerin fazlalığı filmden soğumanız için yeterli bir sebep sunmakta .
Anlayacağınız bir noktaya kadar bilinçli olarak tercih edildiğini hissettiren bayağılık , bir süre sonra kontrolden çıkmış ve giderek fonksiyonunu yitirmiş .
Kusturica'nın bu kadar bayağı ve agresif bir film çekmesinin nedeni tabi ki politik ve gerçekten de itici bir hikaye anlatmak aslında .
Filmin öyküsü komünist Yugoslavya'nın çöküşünün ardından Sırbistan'da yaşanan ekonomik ve sosyal sahipsizliği bir parodi haline getirmek niyetinde .
Kusturica , mafyanın yükselişini , işsizliği , toplum ahlakının yıpranışını ve şiddetin sokaklara yansımasını başarıyla aktarıyor .
Anlatımın içine gizlediği rüyamsı göndermeler gerçekten de yerine ulaşıyor ve filmin eleştirel değerini arttırıyor .
Fakat yönetmenin bu eleştiriyi yaparken Lars von Trier'e özgü saldırgan , huzursuz edici dili ödünç alması , izleyenleri şaşkına çeviriyor .
Kusturica'nun şiddetle yoğrulmuş bu saldırgan tavrı , eski dönem filmlerinde sezilen renkli anlatımıyla iç içe geçirmeye çalışması büyük problem yaratmakta .
Filmde , iğreti bulduğumuz her öğe , karşımıza aynı zamanda bir eğlence unsuru olarak çıkarılmakta .
Bu çerçevede hayvanlarla cinsel ilişkiye giren karakterleri sempatik bulmamız , rasgele etrafa ateş edenlere gülmemiz ve 12 yaşında evlenmeye zorlanan başkarakterler Tsana ve Jasna'nın aşkını onaylamamız bekleniyor .
İzledikleri karşısında nasıl bir tavır takınması gerektiğini anlayamayan seyircinin filmden soyutlanmaması imkansız .
Kusturica , " Bana Söz Ver " de mantıksızlığın sınırını gereğinden fazla aşmış .
Bu nedenle de kendisinden başka kimse tarafından anlaşılamaz hale gelmiş bana göre .
Aslına bakarsanız saydığımız bütün sorunların kaynağında Kusturica'nın alışıldık şablonundan vazgeçecek cesarete sahip olmaması yatıyor .
Kusturica , kendisini dünyaya tanıtan şamatacı tarzından vazgeçmek istemezken , bir yandan da sinemasına yepyeni bir çehre kazandırmak istiyor kanımca .
Ama benimsediği yeni çehrenin eski tarzına olan uyumsuzluğu ortaya büyük bir problem çıkarıyor .
Sanırım Kusturica'nın kendini tekrar etmeyen , özgün ve dengeli bir filme imza atması için daha fazla cesaret göstermesi gerek .
İzleyicilerin kendisinden ne beklediğini umursamadan eski kimliğinden sıyrılıp , yeni bir çehreye bürünmeli .
Yoksa sadık hayranlarının bile fan kulübünü terk etmeleri an meselesi olabilir .
