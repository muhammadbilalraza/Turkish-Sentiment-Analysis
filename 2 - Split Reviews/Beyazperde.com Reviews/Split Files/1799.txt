Söz konusu olan bir korku filmiyse , hele de saplantı üzerine kurulu bir filmse karşımıza ne çıkacağını az çok bilerek gidiyoruz sinemaya .
Üstüne üstlük The Cleaning Lady /  Temizlikçi ne yönetmeni ne de oyuncularıyla beklenti yaratabilecek bir film değil ama benim için bu haftanın ve belki de yılın en büyük sürprizlerinden biri haline geldi . 
 
Şunu gönül rahatlığıyla yazabilirim ki ; Temizlikçi , tahmin edilebilir senaryosu ve vasat oyunculuklarına rağmen başından sonuna ilgiyle izlenen bir gerilim filmi .
Üstelik bunu envayi çeşit CGI yaratık ya da seyirciyi koltuğundan sıçratan hoplatıcı ( jumpscare ) anlar oluşturmadan başarabiliyor .
Tekinsiz bir atmosfer oluşturma ve izleyeni bunun içine çekme düsturuyla hareket eden Jon Knautz amacına ulaşmış gibi görünüyor .
Filmin seyirciyi korkutmak için acelesi yok , giriş ve gelişme kısmını karakter gelişimi ve özdeşlik yaratmak için kullanıyor ve bunu da başkarakterin dünyasını göstererek yapıyor .
Neredeyse , izlediğinizin bir korku filmi olduğunuzu unutuyorsunuz .
Mizahtan arınmış bir Sex and the City bölümü gibi ilerleyen hikaye , seyirciyi mayonez yapar gibi sabırla istediği kıvama getiriyor . 
 
Temizlikçi’nin ahlaki bir çıkış noktası var .
Filmdeki baş kahramanımız ( daha doğrusu kurbanımız ) Alice ( Alexis Kendra ) , evli bir erkekle ilişki yaşayan , bundan kurtulmak isteyen ve bu yüzden terapi gruplarından medet uman ancak her defasında aşkın çağrısına uyarak kendine olan saygısını iyice yitiren genç ve güzel bir kadın .
Aynı zamanda bir güzellik uzmanı ve evini işyeri olarak kullanıyor .
Evindeki tıkanmış giderleri temizlemek için gelen Shelly ( Rachel Alig ) ile tanıştığında ve ona şefkat gösterdiğinde hayatının hatasını yapmış oluyor ama o bunun henüz farkında değil .
Yanık yüzü sebebiyle diğer insanlardan kaçarak yaşayan Shelly’e acıyan Alice , onunla ilgilenmeye başlıyor .
Filmin senaryosu bu ilginin Alice için bir tür günah çıkarma eylemi olduğunu açıkça gösteriyor .
Başkasının kocasına aşık olan Alice’in iyi bir insan olduğunu kendisine ispat etmesi için bir araç gibi kullanıyor Shelly’i , ancak kuzu postundaki kurda yem olmak üzere olduğunun farkında değil , üstelik bu dehşetten payını alacak olan sadece o değil . 
 
Gerisini anlatmaya gerek yok , sürprizbozan uyarısı vermeden buna imkan da yok ancak şunu yazabilirim sanırım ; her ne kadar öyle görünse bile Temizlikçi , ahlakçı bir film değil .
Alice’i toplum dışı ilişkisi yüzünden yargılamamıza izin vermiyor aksine onu anlamamıza gayret ediyor .
Bunu da son çeyrekte iyice belli ediyor .
Ne Alice ne aşığı ne de onun karısı kötücül karakterler olarak gösterilmiyor .
Olayların oluşumu - gelişimi ve sonlanma hali bir yerden sonra dehşeti yükseltmek amaçlı kullanılıyor ve Alice’in aşığıyla birlikte tutsak edildiği sekansta bu zirveye ulaşıyor .
Bu sekansın gore ( kan ) seviyesi bir tık yukarıda olsa , seyircinin kafasını çevirerek izleyeceği bellki de sinema tarihine geçecek bir dehşet anına imza atılabilirmiş . 
 
Şunu da yazmak zorundayım , ne kadar hoşuma gitse de film tam isabet gerçekleştiremiyor .
Ton olarak bir televizyon - video işlerine yakın durmasının yanı sıra Shelly’nin motivasyonunu açıklamak için sürekli onun geçmişine döndüğümüz sekanslar filmi yaralıyor .
Bu kısımlar sanki başka bir yönetmen tarafından çekilmiş .
Fahişelik yapmaya zorlanan küçük Shelly ve onun zalim paragöz annesi .
Çocuk yaşta erkeklerle para karşılığı seks yapmaya zorlanan Shelly yüzü ve makyajıyla Taxi Driver’ın genç fahişesi Iris’e ( Jodie Foster ) çok benziyor , bir tür gönderme - saygı duruşu olarak yorumladım . 
 
Temizlikçi , küçük bütçeli ancak ilgiyle izlenen bir gerilim filmi .
Boyundan büyük bir iddiası yok ve ama seyirciyi tetikleyen ucuz numaralardan medet ummak yerine bir atmosfer korkusu olmayı deniyor ve bunu başarıyor .
Birkaç hafta önce izlediğimiz Greta’dan çok daha iyi .
Tür meraklılarına özellikle tavsiye ederim , iyi seyirler . 
 
murattolga@gmail.com
