Yönetmen Adem Kılıç , 2011 yapımı Sümela'nın Şifresi Temel'in devamı için gecikmedi ve 2012 yapımı Moskova'nın Şifresi : Temel filmini hemen çekiverdi .
Başrolde Temel'i yine Alper Kul oynuyor .
İlk filmdeki birçok karakter de aynı .
İlk filmde , Temel Trabzonlu zengin ailenin kızı Zuhal'e ( Aslıhan Güner ) aşık olmuştu .
Kurşunun önüne yatan , hazineyi bulan Temel , sonunda muradına ermiş ve bu devam filminde de mutluluğunu doya doya yaşayıp gidiyor .
Fakat gecikmeden işler yeniden karışıyor .
Rus mafyasının " baba " larından Korkunç İvan'ın adamı Sergey ( Barış Sezer ) , keskin nişancı Abromoviç'i ( İsmail Hakkı Ürün ) Trabzon'a yolluyor .
Altınlarla beraber Temel'in kellesini de istiyor mafya .
Abromoviç'in keskin nişancılığı , hareketli insanların bolca olduğu bu şehirde pek işe yaramıyor .
Üstelik Temel'in peşindekiler sadece Rus mafyası da değil , bu sefer Songül de Temel'den intikam almak istiyor .  Temel ve Turgay , Karadeniz fıkrası gibi dünyanın en acımasız mafyasını alt ederken , elbette yanlış anlamalar da tıpkı Yeşilçam'ın eski melodramlarındaki gibi peşlerini bırakmıyor .
Bu filmin içinde dolaşmak anlattığı hikayeden daha akla yakın .
Çünkü film gerçekten canlı fıkra gibi : Karadeniz'in , özellikle Laz mizahı iyi yansıtılmış , diyaloglar espri yüklü .
Bu kadar güzel mizahın yansıdığı bu filmde keşke belden aşağı espriler olmasaydı .
Küfürlü esprilerden çok diğer her şeye kahkahalarla güldük .
Filmin ön jeneriği bile zeka pırıltısı taşıyor .
Ayrıca karakterlerin iyi işlenmiş olduğunu belirtmeliyiz .
Temel , Turgay , İmam Necati , Şehriye , Songül , Sinan , Ali Kemal , Cemil ve diyanet görevlisi ( Sinan Bengier ) bu filmin ruhu olmuşlar .
Temel , zaten gerçek bir aşık ve Zuhal'i seyretmek hayatının en büyük mutluluğu .
Hamsi , adaşı Temel Reis'in ıspanağı gibi ona güç veriyor .
Tabii bir de Trabzonspor'un etkisi var .
Saf ve yüreği iyi Turgay'ın , ansiklopediden Sinan ve Cemil'e hayvanlara verilen adları açıklamaya çabaladığı sahne özellikle Karadeniz fıkralarından fırlamış .
Evet Turgay da aşık .
Yoksul Temel zengin kızı Zuhal'le evlenmişse kendisi de Filiz'le evlenebilir miydi ?
İmam Necati de nevi şahsına münhasır bir hoca .
Turgay ve Cemil'le ( İsrafil Köse ) sahildeki barakada kalan Sinan ( Çetin Altay ) karakteri de müthiş .
Ona adres sorduğunuzda önce hastaneye gidebilirsiniz .
Bu filmde özellikle kamera kullanımı ve açılarıyla televizyon dizilerinin estetiği hissediliyor .
Böyle olunca yakın çekimler daha bir öne çıkmış .
Yönetmen Kılıç , hem Trabzon'u hem de Moskova'yı iyi yansıtmış .
Filmi seyrederken bu şehirlerin sokaklarındaymış gibi hissediyorsunuz .
Trabzon şehri insanı büyülüyor .
Bu şehre bakınca muhteşem bir tarih de kendini farkettiriyor .
Bu şehrin insanları için Trabzonspor adeta evlerinin bir ferdi , bir evladıymış gibi görülüyor ; takımın maçı olduğunda şehirde hayat duruyor .
Turgay'la Filiz'in nişanında orkestranın Anadolu rock tarzındaki " Kolbastı " sının da mükemmel olduğunu belirtelim .  Kısacası Moskova'nın Şifresi : Temel , esprileriyle güldüren ve insanı eğlendiren filmlerden .
