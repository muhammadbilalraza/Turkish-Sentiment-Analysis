Sebepleri ne olursa olsun , Ben Affleck isminden ‘kıl kapılması’ adetten oldu epeydir .
Evet , ‘usta’ bir aktör değil ( birçokları gibi ) ve belki ‘usta’ bir yönetmen de değil , ama işini pamuklara sarıp sarmalayarak yaptığı da bir gerçek !
Elimizdeki bu ‘bilgi’yle yola çıktığımızda ise ondan ‘kıl kapmak’ için bir sebep göremiyoruz .
Aksine , özellikle yönetmen olarak daha çok filme imza atması gerektiğini düşünüyoruz .
İnce eleyip sık dokuyan doğasının onu yönelttiği hedeflerle daha sık haşır neşir olmak istiyoruz hatta .
Neyse .
Ben Affleck güzellemesi yapmak değil derdimiz tabii , ama bu konuya dair birkaç şey söylemeden de geçmek istemedik !
Ve söyledik , rahatladık !
İbreyi Ben Affleck’in yazıp yönetip başrolde top sektirdiği , yapımcılığını da üstlendiği “Gecenin Kanunu”na ( Live by Night ) çevirelim o zaman .
İlk filmi “Kızımı Kurtarın”da ( Gone Baby Gone ) olduğu gibi bir Dennis Lehane metnini arkasına alan sinemacı , oradaki kadar ‘damarımıza basmasa’ da sağlam bir atmosfer kuruyor bir kez daha .
Sinemanın pek sevdiği , sık sık başvurduğu ABD’deki ‘içki yasakları’ ve tabii ki Büyük Buhran dönemine eğilen film , Birinci Dünya Savaşı’nda ‘vatan için öldürmüş’ bir adamın , artık sadece kendisi için ‘öldürmeye’ karar vermesinin yan etkileriyle baş başa bırakıyor bizi .
Aşkın tetiklediği ve önüne geçilmez gibi görünen gelişmelerse adamımızı ‘zorunlu’ tercihler yapmaya kadar götürüyor , mafyayla işbirliğine gitmek başta olmak üzere .
Ezcümle , aşkın ‘karar verici’ olduğu tercihlerle hayatı darmadağın olmuş bir adam var hikâyemizde .
Mutluluğu yakaladım derken kaybeden , sonra yeniden yakalar gibi olurken bir kez daha hüsrana uğrayan bir adam bu .
Doğru ile yanlışı ayırt edemez hale gelen karakterin , kimi zaman ‘mafyöz’ reflekslerle olaylara yaklaşımı da bu yüzden .
Başlangıçta ( savaş sonrası ) verdiği kararın arkasında duramayıp ‘aşkla’ hareket etmesi , onu adımlarından ‘emin olamadığı’ bir rotaya hapsediyor , ki bundan sonrasında ‘durmak’ gibi bir şey de söz konusu değil onun için .
Verileri tam damıtamıyoruz aslında “Gecenin Kanunu”nda , Dennis Lehane imzalı metni okumadığımız için .
Ben Affleck’in bu metne ne kadar müdahale ettiğini bilemiyoruz .
Ancak şunu söylemek mümkün : Kaderinin onun için hükmettiklerine karşı çıkamayan bir adamın serüveni bu .
Ne kadar debelenirse debelensin çıkamıyor girdaptan , ‘ışığı’ görme lüksünden mahrum kalıyor .
Ona ‘yardımcı’ olabilecek karakterler mevcut aslında , ama onların karşısında da ‘köstek’ karakterler var .
Bir ileri bir geri çekiştirilen adamın yazgısı , kendinden bağımsız olarak şekilleniyor ve son nokta da aynen bu yolla konuyor .
İki filmi anmadan da olmaz “Gecenin Kanunu”nu değerlendirirken : “Suç Çetesi” ( Gangster Squad ) ve “Havana” .
Bu iki filmin toplamı gibi duruyor zira .
Her ikisi de ‘enfes’ denebilecek filmler değil , ama buraya yansırken ‘etkili’ oluyorlar , öyle ya da böyle .
En azından bizim değerlendirme çerçevemiz içine girmeyi başarıyorlar , kolları kanatları kırık olsa da .
Yönetmenlikteki yolunu ‘uyarlamacı’ olarak belirlemiş görünen Ben Affleck , bu iki çalışmanın ortalamasını aldığı “Gecenin Kanunu”yla sıradan bir gangster filminin sınırlarına hapsolmuyor .
Önceki üç filminde de gördüğümüz , önyargılardan uzak bir ‘insanlık portresi’ çizmeye çalışıyor bir kez daha .
Başkarakterin zavallılığı karşısında bizi ‘şefkatli’ kılma çabası içine girmiyor , tıpkı ona yaptığı gibi bize de ‘kararsız’ maskesi takıyor .
Bu maskenin arkasında biz ne istediğimizi biliyoruz ( ya da bildiğimizi sanıyoruz ) , ama gölgelerin ardına saklanıp geçmesini bekliyoruz fırtınanın .
Kimi zaman yumuşak , kimi zamansa sert bir biçem eşlik ediyor kaçak dövüşümüzde , Ben Affleck’in uygun gördüğü .
Olayların baş döndürücü hızı , “Gecenin Kanunu”nda sık sık kafa karışıklığı da yaratıyor .
Ya da ‘inandırıcı’ olmaktan uzak kimi hamleler .
Ters istikamette seyreden bir ‘masal’ mı izliyoruz , yoksa ‘gerçekçi’ tonlarla vücut bulan bir hikâye mi , karar veremiyoruz bir noktadan sonra .
Tıpkı tercihlerini ‘aşksız’ yapamayan karakter gibi davranıyor Ben Affleck burada , kararsızlığa mahkûm oluyor .
Onun kararsızlığı , tabii ki filmin tavında dövülmesinin önünde bir engel teşkil ediyor ve gevşiyor hikâye , boyutları belirsizleşiyor .
Rehavete kapılmış da diyebiliriz Ben Affleck için , bu anlar özelinde .
Çok boyutlu hikâyenin ‘boyutsuzlaşması’nın önüne geçemiyor .
Temelinde ‘aşk’ yatan bir serüvenin ortasına yerleşen ve ‘yama’ gibi duran Elle Fanning’in karakteri , başka bir boyut getireceğine filmi basitleştirip çizgi dışına taşmasına sebep oluyor . ‘İnanç’ ve ‘vicdan’ , tabii ki ‘insanlık portresi’nin olmazsa olmazlarından , ama bu hikâyede doğru bir açı bulamıyorlar kendilerine .
Daha önce de söylediğimiz gibi , Dennis Lehane imzalı metni okumadığımız için bu resmin romanda nasıl çizildiğini bilemiyoruz .
Belki de kitabın ‘sihirli’ cümleleri , böylesi bir handikaba takılmadan yoluna devam etmiştir , kim bilir !
Umumi arzu üzerine yeniden izlenecek bir film değil “Gecenin Kanunu” .
Ben Affleck’in yönetmenlik kariyerinin şahikası falan da değil .
Ancak , ritmi sekteye uğratan kimi bölümlerine rağmen , kardeşi Casey’nin Oscar adayı mükemmel bir performans sergilediği “Yaşamın Kıyısında”nın ( Manchester by the Sea ) yansıttığı ‘acı’nın bir benzerini ruhuna nakşetmiş bir adam var burada da .
Acıları yarıştırmak bizim işimiz değil , ama onlar nefes alıp verirken her ikisinden benzer bir ‘susuzluk’un aksettiği de bir gerçek !
Manidar tabii , “Yaşamın Kıyısında” ve “Gecenin Kanunu”nun aynı haftada gösterime girmesi .
Başa dönelim ; ister istemez Casey Affleck - Ben Affleck karşılaştırması yapılacak yeniden .
Ve gömülecek Ben Affleck bir kez daha , biz ne kadar tasvip etmesek de .
