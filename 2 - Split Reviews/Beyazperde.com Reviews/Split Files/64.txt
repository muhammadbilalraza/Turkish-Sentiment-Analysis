Ömer Seyfettin'in " Kaşağı " adlı kısa öyküsü , sanırım okuyan herkesi zamanında etkilemiştir .
Göz koyduğu kaşağıyı kırınca suçu kardeşine yükleyen o karakteri hatırladınız mı ?
İftira atmak , sonra suçluluk duymak , geçmişten kurtulamamak , birşeyler yapmaya çalışmak ama geç kalmak ; kefaret .
Bu tema kısa süre önce Kefaret filminde tüm hüznüyle çıkmıştı karşımıza , şimdiyse Marc Foster'ın Uçurtma Avcısı filminde rastlıyoruz .
Emir , annesi doğum sırasında öldüğü için babasıyla arasında mesafe olan bir çocuk .
En yakın arkadaşı , kahyalarının oğlu Hasan .
Afgan çocuklarının Taliban rejimi öncesinde en büyük zevki olan uçurtma yarışmalarından birine katılırlar .
Burada Hasan'ın başına gelen trajedik bir olay , ikisinin de hayatını bütünüyle değiştirir .
Emir , Hasan'a sırtını dönüp kaçtığı için kendini hiç affetmez .
Bir ABD yapımı olmasına karşın büyük bölümünde karakterlerin Afganistan Farsçasıyla konuştuğu bir film Uçurtma Avcısı .
Ancak kullandıkları sözcüklerin melodisine kısa sürede alışacaksınız .
Taliban öncesi ve sonrası ülkedeki hayatın nasıl farklılaştığını anlatırken " recm " gösterecek kadar ileri giden , duygularını gizleyemeyen , evet , kesinlikle ABD yapımı bir film .
Senarist David Benioff'un yeteneğine 25. Saat ve Troy'dan aşinayız .
Yönetmen Forster'la Stay'den sonraki ikinci işbirliğinde Benioff , Khaled Hosseini'nin aynı adlı romanını uyarlamış .
Bir roman uyarlamasına yakışır şekilde karakterlerin farklı dönemlerdeki hallerine , bizzat kendi içlerindeki ve yaşadıkları mekanlardaki değişime tanıklık ediyoruz .
Emir , Rus işgali nedeniyle babasıyla birlikte ABD'ye göç etmek zorunda kalır .
Yıllar sonra çocukluk hayaline ulaşır , başarılı bir yazar olur .
Ancak eski bir aile dostundan gelen telefon , onu zaten bir türlü kurtulamadığı geçmişine geri götürür .
Olaylar zinciri , geçmiş ile gelecek arasında sıkışmış başkarakter Emir'in bu yolculuğuyla devam eder .
Forster , Monster's Ball'da yönettiği Halle Berry'ye Oscar kazandırmıştı .
Finding Neverland'de Johnny Depp'in adaylık kazanmasında önemli pay sahibiydi .
Oyuncularını önemseyen , onları gerektiği kadar özgür bırakan , en iyi performanslarını ortaya çıkarmalarını sağlayabilen bir yönetmen .
Ne var ki bu kez başrol , United 93'den simasını hatırlayabileceğiniz Khaled Abdalla'ya emanet .
Filmde geri kalan herkesin ondan daha iyi oynadığını söyleyebiliriz , buna Emir'in ve Hasan'ın çocukluğunu oynayan iki küçük aktör de dahil .
Uçurtma Avcısı , aslında gayet anlamlı bir hikaye barındırmasına rağmen Forster , kaderci , itici olacak kadar ahlakçı , ABD'yi cennet gibi göstermekte de bir o kadar ısrarcı bir film çekmiş .
Post prodüksiyon masasında yaratılan güzelim uçurtma yarışı sahnelerinin hatırı var .
Ama Taliban'ın uçurtmaları yasaklayışı bu kadar basit bir ayrıntı gibi nasıl geçiştirilir ?
Taliban diye on tane sakallı adam , Rus işgali diye caddede yürüyen on tane asker göstermek , biraz kolaycılık değil mi ?
Tıpkı ABD gibi , düşmanını anlamaya çalışmayan , konu " kötü adam " olduğunda nedenselliği boşlayan bir anlayış var .
Yine de ; filmde , kuşkusuz romanın bir armağanı olan güzel replikler var .
Emir'in babasının " aslında tek bir günah var , o da hırsızlık . Diğer tüm günahlar , hırsızlığın farklı versiyonları " demesi gibi .
Sonuçta , ezber bozmak bir yana yoğun ahlakçı klişeler yüzünden , anlatmaya çalıştığı hikayenin güzelliği gölgede kalan bir film .
Belki de , Afgan topraklarından kopup gelen bir ismin çok daha fazlasını katabileceği , doğru yönetmenini bulamamış , kopup boşluğa giden bir uçurtma gibi .
