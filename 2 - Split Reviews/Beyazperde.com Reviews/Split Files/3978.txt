Bundan 3 yıl önce Fransa genelinde vizyona giren ve çok ciddi bir gişe başarısı yakalayan , 4 milyon seyirci rakamına çok kısa bir sürede ulaşan Les Profs , yani bizdeki adı ile Amman Hocam geri döndü .
Türkiye'ye büyük bir erteleme ile teşrif eden yapım , Fransa'nın en kötü öğrencilerini kendine getirmek için , birbirinden orijinal öğretmenlerin , güçlü bir ekip olarak , sorunlu mu sorunlu bir okula atanması ile başlıyordu .
Tek kelime ile çatlaklardan bir araya gelmiş olan öğretmenler , liseli gençlerin hayata 1-0 önde başlaması için çabalıyor , karakterleri gereği de enteresan , absürt olayların yaşanmasına yol açıyorlardı .
Ülke genelinde büyük ses getirmeyi başaran ve ortalamanın üstünde bir absürd komedi örneği olarak hafızalara kazınan Amman Hocam , bir kez daha yönetmen Pierre - François Martin - Laval'in kanatları altında ve bu kez bambaşka bir ülkede !
Üstelik bu sefer sıkıntılı olanlar öğrenciler değil , direkt olarak öğretmenlerin ta kendisi .
İngiltere kraliçesinin emri ile " ele geçirilen " eksantrik hocalar , İngiliz halkının geleceğine yön verecek önemli bir görevin başına getiriliyor .
Ülkenin en özel okullarından birinde , İngiltere Kraliçe'sinin varisi diyebileceğimiz genç bir öğrenci için çalışmalara başlayan birbirinden " özel " eğitimciler , hem politik bir maceraya dâhil oluyor , hem de olaydan bihaber öğrencilerin ortasında saatli bomba misali dolaşıyorlar .
İlk filmdeki ekip aynı şekilde geri dönmüş .
Birinci hikayenin göze çarpan karakterlerinden birine can veren Christian Clavier ise yeni projeden ayrılmış , yerine de Didier Bourdon gelivermiş .
Frasızca döktüren ve hatta İngiltere'de bile ana lisanı ile yola devam etmeyi tercih eden İngilizce öğretmeni rolündeki Isabelle Nanty'nin halen yerli yerinde olduğunu söylemeden olmaz .
Öğretmenler arasında belki de en ilgi çekici karaktere ruh veren Nanty , ilginç saçları , seri konuşması ve hedefi on ikiden vuran tebeşir sevdası ile hikayenin yıldızı olmaya devam ediyor .
Alışılageldik , akarı - kokarı olmayan ve takibi kolay bir senaryo ile seyircisini tavlamaya gayret eden Amman Hocam 2 , bu kez komşu diyarlardan birinde , İngiltere'de olduğu için ( gerekliliği tartışılır ) bolca Harry Potter göndermesi içeriyor .
Romanın ve doğal olarak uyarlama film serisinin meşhur eğitim yuvası , Hogwarts'a benzer bir yapıda eğitim gören gençler arasında Draco Malfoy'u andıran tiplemeler görmek bile mümkün .
Dediğim gibi , neden ve nasılı belli olmayan , enteresan bir tercih .
İşin oyunculuk kısmını bir tarafa bırakırsak ( ki diğer karakterler olabildiğine karikatürize olduğu için bahsetmeye ne kadar değer , bilemiyorum ) , konu esprilere , yani filmin ana temelini oluşturan başlığa gelince durum pek parlak gözükmüyor .
Beden eğitimi dersleri esnasında , egzersiz yaparken bir öğrencisinin suratına gaz kaçıran , bir diğer öğrencisinin kafasına ise bir taraflarını ( istemeden de olsa ) sallayan karton kesim öğretmenler ve daracık bir kalıba sıkışmış " eğitime aç " gençlerin varlığı size yeterli fikri verecektir .
Öte yandan yer yer ince ve de hedefini bulan şakalara , göndermelere ev sahipliği yapan Amman Hocam 2 , bacadan içeri atlar misali hikayeye giriverdiği için de bir türlü ayaklarını doğru alana yerleştiremiyor .
Hele ki Amman Hocam 1 filminden bihaberseniz , dünyanın en başarısız ve tekinsiz öğretmenlerini tanımıyorsanız , kendinizi " e ne oldu şimdi ? " gibi soruları ardı ardına sıralarken bulabilirsiniz .
Buna geneli sabun köpüğü şakalar da eklenince , seyri çok rahat ancak doyuruculuğu yetersiz bir yemek çıkmış oluyor .
Uzun lafın kısası , daha çok sevimli ve eğlenceli bir Pazar sabahı film tecrübesi olarak öne çıkan Amman Hocam 2 , büyük beklentileri olmadan , kafayı dinleyip , yüzü gülümsetmek için tercih edilebilir bir seçenek olmuş . burcinaygun@gmail.com
