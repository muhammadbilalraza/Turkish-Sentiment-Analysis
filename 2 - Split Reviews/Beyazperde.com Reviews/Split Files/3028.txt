Modern Amerikan sinemasının son kırk yılı içinde Al Pacino kadar güçlü , karizmatik ve kendine ait bir stil oluşturan , fakat aynı zamanda her on senede bir kendini tekrar keşveden bir aktör bulunabileceğini zannetmiyorum .
İlk düşündüğümüzde tabi ki aklımıza DeNiro , Redford gibi isimler gelecektir ama eğer Pacino'nun kariyerinin son on senesini incelerseniz ilginç bir gerçek ile karşılaşacaksınız : Pacino , 1996'dan beri çektigi , finansal ve eleştirel bakımdan başarılı olan filmlerin çoğunda ( seyircinin filmin başından sonuna takip ettiği ana karakter olarak ) başrol oynamadı .
Fakat buna rağmen , kariyerinin en unutulmaz performanslarına imza atmayı başardı .
Bu filmlere örnek olarak Köstebek ve Şeytan'ın Avukatı verilebilir .
Hatta listeye Çaylak ve City Hall filmlerini de katarsak , Pacino , güçlü , tutkulu , fakat aynı zamanda vahşi ve yolsuz akıl hocası şablonunu kendine o kadar mükemmel bir biçimde oturttu ki , yukarıda bahsettiğim filmler nerede ise kendine ait bir film türüne dönüşmeye başladı .
Bu türün son örneklerinden olan Kirli Para ise , ucuz heyecanlara yer vermeyen , hırs ve güç aşkı temalarını düzeyli bir biçimde inceleyen , gayet başarılı bir ahlak masalı .
Film , bu sefer " yoğrulması gereken hırslı çaylak " rolünü Keanu Reeves ve Colin Farrell'dan devir alan Matthew McConaughey'in canlandırdığı Brandon Lang'ın inişli cıkışlı ve tekrar inişli hikayesini anlatıyor .
Bir spor kazası nedeni ile futbol kariyeri yarıda kalan Lang , hayatının sonraki on senesini , Las Vegas civarında boş islerde çalışıp , kendine acıyarak geçirmiştir .
Büyük bir futbol fanatiği olan Brandon , bir gün çalıştığı telefon servisi şirketinde , izin almadan futbol bahis nasihatı hattına hangi takımların kazanacağını tahmin ettiği bir mesaj bırakır .
Mesajda tahmin ettiği bütün maç sonuçları doğru çıkınca , Brandon , futbol bahisleri hattına terfi edilir .
Yeni işine başlayalı bir hafta bile olmadan Brandon'a New York'un en büyük bahis nasihati şirketinin sahibi Walter Abrams'dan kallavi bir iş teklifi gelir .
Abrams'ın şirketinde çalışmaya başlayalı bir kaç hafta olmadan Brandon , kendini Abrams'ın altın yumurtlayan tavuğu konumunda bulur .
Tahmin ettiği bütün maçların sonuçları doğru çıkmakla kalmaz , Brandon ayrıca gösterdiği hırs ve karizma ile kendisini Abrams'ın ve Abrams'ın güzel karısı Toni'nin partiler ve tutumsuz , gereksiz harcamalar ile dolu sosyal dünyasının tam ortasında bulur .
Abrams Brandon'dan o kadar etkilenmiştir ki , onu kendi oğlu yerine koyarak , emekli olduktan sonra şirketi Brandon'a bırakmayı planlar .
Herşey Brandon için mükemmel bir biçimde ilerlemektedir .
Fakat bir gün , maç tahminleri yanlış çıkar ve Brandon milyonlarca insana bir sürü para kaybettirir .
Kirli Para'nın hikayesinin en başarılı tarafı , yukarıda da bahsettiğim gibi , bu tür filmlere bir parazit gibi yapışan , ölüm tehditleri , silahlı çatışmalar ve dramatik bir zirve ile sonuçlanan , tahmin edilebilir bir anlatım tarzına sahip olmaması ( her ne kadar filmin fragmanı , filmi bu biçimde yansıtsa da ) .
Bunun yerine film , içerdiği temaları katmanlı bir biçimde inceleyerek , gücün insanlar için anlamını , ve ardında getirdiği sonuçların üzerine gidip hırs ve istek , öfori ile mutluluk arasındaki farkı tanımlamaya çalışıyor .
İlk bakışta mükemmel gibi görünen , fakat biraz dibine gittiğinizde güvensizlik , sahtekarlık ve bağımlılıklarla dolu , tatminsiz bir dünyayı , bazen biraz fazla didaktik ve melodramatik olsa da , korkusuzca gözlerimizin önüne sürüyor .
Dışarıdan bakıldığında gayet başarılı ve istikrarlı gibi görünmesine rağmen , aslında emniyetsiz , gerekirse kırılgan Walter Abrams karakteri , neredeyse ( ve hatta muhtemelen ) Al Pacino için yaratılmış .
Pacino , bu iki uç duyum dengesini o kadar iyi bir biçimde bir araya getiriyor ki , her daim Abrams'ı izlediğimizi bilmemize rağmen , neredeyse iki apayrı performansı gözlerimizin önüne sürüyor .
Örnek olarak , Brandon'un Abrams'dan daha fazla yüzde istediğinde , Abrams'ın Brandon'u vahşi bir hayvan gibi kapanına alarak kendisi ile dalaşmamasını " öğündüğü " sahne ile Abrams'ın , kumar bağımlıları için düzenlenen toplantıda kendini eski bir kumar bağımlısı olarak tanıttığı sahne verilebilir .
İlki korkutucu , saf bir soğukkanlılık , ikincisi ise dürüst , kusurlu ve mazeretli bir kişilik ortaya koyuyor .
Sonuçta Kirli Para , seyircisine , mükemmel olmasa bile , içerici , teşvik edici bir iki saat sunuyor .
İkinci perdesinin uzunluğu ve yer yer yavaş hikaye akımı gibi problemleri , temasına ve karakterlerine olan bağımlılığı ve saygısı ile kapatan filmin , en azından Pacino hayranlarını hayal kırıklığına uğratmayacağını garantileyebilirim ( hatta bahse bile girebilirim ) .
Oktay Ege Kozak
