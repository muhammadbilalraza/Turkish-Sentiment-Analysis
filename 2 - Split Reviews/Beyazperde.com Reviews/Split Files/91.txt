Son romanı üzerinde çalışmak için kendine gözlerden uzak bir kulübe tutan Jennifer Hills'in kasabanın delikanlıları ( ! ) tarafından tecavüze uğrayıp ölüme terkedilmesini , pes etmeyip gerçekleştirdiği muhteşem geri dönüş sayesinde aldığı ' haklı intikam'ı anlatan I Spit On Your Grave ( Day of the Woman ) , gelmiş geçmiş en efsanevi tecavüz / intikam filmi olarak gösterilebilir .
İstismar filmlerinin altın çağı olan 70'lerin sonlarında arz - ı endam eden , senaristliğini ve yönetmenliğini Meir Zarchi'nin yaptığı Day of the Woman , sonraki yıllarda adının ' I Spit On Your Grave ' olarak değiştirilmesi ve yapılan reklam kampanyasının da etkisiyle muazzam bir grindhouse başarısı haline dönüştü .
Almanya , Avustralya , Yeni Zelanda gibi ülkelerde yasaklanan , İngiltere'de de ' video nasty ' sınıfına sokulan film , bazı kitlelerce ' bir feminist manifestosu ' olarak baş tacı edilirken diğer bir kesim ise filmi ' kadına karşı şiddetin abartılı bir şekilde resmedildiği , hastalıklı bir çöp ' şeklinde tanımladı .
Yeni Mezarına Tüküreceğim ( I Spit on Your Grave ) ' in bu tartışmalara farklı boyutlar katma gibi bir derdi yok .
Bir iki yeni karakter ve daha kabul edilebilir bir olay örgüsü dışında tamamen aynı doğrultuda ilerleyen filmin asıl amacı kendini korku / gerilim türüne daha yakın bir yere konumlandırmak .
Bu karara saygı duymamız gerekiyor , zira gitgide muhafazakarlaşan ' Yeni Amerikan Sineması'nda anlatmak istediği hikayenin hakkını verecek bir tecavüz / intikam filmi çekilmesi neredeyse imkansız .
Tecavüzü nasıl gösterdiğinizden , kurbanın sonraki motivasyonuna anlam katmaya kadar , 1978'de o kadar da önemli olmayan ama günümüzde filmin eleştiri ve gişe nedzinde geleceği noktayı belirleyecek o kadar çok unsur var ki .
İşte bu noktada her yeniden çevrimden biraz daha fazla gerekliliğini tartışabileceğimiz yeni Mezarına Tüküreceğim filminin işi çok zor .
Bunu ispatlamak için filmin ABD'de 12 salonda vizyona girdiğini ve 900.0$ civarında bir hasılat yaptığını belirtmemiz yeterli olacaktır .
Gelelim bu zorlu işin altından nasıl başarıyla kalkıldığına .
Daha önce birkaç niteliksiz SyFy canavar filmi çeken yönetmen Steven R. Monroe ve ilk senaristlik deneyimini yaşan Stuart Morse , hayran oldukları filmi tekrar ele alırken orijinalinin en önemli özelliği olan rahatsız edicilikte hiçbir azaltmaya gitmemiş hatta işi daha farklı boyutlara taşımışlar .
Tecavüzün gerçekleşeceği ana kadar tansiyonu kademe kademe yükselten ikili , yaklaşık yarım saat süren , basit tacizlerle başlayıp kaçınılmaz sona doğru sürüklenen bu anları , birinci sınıf bir gerilim işçiliğiyle donatmışlar .
Her biri birbirinden iğrenç heriflerden oluşan kasaba gençlerinin kendilerini aşağıladığını düşündükleri ' şehir kızı'na yaptıkları zulmü izlerken koltuklarınızda rahat bir şekilde oturamayacağınızın garantisini verebilirim .
Daha önce belirttiğim gibi dikkat edilmesi gereken bazı hususların fazlalığı sebebiyle bu sahneleri tecavüzcülerin elindeki kameradan yansıyan görüntüler ve karakterlerin tepkilerine odaklanan bolca yakın çekimle , en az hasarla atlatan yönetmen Monroe , filmin intikam safhasında ise elinden geleni ardına koymamış .
Orijinal hikayenin katıksız bir istismar filmi olmasının en büyük kanıtlarından ' intikam için geri geldiğinde cinselliğini kullanarak ceza kesme ' olgusunun yerine ' bolca tuzak , akla hayale gelmeyecek işkence aletleri , Testere ( Saw ) ' ye nazire yapan fazlasıyla fantezi öldürme şekilleri'ni koyan Mezarına Tüküreceğim , her karaktere özel hazırlanmış tahtalı köyü boylama mizansenleriyle bize tatmin edici bir ikinci yarı izlettiriyor .
Tüm bu tatmin hissine rağmen filmin Jennifer karakterini ele alışında ciddi problemler var .
Özellikle tecavüzden sonra yaşadığı travma ve intikam almaya karar verme sürecinde yaşadıkları konusunda en ufak bir bilgiye sahip olamadığımız Jennifer , filmin başlangıcında da sanki karşı tarafı ' tahrik eden ' bir karaktermiş gibi çiziliyor .
' Kendisini etrafta dar kıyafetlerle dolaşırken görmek , içki içip marijuana çektiğine tanıklık etmek karşı taraf için bir motivasyon sebebi mi , eğer böyleyse bu ne tip bir hastalıklı senaryo hamlesidir ? ' soruları beynimizi bulandıradursun , bunu sadece bir korku filmi klişesi olarak düşünüp işin içinden çıkmak da mümkün .
Yeniden çevrimin en büyük farklılılarından biri olan tecavüzcülerin başındaki şerif karakteri ve onun son derece nezih aile yaşantısı hikayenin en derin katmanlarından biri .
Dini vecibelerini her daim yerine getiren ancak bu cinsel suça da en tepeden iştirak eden bu karakter ile birlikte suça iştirak etmek istemese de aslında suçu başlatan zeka özürlü Matthew , filmin ' empati kurun ve daha çok rahatsız olun ' şeklinde bir amacının olduğunu da gösteriyor .
Size tavsiyem bütün bu ahlaki ikilemleri bir tarafa bırakıp , canavarca suça karşı alınan canavarca intikamın tadını çıkarmanız .
Bazı kafa karışıklıklarını görmezden geldiğiniz ve orjinalinin de pek matah olmadığını kabullendiğiniz takdirde ortaya çıkan sonuç Mezarına Tüküreceğim'in iyi bir yeniden çevrim olduğu .
Daha fazla şiddete rağmen daha şok edici olduğunu söylemek ise fazlaca iyi niyetli bir yaklaşım olur .
Siz siz olun filmin afiş cümlesinde yazan ' It's Date Night / ' ibaresine kanıp bunu bir buluşma filmi olarak algılamayın . 
firat_atac@hotmail.com
firatatac.tumblr.com
twitter : firatatac
