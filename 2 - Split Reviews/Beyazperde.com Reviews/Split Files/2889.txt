Her ülkenin geçmişinde kimsenin elini sürmeye cesaret edemediği hassas noktalar vardır .
Özellikle bu noktalara parmak basan dönem filmleri vizyon salonlarına pek uğramazlar .
Uğradıklarında ise izleyenlerin ideolojik alt yapıları doğrultusunda iyi veya kötü eleştirilere maruz kalırlar .
Kendi ülkelerinde büyük tartışmalara neden olan bu tarz filmler , hele de günümüzde tüm dünyayı tehdit eden terör gibi güncel bir konuya değiniyorlarsa başka ülkelerde de izleyenlere yepyeni sorular sordurmayı başarırlar .
Miguel Courtois yönetmenliğindeki Kurt ( 2004 ) , Bask Bölgesi'nin özgürlüğü için savaşan ETA örgütünün sokaklarda terör estirdiği , faşist rejiminse çökme korkusuyla baskıcı tutumunu giderek artırdığı , 70'li yılların İspanyası'nı konu alan bir dönem filmi .
ETA'ya karşı düzenlenmiş en başarılı operasyon olan " Kurt Operasyonu " nu hikayesinin merkezi yapan film , bunun aracılığı ile hem örgüt içinde yaşanmış güç ilişkilerini hem de ileri gelen devlet görevlilerinin sistemin devamlılığı için nasıl politik kararlar alabildiğini gözler önüne seriyor .
Tek taraflı bir anlatıma sahip bir film değil Kurt .
İspanya'da yaşanan iç karmaşaya bir yandan Bask Bölgesi'nin bağımsızlığını savunan fanatik ETA üyeleri tarafından bakarken , bir diğer yandan da eylemleri televizyondan izleyen sıradan bir Bask kadınının bakış açısıyla da göstermeyi ihmal etmiyor .
Tüm olan biteni devletin gözünden de yansıtmayı başaran film , bu yönüyle kimsenin görüşüne haksızlık etmemiş oluyor .
Film , konu hakkındaki en belirgin görüşleri sergiledikten sonra ne çok radikal ne de fazla kabul görebilecek kendine has tavrını da ortaya koyuyor ve bu özelliğiyle takdir topluyor .
Bu yüzden de film boyunca gösterilen bütün bakış açılarının artı eksiler gibi birbirlerini sıfırladıklarını söyleyebiliriz .
Baş karakterimiz Txema , ailesi ve çocuğuyla Bask Bölgesi'nde yaşayan ve bulunduğu ortamda hüküm süren ETA'nın görüşlerine hem saygı duyup hem de olaylarından kendini olabildiğince uzak tutmaya çalışan bir adam .
Kendisini bir anda terör ve terörle mücadele savaşının içinde bulmasının karakteristik özelliklerden arındırılmış nedeni ise oldukça açık : yoksulluk ve polis baskısı .
Örgütün içinde polise bilgi sızdıran bir ajan görevi gören Kurt lakaplı Txema'nın yardımıyla gözlemleme fırsatı bulduğumuz ETA'yı , teröre yönelten neden ise hem rejimin tüm İspanya'da hüküm süren faşist baskısı , hem de örgütün kanları başka hiçbir ırkla karışmamış diye tanımladığı Bask ırkı hakkındaki fanatik tutumu .
Devletin , ülkede hüküm süren teröre ve Kurt Operasyonu'nun devamlılığına dair görüşleri ise izleyenlerin yüzlerine acıklı bir gülümseme oturtacak cinsten .
Filmde karşılaştığımız bu tavrın güncelliği koruyup korumadığı konusu ise filmin sadece belirli bir dönem üzerine yorum yapmakla kalmayıp , izleyenlere günümüz hakkında da sorular sordurabildiğinin kanıtı .
Gözler önüne serdiği dönemin neredeyse tüm politik görüşlerini içinde barındıran Kurt , bütün bunlar bir kenara bırakıldığında , başarılı da bir aksiyon , gerilim filmi .
Mikel Lejarza'nın kendi ağzından anlatılan hayat hikayesi , başarılı çizilmiş karakterlerle beraber zaman zaman geri dönüşlerle süslenmiş bir kurgunun içinde sinemasal bir nitelik kazanmış .
Film , politik görüşlerin ard arda sıralandığı durağan bir yapım olmaktan uzak , giderek yükselen bir tempoyla kimi zaman seyircisine gerçek bir yaşam öyküsü izlemekte olduğunu dahi unutturacak cinsten .
Böyle bir durumda olaylar dizisi içinde eriyip gitmesi beklenen politik mesajlar ise bir an bile hikayenin gündeminden düşmemekte .
Bu sayede film , anlatmak istediklerini hareketli bir olaylar bütünü eşliğinde seyirciyi hiç sıkmadan ona aktarabilmekte .
Filmde , daha önce Novo'da ( 2002 ) izleme fırsatı bulduğumuz Eduardo Noriega , Txema rolündeki başarılı bir performansı ile dikkat çekiyor .
Nelson karakterini canlandıran Patrick Bruel ve Asier rolündeki Jorge Sanz ise bu insanlarla gerçek hayatta yüz yüze gelsek gerek fiziksel özellikleri gerekse davranış biçimleriyle bunlardan daha sahici olamazlardı dedirtiyorlar .
İzleyenlerine , hem geçmiş hem de bugün hakkında ciddi sorular sordurtmayı başardığı kadar , kendine has cevapları da içinde barındıran bir film Kurt .
Bu yönüyle tarihte yaşanmış terör olaylarını konu alan ancak konuyla ilgili hiçbir yorum yapmaksızın sadece gösteren benzerlerinden ayrılıyor .
Ve izleyenlerini rahatsız edici ve düşündürücü bir keyif sunuyor .
