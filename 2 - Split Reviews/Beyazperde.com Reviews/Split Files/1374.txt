İnsan Çılgın Dersane serisi neden izler ?
Vakti olan bence araştırmaya başlasın !
2007 yılında aptallık üzerine espriler ve onu destekleyen çıplaklık ile ses getirince , yani bir kısım seyirciden yüz bulunca devamları yapılan bir seri Çılgın Dersane .
Filmde senaryo namına pek bir şey yok .
Saçma şekilde herşeye gereksiz tepki verin yeter demişler sanki oyunculara .
Dersaneye gitmekten , üniversiteye hazırlanmaktan çok eğlence peşinde olan , üniversite sınavı denen şeyden bihaber olan , hoş üniversiteye girmeleri bile okuyanlara hareket olacak olan bu güruhun aldatmacalarına bir son vermeleri lazım acilen .   " Biz çok entelektüeliz ve bu tarz filmlere kılız " yazısı değil bu .
İçinde sevgiye , umuda , geleceğe ve hatta vaat ettiği eğlenceye dair herhangi bir kırıntı barındıramıyor bu film .
Çılgın Dersane 4 : Ada filminin sonunda Sümer Tilmaç tarafından yalandan , inandırıcılıktan uzak verilmeye çalışılan mesajın sonunda da " haydi eller havaya " yapılıyorsa , vermeyin üç kuruşluk o mesajı bile .
Hadi yapımcıyı ikna edemiyoruz bari şansımızı yönetmenlerden ve oyunculardan yana deneyelim .
Çekmeyin ve oynamayın bu filmlerde diyelim ama bu da nafile bir istek biliyorum .
Serinin tamamında arz - ı endam eden oyuncuların şevkini görünce susuyorum .
Yeniler ise ıssız adaya yeni düşmüş gibiler .
Hayır , film komik de değil .
Hani komik olsa , bazı filmlerde bir süre sonra sinirden falan gülmeye başlanıyor ama bunda o da yok .
Sürüne sürüne adaya çıkan bir grup dershane öğrencisinin ( sanırım genç oyuncu da bulamadılar ) başından geçenlerin anlatıldığı filmin bir yeri güya sefalet , bir kısmı da sefahat içinde geçiyor .
Ama neden ?
Son çare olarak masallara ve filmlerin birtakım sahnelerine dadanan film o kadar vasat ki .
Hele karakterlerin üzerinden akan aptallık rolü karşısında , ki oyuncuların bir kısmı da bu cendereye çabuk girmiş , dehşete düşüyoruz .
Miskinliği , tembelliği yüceltmeyi anlarım ama aptallığı yüceltmek nasıl bir şeydir ?
Aptallığın yüceltilmesi karşısında gözünüze sürekli sokulmaya çalışılan çıplaklık bile geri planda kalıyor .
Sonuçta bu film için fazla kelam etmeye gerek yok , azalarak bitsin devamları .
