Bir tanesi hayatının son günlerini yaşayan yaşlı bir çift hakkında ne çok film izlemişizdir , kim bilir …
Aşk ( Amour ) , noktayı koyanlardandı elbette !
Yarım Kalan Şarkı ( Song For Marion ) ’nın da duvar kenarına iliştirilmiş yemek masası ve başlangıç noktasında , hastalıkla boğuşan bir çifti var .
Ancak boğazımızı düğümleyip huzursuz etmektense , barındırdığı tüm duygularla birlikte iyi hissettiren bir film karşımızdaki .
Yeri geldiğinde gözlerimizi dolduran , öte yandan yakın dönemde izlediğimiz Dörtlü ( Quartet ) de olduğu gibi yaşlılığa karşı ‘müzik’ ve ‘gülümsetme’yle ittifak kuran …
London to Brighton’dan tanıdığımız İngiliz yazar - yönetmen Paul Andrew Williams , Kulübe ve senaryosuyla katkıda bulunduğu Histeri’nin ardından , yaşayan bir filme imza atıyor .
Gemma Arterton’un canlandırdığı müzik eğitmeni gibi çok az sayıdaki genç nüfusa , neredeyse tamamı yaşlılardan oluşan bir ekip eşlik ediyor .
Bir huzurevi kasabası sanki .
Kanser hastası Marion ile kocası Arthur’un hikayesinde , kabuğuna çekilmiş Arthur’un aksine neşe kaynağı Marion arasındaki bağ , daha baştan yakalıyor izleyenini .
Vanessa Redgrave ve Terence Stamp ikilisinin de katkılarıyla tabii .
Bazen , yanındaki öylesine özeldir ki , onun etrafa yayılan büyüsüyle daha kasvetli görünür diğeri ; Arthur gibi …
Son günlerini yaşayan kadının tutkuyla bağlandığı yerel ‘yaşlılar’ korosu ve müzikle şenlenen film derin bir hüzün barındırıyor aslında içinde , hayata dair ; aşka , ölüme dair .
Karı - koca arasındaki ‘bağ’lılık , baba - oğul arasındaki o ‘olmamışlık’ , çaresizlik ve elbette yitip giden zamansa söz konusu olan , söylenecek sözler vardır çoğu zaman .
Ama büyük cümleler kurup bağırıp çağırmak yerine , karakterleri arasında doğru bir duygusallık kurup , oluruna bırakıyor her şeyi film . ‘İyi bir eş ve anne’ olan Marion’ın bakımını üstlenen Arthur’un , yalnızlığını en çok hissettirdiği anlarda bile …
Yatağın boş tarafına konan sıcak su torbasıyla hüzünlenip , rock’n roll yapmaya çalışan ihtiyarların şovuyla gülümsüyoruz örneğin .
Sürprizsiz , başından sonuna tahmin edilebilir bir film Yarım Kalan Şarkı ; şablonun dışına çıkmayan ama bunu başarıyla uygulayan …
Klişeler yerinde kullanıldığında , güzeldir .
Bir havuç da var elbette .
Arthur’un değişim sürecini de kapsayan koronun , dünya için küçük kendileri için büyük adımları gibi …
Umut Işığım ( Silver Linings Playbook ) ’ın dans yarışması ile Anadan Doğma ( The Full Monty ) ’nın mükemmele varamasa da iyi bir terapi haline gelen anları gibi .
İstanbul Film Festivali’nde gösterilen Yarım Kalan Şarkı ( Song for Marion ) , bu hafta vizyonuna  son anda dahil oldu .
İyi ki de oldu .
Charlie Rich’den ‘The Most Beautiful Girl’ ile başlayıp , Celin Dion’dan ‘Unfinished Song’la sonlanan film , düşe kalka da olsa , hep bir şeyler mırıldanıyor .
Görünen köy kılavuz istemez haliyle .
Müzik , beden yaşlansa bile , o hiç yaşlanmayan ruhun gıdasıdır ne de olsa .
Hayatın içinden ve son derece mütevazi , yeri geldiğinde gözlerinizi doldurarak da olsa size kendinizi iyi hissettirecek öyküsünü düzgün anlatan bir film izlemek isterseniz , kaçırmayın .
Şarkı bahane , hayat yarım kalmasın !
Twitter . com / hilalcetinder
