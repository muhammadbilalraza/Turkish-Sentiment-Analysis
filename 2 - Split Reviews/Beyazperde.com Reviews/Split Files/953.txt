Cehenneme Bir Adım ( The Descent ) , rafting yapan üç kadının görüntüleriyle açılıyor .
Bu kadınlardan birinin kocası ve küçük kızı ise nehrin kenarından onları izliyor .
Fiziksel güçle , dolayısıyla erkeklikle ilişkilendirilen bir spor dalını uygulayan kadın karakterlerin sunumu ve aile içindeki rollerin alışık olmadığımız şekilde konumlandırılmasının ardından , o ailenin hiç de dışardan gözüktüğü kadar sağlam olmadığının ipuçlarını alıyoruz .
Ve belki de sadece çocuğun ayakta tuttuğu çekirdek aile ani bir kazayla parçalanıyor .
Filmin toplumsal cinsiyet rolleri ve aile kavramı üzerine işleyeceğini daha ilk birkaç dakikada anlatan az ve öz giriş sekansını takip eden , kahramanımız Sarah'ın bir hastane odasında uyanması .
Rüyada görülen bir doğum günü pastası ve yaşam belirtisi göstermeyen destek ünitesinin ardı ardına kullanılmasıyla sağlanan tezadın belirlediği sembolik yeniden doğum sekansıyla , artık ailesi olmayan bu kadının öyküsünü izleyeceğimizin altı çiziliyor .
Fakat mutlu bir başlangıç değil bu .
Kızını kaybetmiş bir annenin , üzerine karanlık çökmüş yeni hayatının başlangıcı .
Bu yeniden doğum teması , film boyunca tekrarlanan bir motif .
Öyle ki , bir çıkışsızlığın tasviri haline gelene dek .
Ve bir yıl sonra , altı bağımsız kadının bir mağara dalışı için biraraya gelişleriyle birlikte öykümüz başlar .
Sadece seçtikleri uğraş değil , bulundukları ıssız mekan da toplumsal rollerin dışına çıktıklarının altını çizer .
Bu modern kadın profili , özellikle korku sinemasında sıklıkla rastladığımız gibi , tehdit altındadır .
Bu kez tehlike , bir rahmi andıran yeraltı mağarasının derinliklerinde kadınların karşısına çıkacak olan , temsil ettikleri her şeyin en ilkel haliyle tezadıdır .
Belki de tam olarak korkularının özüdür .
Filmin giriş kısımlarında verilen , mağara dalışının psikolojik etkileri üzerine bilgiler ile final birleştirildiğinde , aslında her şeyin kahramanımızın kafasında olup bittiğine dair bir açık kapı da bırakılıyor şüphesiz .
Bu , filmin aslında bütünüyle bir metafor olarak okunması gerektiğinin de altını çiziyor .
Cehenneme Bir Adım , öncelikle bir kadın öyküsü ; hatta bir annelik öyküsü .
Bir noktadan sonra da vahşi bir korku filmine dönüşüyor ve ülkemiz sinemalarına ulaşması biraz gecikmiş olsa da son dönemdeki korku filmi bombardımanının içinde tam bir cevher .
Teknik ve estetik olarak yetkin ; az efekt ve cesur görüntü yönetimiyle etkili bir dar alan hissi yaratan ; neticede gerçekten korkutucu bir film .
En önemli meziyetiyse , basitçe korkutmayı başarıyor olması değil .
Kadın ve annelik temaları korku sinemasına sıkça malzeme olmuştur ama Cehenneme Bir Adım kadınların tepkilerini , birbirleriyle ilişkilerini ve aralarındaki rekabeti , çok doğru anlamış ve aktarmış gözüküyor .
Bu temaları en basit şekilde anlatırken bu denli etkili bir korku filmi çıkarmayı başarıyor olması da takdire değer .
Cehenneme Bir Adım , birçok açıdan 1972 yapımı John Boorman filmi Deliverence'ı hatırlatıyor .
O filmde kentli bir grup erkeğin rafting yaparken , taşralı bir gruptan gelen fiziksel tehdidin ötesinde , doğrudan erkekliklerine yönelik bir tehditle yüzleşmelerini izlemiştik .
Burada da basitçe bir ölüm kalım mücadelesinin ötesinde , cinsel kimlik meselesi filmin merkezine oturuyor .
Yönetmen Neil Marshall'ın üçüncü filmi , gerek yarattığı atmosfer gerekse dehşet hissiyle çok güçlü , hatta zaman zaman seyri güç bir film .
Sadece son yılların değil , tüm zamanların en etkili korku filmleri arasında saymaktan çekinmeyeceğimi belirtmeliyim .
Basitçe bir korku aracı değil , aynı zamanda zeka dolu bir film olduğu için .
