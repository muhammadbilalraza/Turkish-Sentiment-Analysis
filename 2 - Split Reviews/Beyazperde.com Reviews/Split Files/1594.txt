Hızlı giren eylül vizyonu , farklı bir casus filmini karşımıza çıkarıyor bu sefer .
İsrailli sinemacı Yuval Adler'in imzasını taşıyan Casus filmi , İsrail istihbarat örgütü Mossad’a , Avrupavari bir bakışla , bir birey hikayesi üzerinden yaklaşmayı tercih ediyor .  
 
Kendisi de İsrail ordusunda özel bir operasyon biriminden emekli olan , eski asker Yiftach Reicher - Atir’in kaleme aldığı ‘The English Teacher’ romanından beyazperdeye uyarlanan " The Operative " aslında anlamını tam karşılamayan ‘Casus’ adıyla ülkemizde vizyona giriyor .
Zira kitabın ve filmin baş karakteri olan Rachel ( Diane Kruger ) , adanmış bir örgüt üyesinden , bildiğimiz casus tipinden farklı bir profil çiziyor filmde .
Operative kelimesinin İngilizce’deki ikili anlamı * Rachel karakterinin de doğasını açıklıyor . 
 
Yapı olarak aidiyet duygusundan yoksun , yaşadığı hayata ve çevresindeki dünyaya karşı hissiz bir karakter desek , Rachel için herhalde abartı sayılmaz .
Örgütün en alt kademe işlerinden biri için düzenlenen sahte bir formda adının geçmesinden sonra , takip eden her bir görevde kademe kademe Rachel’dan beklenenler de artış gösteriyor .
Rachel , sanki kendi arzusundan bağımsız olarak Mossad içerisinde yükseliyor .
Örgüt , Rachel’ı sonradan fark ettiği bir girdap gibi içine çekerken , senaryo akışı bu kabullenişi karakterin kendisine sunulan aidiyet hissiyle örtüştürüyor .
Öyle ki örgütün Rachel’den faydalanan üst düzey yönetimi de , kadının bu açlığının farkında .
Fakat akıl hocası Thomas ( Martin Freeman ) da dahil olmak üzere , hesaba katmadıkları bir detay ,   üst düzey bir operasyonda nihayet su yüzüne çıkıyor : Rachel casus olarak gönderildiği Tahran’da ( İran ) kendisini o coğrafyaya , o insanlara ait hissediyor ; sahte kimlikle sürdürdüğü hayatında Tahranlıların arasında nefes aldığını , bu insanlarla bağ kurduğunu , hatta aşık olabildiğini fark ediyor .
Filmin kırılma noktası da , karakterin yavaş yavaş kavuştuğu kendi insani duyguları paralelinde geliyor . 
 
Yönetmen ve senarist Adler , İsrail - Almanya - İran üçgeninde ele aldığı bu hikayeyi , içeriden bir bakışla anlatırken ancak bu kadar eleştirel olabiliyor .
Aidiyet hissini kaybetmiş bir kadın öyküsü üzerinden , istihbarat örgütünün duygulardan tamamen arınmış yapısını ele alıyor ve eleştiri oklarını daha ileri saplamaktan imtina ediyor .
Yönetmenin bu tutumu içerisinde başrol Diane Kruger , Rachel’e hayat verirken oldukça iyi bir performans sergiliyor ; özellikle Rachel’in gündelik hayat içerisindeki paranoyaları , gerginliği ve ajanlığın doğasını sorgulaması gibi psikolojik detaylar iyi işleniyor .
Mentor rolünde Martin Freeman da bu akışta kendisinden beklenen bir oyunculuk ortaya koyuyor ; daha fazlası değil .
Farhad rolünde oyuncu Cas Anvar’ın da filme dinamizm kattığını , İran’ın dolayısıyla ‘orient’in aydınlık yüzünü temsilen karşımıza çıktığını ifade edebiliriz .
Bu açıdan yönetmen Adler’in Doğu - Batı ekseninde ying - yang misali davrandığını da ekleyelim . 
 
Ez cümle , aksiyondan ziyade gerilim yanı daha ağır basan , bir birey ve casusluk hikayesinin karması var karşımızda .
Karar seyircinin !   
 
  * Operative : 1. ( isim ) Operasyonu sürdürme kabiliyetine sahip olan kişi / ajan  2. ( sfıat ) İşlevsel - filmdeki karşılığı ile kılıktan kılığa girip , istenilen kalıba sokulabilecek kişi . 
 
Twitter . com / duygukocabayli
