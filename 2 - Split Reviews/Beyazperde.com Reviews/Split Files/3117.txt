Western çekmek zor iş .
Önce dikkatlice bir mekan araştırması yapman gerekir .
Dönemin gerektirdiği her ne ise onu yerine getirmelisin .
Arazinin ortasında ateş yakıp kahve pişirmeyi ikna edici kılmalısın .
Dağlar tepeler manzara .
Seyirci hemen o döneme ışınlanmalı .
Kızılderililer , ödül avcıları hiç değilse kovboylar olmalı .
Karakterlerin gerçekten de orada yaşıyor görünmeli vs. Western filminin içine bir aşk hikayesi nakşetmek güç iş .
Eğreti durmayacak bir defa .
Bunun için dönemin insanının nasıl sevdiğini bilmelisin .
O dönemin aşk mektuplarını okumalısın .
Vahşi batıda işlerin kolay olmadığını hesap ederek aşk hikayesini bu çetin koşullara dayanıklı kılmalısın vs. Western filminin içine gömdüğün bu aşk hikayesinin kahramanlarını Britanyalı yapmak karışık iş .
Onları bu vahşi kurallara uyum sağlamada yaşayacakları zorluklara alıştırmalısın . “Yabancı” olmanın getirecekleri karşısında uyanık tutmalısın .
Öyle tek başına millerce yolculuğu tek başlarına yapmaları mümkün olmaz .
Yanlarına coğrafyayı iyi bilen bir kovboy yerleştirmelisin vs. Her şeyin hızlıca geliştiği , mili saniyeler içinde tabancadan çıkacak haksız bir kurşunla hayatların sonlandığı bu dünyada , olan biteni “yavaşlatmak” riskli iş .
Aşk bir kurşundan daha hızlı adamı ölüme götürürken ölümü yavaşlatmak hele hele umudu yaşatmak .
Gerçekten zor iş . “Sakin Batı” , tüm bunları başarıyor işte .
Hesabını kitabını iyi yapan yetenekli bay John Maclean , yazıp yönettiği ilk uzun metrajında western türünü minimalist kalmak kaydıyla şöyle bir güzel temize çekmiş .
İngiliz sinemacı , kariyerindeki ödüllü kısa film ve müzik videolarının yanına harika bir başlangıç yerleştirmiş .
Sıraladığımız tüm koşulları yerine getirmesi yetmezmiş gibi finalde çatışma sahnesindeki biçimsel tercihleriyle seyirciyle konuşmasını da bilmiş .
Küçük bir hikaye anlatıyor aslında .
İskoçyalı bir asilzadenin 16 yaşındaki aşka aç oğlu Jay , sevdiği kız Rose’un babasıyla birlikte uzak diyarlara kaçmasını kendine yediremez .
O diyar , vahşi batının uçsuz bucaksız arazileridir .
Jay kafasına koyduğunu yapan , kalbine koyduğuna tapan bir gencimiz .
Düşer yollara .
Cebinde “yeni başlayanlar için vahşi batı” kitabı .
Çok ilerleyemez tabi .
Kötü adamlar peydahlanır .
Ama ödül avcısı Silas yetişir imdadına .
Silas da az değildir .
Para karşılığı yardım eder küçük adamımıza .
İkisi birlikte Rose ve babasını ararlarken filmin kırılma anı gelir .
Rose ve babasının başına nedense 2 bin dolar ödül konmuştur .
O tür ilanların da öyküsünü anlatır film bize , ama o eski bir hikaye .
Jay ve Silas gibi , paragöz kötü adamlar da düşer Rose ve babasının peşine .
Acaba kim daha önce ulaşacaktır ?
Jay , sevdiceğine sağ salim kavuşabilecek midir ?
Vahşi batının yavaşlatılmış hali , kurşunları da yavaşlatabilecek midir ?
Filmin başlarında sıkıcı bir yol filmiyle karşı karşıya olduğunuzu düşünebilirsiniz .
Hakikaten de yavaş başlıyor .
Asla da hızlanmıyor .
Saçma nedenlerden ölümler nasıl oraların bir gerçeğiyse film de ötesini vaat etmiyor .
Aşık karakter Jay’in zihnindeki geriye dönüşlerin naifliği , vahşi batının sert koşulları arasında gerekli ters eşitliği kurup başarılı bir çatışma dünyasına evriliyor .
Maceradan maceraya koşan - pardon ağır aksak yürüyen - kahramanlarımızı izlerken ilginizin sürekli ayakta kaldığını gördüğünüzde kabul ediyorsunuz ki bu film iyi işliyor , sizinle o yolda dostluk kuruyor .
Silas rolünde tuttuğumuz aktörlerden Michael Fassbender rolünde hem inandırıcı hem de filmin yapımcısı .
O da filme inanmış ki yapımcılığı üstlenmiş .
Genç aşık Jay’de Kodi Smit - McPhee kendini zorla sevdiriyor adeta .
Yıllar önce Viggo Mortensen’li “The Road”da uzun yolculuklara dayanıklı olduğunu göstermişti zaten .
Rose’da Caren Pistorious aşık olunacak kız havalarında .
Babası rolünde ise “Game of Thrones ”dan yadigar “the hound” Rory McCann’i görmek de güzel .
Filmin başarılı vahşi batı usulü çorbasını övmemize bakarak western’i yeniden yarattığını düşünmeyin sakın .
Temize çekiyor sadece .
Ölümü de , aşkı da .
Aşk zaten yabancı bir duygu iken bir yabancının aşkının yabancı bir diyarda meze olmasına bu yüzden şaşırmamalısınız .
Filmi “iyi” bulmayanlar da çıkacaktır .
Ama ilk görüşte “güzel” olduğunu kabul etmelisiniz .
Hatta tanıdıkça “yavaştan” seversiniz belki .
