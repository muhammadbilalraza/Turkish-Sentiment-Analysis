Sense & Sensibility ve Emma'dan bu yana , beyazperdede büyük bir Jane Austen uyarlaması izlememiştik .
2006 yılına gelmişken artık buna ihtiyacımız olmadığını düşünenler de çıkabilir belki .
Ama önyargılı davranmakta acele etmeyin .
Başroldeki Keira Knightley'e , Akademi tarihinde En İyi Kadın Oyuncu dalında Oscar ödülüne aday gösterilen en genç üçüncü aktris unvanını getiren Aşk ve Gurur ( Pride & Prejudice ) , Altın Küre ödül töreni sırasında Emma Thompson'ın da çok eğlenceli bir sunumla belirttiği gibi , gencecik bir film .
5 kız kardeş , ebeveynleri ve duygusal ilişkileri çevresinde dönen öykü , bir türlü bir araya gelemeyen güçlü ve başına buyruk Elizabeth ile yakışıklı ve aşırı kontrollü beyefendi Darcy üzerine odaklanır .
Sosyal statülerin , ekonomik ilişkilerin ve çevrenin , yazık ki duygusal ilişkilerin gidişatı üzerinde de belirleyici olduğu bir dönem anlatılmaktadır .
İlk filmini çeken , televizyon kökenli yönetmen Joe Wright'ın yorumuyla Aşk ve Gurur , günümüze ait bir gençlik filminden sadece dekor ve kostümleriyle ayrılıyor .
Ama kostümlü filmlerde hakim olabilen o mesafeli ve belirgin bir şekilde geçmişe ait hava burada yok .
Genç oyuncular bizim de paylaştığımız motivasyonlarla hareket ediyorlar .
Her şeyden belirleyici olansa , dil .
Kelimelerin seçimi ve kullanılış biçimleri zaten filmin amacını dışa vuruyor : Ağırbaşlı bir edebiyat uyarlaması değil , bugünün perspektifinden , genç bir film yapmak . Wright'ın sinema dili de bunu doğruluyor .
Yer yer kendine fazla dikkat çekmekle eleştirilen yönetmen , kamera kullanımı ve mizansen anlayışıyla o denli dinamik bir iş çıkarmış ki , kendisini gönül rahatlığıyla son dönemin en umut verici keşiflerinden biri olarak nitelendirebiliriz .
Zaman aşımlarında kullanılan kimi mizansen ve kurgu taktikleri göz dolduruyor .
Filmin ilk yarısında yer alan balo sahnesi , mizansenin karmaşıklığı ve kameranın hakimiyeti ile hayranlık uyandırıyor .
( Evet , en azından bu sahne için şu söylenebilir ki , belki biraz fazla hayranlık uyandırıyor ; " kendini hissettiren organ hastadır " diye düşünecek olursak . ) Bu projenin en büyük çıkmazı , romandan 1995 yılında BBC televizyonu için yapılan çok başarılı bir dizi uyarlamasının bulunmasıydı .
Karşılaştırmalar kaçınılmazdı .
Herhalde en ağır yük de Darcy rolündeki Matthew Macfadyen'ın omuzlarındaydı .
Çünkü bahsi geçen TV dizisinde , Colin Firth adeta kendisi için yaratılmış olan bu karaktere kusursuz bir şekilde can vermişti .
Öyle ki Firth , kariyerinin sonraki adımlarında , Bridget Jones serisi gibi farklı projelerde de birebir aynı karakterin versiyonlarını canlandırır oldu .
Macfadyen da Firth'ün izinde , çok akılda kalıcı bir performans vererek bu işten alnının akıyla çıkmayı başarmış .
Belki İngiliz sineması da böylece yeni romantik prensini bulmuştur .
Bugüne kadar popüler filmlerde oynayıp oyunculuğuyla çok ciddiye alınmamış olan , henüz 20 yaşındaki Keira Knighley ise ( Hayatımın Çalımı Beckham , Karayip Korsanları : Siyah İnci'nin Laneti , Aşk Her Yerde ) omuzlarında başarıyla taşıdığı bu filmle iyiden iyiye yıldız statüsüne yükselmiş oldu .
Filmin yan kadrosundaysa , yakın gelecekte isimlerini çok daha sık duyacağımız başka başarılı genç oyuncular da var .
Elizabeth'in kız kardeşlerinden en büyüğü Jane rolünde Rosamund Pike ve Jane'in mutluluğunun önünde duran bir karakteri canlandıran , yakın zamanda Mrs .
Henderson Presents gibi başka büyük filmlerde de izleyeceğimiz Kelly Reilly'e dikkat çekmek gerek .
Herhalde ekibin en büyük sürprizi de , küçük kız kardeş rolünde karşımıza çıkan , Donnie Darko'dan hatırladığımız Jena Malone .
Aşk ve Gurur , genç ve dinamik bir film ; nefes alan bir film .
Hepsinden önemlisi de gerçekten romantik olmayı başarabilen bir film .
Beklenmedik gişe geliri ve son olarak 4 dalda Oscar adaylığı da filmin başarısının karşılığı oldu .
Dario Marianelli'nin sizi alıp götüren özgün müziklerini ve Roman Oshin'in sade ama şık görüntü çalışmasını da ayrıca alkışlıyoruz .
Sonuç olarak şunu söyleyebilirim ki , kelimesi kelimesine bir uyarlama yapmak yerine , romanın ruhunu yakalayıp günümüz sinemasına adapte edebilmiş , tadından yenmeyecek bir film karşımızdaki .
