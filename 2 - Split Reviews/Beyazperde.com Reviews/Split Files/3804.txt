Fransız aktris Julie Delpy , genç yaşında başlayan oyunculuk kariyerini yan rollerde emin adımlarla sürdürdükten sonra , kendisini başrole taşımayı başarmış bir isim .
1995’te gelen ve Ethan Hawke ile başrolü paylaştığı ( ve senaryosuna da el attığı ) Gün Doğmadan ( Before Sunrise ) beyazperdeyi salladığında , 10 yıllık sinema deneyiminin tadını çıkartmakta olan güzel oyuncu , 20’li yıllarda el attığı yönetmenlik kimliğini de günümüzde rayına oturtmaya çalışıyor .
Filmlerinin senaryosunu da kendisi kaleme alan Delpy , görünen o ki yine en çok kendi köklerinden beslenerek sinemasının çatısını oluşturuyor .
2007 yapımı Paris’te 2 Gün’ün hikaye açısından devamı olarak kurgulanan New York'ta 2 Gün’de bu sefer kent ve sevgili değişmiş ama yaşanan olayların karmaşası ve naif absürtlüğü hala capcanlı yerinde !
İlk filmde Adam Goldberg’in canlandırdığı , “takıntılı Amerikalı sevgili Jack” yerine , bu sefer bayrağı “dert ortağından sevgililiğe yatay geçiş yapan Mingus” ( Chris Rock ) alıyor .
Marion , Jack’ten ayrılma sürecindeyken , iş arkadaşı Mingus’un omuzunda ağlıyor ve bir anda kendisini yeni bir ilişkinin içinde buluveriyor !
İki çocuklu bu evde öncelikle saygı , anlayış ve sevgi üzerine kurdukları beraberlik , Marion’ın “oldukça çılgın” tasvir edilen Fransız ailesinin bir süreliğine ziyarete  gelmesiyle tabir - i caizse teste tutuluyor .
Tabii test edilenin Mingus’un sinir sistemi olduğu da varsayılabilir .
İlk filmden baba rolünde tanıdığımız Jolie Delpy’nin öz babası olan Albert Delpy’nin yanı sıra ablasını canlandıran Alexia Landeau ve eski sevgililerinden Manu’yu oynayan Alexandre Nahon , New York’a geçiş yapan hikayenin temel taşları diyebiliriz .
Zira Delpy ilk filmde kurduğu ve filmin tüm albenisini bu karşıtlıklar üzerinden yürüttüğü “Avrupa kentinde bir Amerikalı” temasını , bu sefer “Amerika’da 3 Fransız” ile tersine çeviriyor .
Çok net olarak söyleyebilirim ki , senaryoda başka bir şeye dokunmadan New York’ta iki gün geçiren isimler Fransız değil de Türk olsaydı , bu filmin sorumlularına Türklüğü ve Türk milliyetçiliğini aşağılamaktan dava açılabilirdi !
Marion’un Fransız ailesi Amerikalıların gözünde “öteki” , hatta öyle öteki ki , Amerikalılar bir dönem Avrupa’nın en soylu topluluklarından olan Fransızlara kendi sterilliklerinden gerçekten böyle burun kıvırıyorlarsa , o algıdaki üçüncü dünyayı düşünemiyorum !   Neyse ki Delpy’nin , bize mahsus milliyetçi alınganlıklarla uğraşmadan , sinemasında kullandığı muhteviyatı dengeli biçimde öğütebilen bir üslubu var .
Fransızları gümrükten kaçak peynir geçirmeye çalışan , ulu orta ot çeken , teşhirci / seks düşkünü insanlar gibi çizse de , aynı oranda Amerikalılara da vurmayı ihmal etmiyor ; tıpkı ilk filmde olduğu gibi .
Filmin bu açıdan en gülümseten sahneleri Mingus’un Barack Obama’nın posteriyle kendisini kaptırarak  samimiyetle sohbet ettiği anlar .
Yeri gelmişken Chris Rock’ın kendisine biçilen rolün hakkını verdiğini de ekleyelim .
Bu filmin sürpriz ismi ise kendisi olarak karşımıza çıkan Amerikalı oyuncu Vincent Gallo .
Sürprizbozan / spoiler vermeyelim ama Gallo’lu cafe sahnesi bile filmi izlemeniz için başlı başına bir sebep olabilir . “Bir sanatçının ruhu ne kadar eder ? ” diye soran Delpy post modern sanat anlayışı ile inceden dalgasını geçmeyi ve belki de açıkça özeleştiri yapmayı ihmal etmemiş .
Bol gürültülü sahneleri ve tarzı nedeniyle Woody Allen ile ister istemez karşılaştırılan Delpy’nin , giderek istediği dili oturtmaya başladığına işaret tüm bunlar .
Sonuç olarak karşımızda auteur’luğa doğru yürümekte kararlı olan bir yönetmenin bol kültürel ve politik göndermeli , hafif meşrep komedisi duruyor .   New York’ta İki Gün’ün belki de tek handikapı vizyona girişinin bizde maalesef gecikmiş olması , öte yandan bu durum ‘iyi’ filmlerin başına sık sık geldiğinden şaşırmamak lazım .
Yapım yılı 2012 olması sizi aldatmasın , her şeyinde Julie Delpy imzası olan taze New York’ta 2 Gün , Before Midnight’ı bekleyen sıkı hayranlar için ana yemek menüsünden bu hafta sinemalarda …
