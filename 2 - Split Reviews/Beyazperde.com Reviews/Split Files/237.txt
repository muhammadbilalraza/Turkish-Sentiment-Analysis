1998-2004 yılları arasında çekilerek TV'lerde boy göstermiş , günümüzde de hâlâ çeşitli kanallarda oynamakta olan meşhur Sex and the City dizisinin beyazperdeye taşınması , hiç şüphesiz akıllıca bir fikir .
Her şeyden önce gişe anlamında , çünkü bu dizinin fanatiği olan kadınlar ve o kadınların yanlarında taşıyacağı erkeklerin sayısının bolluğu , gişe hasılatı açısından sonu belli bir hikaye gibi adeta .
Yapımcıları , dizinin nasıl olsa herkes ama herkes tarafından izlenmiş olduğundan emin bir tavırla , sinema filminde , dizinin başrolündeki bu dört kadını , bu dört kadının hayatına girenleri , çıkanları , olanları bitenleri bildiğimizi varsayarak , aceleye getirilmiş ve kolaya kaçılmış bir iş çıkartabilirlerdi .
Ama film böyle olmamış , aksine , izleyicinin diziyi bilmiyor olma ihtimalini de göze alarak , ne bilenleri sıkacak ne bilmeyenleri şaşırtacak kadar yeterli bilgi vermiş her karakterle ilgili .
Çok yerinde bir özet yapılmış .
Hatta karakterlerin dizi boyunca başından geçen , yıllara yayılmış önemli olaylar , harika bir kurguyla , sanki bütün o bölümler sırf bu sinema filminin kurgusu için çekilmiş gibi kullanılmış .
Gayet akıllıca .
Hatta diziden bölümler , flashback açısından daha bolca kullanılabilirdi , çok da şık olurdu .
Diziyi izlemiş ve izlememiş olanların ayrılacağı birkaç nokta var sadece .
Birkaç ipucu .
Örneğin baş karakter Carrie'nin evlenmek üzereyken yanlış bir karar verdiğini anladığı bir ilişkisi , filmde dört arkadaş yemek yerken ve ordan burdan sohbet ederken lafın arasında geçiyor , ama biz diziyi izleyenler o ilişkinin her bir dakikasını sanki Carrie bizim arkadaşımızmış ve biz de onun yanında olanlara şahit olmuşuz gibi bildiğimizden , diyalogda geçen bir isim bile diziyi izlememiş olanlardan daha derin duygular yaşamamızı sağlayabiliyor .
Evet duygular , zira Sex and the City , kanımca , dizisiyle de filmiyle de insanı duygulandıran nitelikte bir romantik komedi aslında .
Diziyi izlememiş ve filmi izlemek isteyenler için şöyle anlatalım o zaman .
Her şeyden önce , filmin ismi genelde önyargı oluşturan cinsten .
Tıpkı O. . çocukları filminin adının yarattığı şüphe gibi bu filmin de ismini ilk duyduğumuzda sadece cinselliği konu alan bir senaryoyla karşı karşıya olduğumuzu sanıyoruz .
İsminin aksine çok farklı bir şeyi anlattığını savundum hep diziyi de izlerken : dostluk !
Sex and the City , 20'li yaşlarının ortalarında tanışıp kaynaşan dört New York'lu kadının , şehirde yaşadıkları aşk , seks , hayal kırıklıkları , ölüm , yaşam , iş , kısaca hayata dair paylaştıkları etrafında dönen bir senaryoya sahip .
Başroldeki dört kadından daha da başrolde olan , bir gazetede " Seks ve Şehir " isimli bir köşesi olan yazar Carrie'dir , diziyi de filmi de onun anlatımından , onun iç sesinden ve yazılarından takip ederiz .
Genelde şehirde yaşamakta olduğu aşk ve arkadaşlık konularını köşesinde yazar .
Başlarına gelen olayları izlemekteyken biz , olay genelde Carrie'nin laptop'uyla bölünür ve onun çıkarımlarının kelimelere dökülüşünü izleriz .
Genelde de " I couldn't help but wonder . " ( merak etmeden duramıyordum . ) kalıbıyla başlar cümleleri .
Dizide bazen bu çıkarımlar insanı sıkarken sinema filminde bundan kaçınmış olmaları da bence akıllıca olmuş .
Film boyunca sadece sonlara doğru , gene aynı kalıpla başlamasını affedebileceğimiz bir makale cümlesiyle karşılaşıyoruz .
Bu makale bölünmeleri olmadığında filmin esas anlattığının içine daha çok girebiliyoruz .
Bu dört kadın , ne olursa olsun asla birbirlerini bırakmıyorlar , hayatlarına giren her adam , hayatına , birlikte olduğu kadının yanında üç kadının daha gireceğini baştan kabullenmiş oluyor .
Bu dört kadın , ne kadar kötü olaylar yaşarlarsa yaşasınlar , asla yalnız olmadıklarını her an hissediyorlar .
Her şeyi paylaşırken birbirlerini eleştirmekten de kaçınmayan bu dört kadın , normalde kadınların kıskançlık duygusu yüzünden çok da fazla yakalayamadıkları dürüst dostluk denen şeyi gözler önüne sererek biraz da imrendiriyor .
Evet bu kadınların arasında kıskançlık bile dürüstçe paylaşılan keyifli bir detay .
Kadın izleyicilerin imrendirdikleri şeyler , dostlukla sınırlı değil elbet .
Seksist bir yaklaşım olacak belki ama bu filmi erkek izleyicilerin beğeneceğini pek sanmıyorum .
Zira film , konusu dışında görselliği anlamında da tamamen kadın izleyiciyi kendine çekecek nitelikte hazırlanmış .
New York'ta yaşayan ve maddi durumları belirli bir seviyenin üstünde olan bu dört kadın bir giydiğini bir daha giymiyor , marka olmayan bir şey giydikleri pek görülmüyor , Starbucks'a gitmek için dışarı çıktıklarında bile bir partiye gidermişçesine şıklar .
Alışverişte sınır yok , en pahalı markaların rengarenk paketleri göz kamaştırıyor .
Zaten bu dört kadının yedikleri göz kamaştırıyor , içtikleri göz kamaştırıyor , giydikleri göz kamaştırıyor , saçları göz kamaştırıyor .
Kısacası görsel anlamda ışıl ışıl , rengarenk , şıkır şıkır bir film var karşımızda .
Sanatsal bir başarı , değişik bir kurgu , farklı bir anlatım bulmayacaksınız bu filmde .
Diziyi biliyorsanız , bir bölüm daha izlemiş gibi olacaksınız , tabii birçok havada kalan olayın çözüldüğü , sonuca ulaştığı bir son bölüm belki de .
Diziyi bilmiyorsanız , sizi hem güldürecek , hem duygulandıracak , hem de gözlerinizi kamaştıracak bir romantik komedi izleyeceksiniz .
Yaz aylarına girdiğimiz şu günlerde sizi hoş tutacak nitelikte hafif , hoş bir parfüm hissi veren bir film .
