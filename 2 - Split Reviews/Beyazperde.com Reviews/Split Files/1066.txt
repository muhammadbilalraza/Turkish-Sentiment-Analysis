Dwayne Johnson , beyazperdeye adım attığı ilk günden bu yana , testesteron yüklü vücuduyla doğru orantılı bir kariyer büyümesine erişmiştir .
Emekliye ayrıldığı ve bir hayli popüler olduğu güreş dünyasında , spora veda ettikten sonra bile dünya çapında eşine az rastlanır bir hızla hayran sayısını günden güne arttırmaya devam eden , protein tozu bağımlısı bu aktör , aksiyon filmlerinde , Jean - Claude Van Damme , Sylvester Stallone , Arnold Schwarzenegger gibi kas ekollerinin yeni dönemdeki popüler ikonu .
Sportif yetenekleri , atletik vücudu ve kendine özgü sevimliliği ile sinema dünyasında dur durak bilmeden yükselişini sürdürmekte olan Dwayne Johnson ve “adeleleri” Muhbir adlı bu aksiyon sineması örneğinde de başrolü paylaşıyorlar .
Uç nokta ticari Hollywood sinemasına has klişelerin birçoğunu bünyesinde barındıran Muhbir , “macerasever” izleyiciyi tatmin edecek bir çok unsura sahip olsa da Johnson’ın ne etinden ne de sütünden yeterince yararlanabilmiş gibi görünüyor .
İster istemez “The Rock” namıyla maruf Dwayne’ın beyazperdede esip gürlemesini , yakıp yıkmasını bekleyen izleyicinin muhtemelen en büyük şaşkınlığı , karşılarında “kalıbının adamı olmayan” bir karakter ile yüzleşmek olacaktır .
Filmde efsanevi The Rock , hayranlarının karşısına kaya gibi sert bir macera adamı değil , sümsük bir tüccar olarak John Matthews kılığında çıkıyor .
İlk şoku atlattıktan sonra izleyicinin vurdulu kırdılı filmlerin alameti farikası olan şiddet gösterisi beklentisi içerisine girmesini anlayışla karşılayabilirim .
Zira Johnson’ın varlık sebebi bu .
Sinemaya adım attığı ilk filminden bu yana hep “çapulcu” rollerde , yakıp yıkmakla , kırıp dökmekle , esip gürlemekle şöhret kazandı .
Ama John Matthews , her ne kadar pisliğe bulaşacak olsa da kaslarının hakkını vermekten sürekli imtina ediyor .
Üstelik metazori uyuşturucu işine bulaştığında dahi “iş arkadaşına” etik davranmayıp “işadamı” kimliğine yaraşır bir şekilde kata - kulli ile torbacılığı harmanlamaya çalışması John Matthews ile izleyicinin empati kurmasını zorlaştırıyor .
Filmde John’un “yancısı” rolünde Daniel James karakterini canlandıran  Jon Bernthal hakikaten iyi bir oyuncu .
Kurguda eksik kalan “inandırıcılık” temasını etkili oyunculuğu ile diri tutmaya çalışıyor .
Ancak bana kalırsa her ne kadar kısa bir rolü olsa da filmde “Müslüman eroin taciri” figürü Malik olarak karşımıza çıkan Michael K. Williams , olağanüstü bir sahicilikle filme narkotik bir derinlik ve tehditkar bir heyecan katma bağlamında en az Daniel James kadar pay sahibi ( Her ne kadar filmde İslami tonlamaların tesbih - takke ikilisiyle vurgulanmaya çalışılması komik kaçsa da Malik sarkastik ve yerel uyuşturucu mafyası jargonuyla rolünün hakkını veriyor ) .
Thelma & Louise’in efsaneler - üstü baş kahramanı Susan Sarandon ise keşke kendini bu yapımda harcamasaydı demek istiyorum .
Her ne kadar onu beyazperdede izlemek bir keyif olsa da Joanne Keeghan rolüyle canlandırdığı hırslı bürokrat karakterine yeterince gerçeklik duygusu kat ( a ) madığını üzülerek bildirmek zorundayım .
Tabii bu noktada Amerikan sinemasında yaşı kırkı aşmış kadın oyunculara yaşam hakkı tanınmadığı yolunda bir itiraz gelebilir .
İşte evet , tam da buna itiraz ediyorum !
Susan Sarandon’ların etkileyici oyunculuklarını sergileyebilecekleri filmlerin çoğalmasını diliyor ve Hollywood ticari sinemasının hep daha gence hep daha güzele yatırım yapmasını eleştiriyorum .
Nitekim ; bir Hollywood yapımında araba patlamaz ise o filme aksiyon demem ben , diyenlerdenseniz üzülmeyin .
Araba patlaması , kovalamaca sahneleri , çatışma ve silah gürlemeleri Muhbir’de gırla .
Senaryoda tüccar kimliği sırıtan John Matthews , iş kamyon şöforlüğü ve tır sürücülüğüne gelince gayet uyumlu bir oyunculuk sergilemeye başlıyor ve oğlu için canını feda eden baba figürü biraz olsun anlam kazanmaya başlıyor .
Sonuç itibariyle Muhbir , Dwayne Johnson’dan efsanevi bir kahraman bekleyenler için hayal kırıklığı ancak sinemada kuruyemiş eşliğinde vakit geçirmek isteyen serüvenciler için biçilmiş kaftan .
