Sevdiğinin bir yabancıyla birlikte olması hazmedilir şey mi ?
Ama sen de yabancıydın ona , tanışıncaya dek .
Hayır hayır , bir yabancıyla olmamalı .
Hele tanıdığım bir yabancıyla asla .
Oscarlı yönetmen Mike Nichols ve senaryoyu kendi yazdığı oyundan uyarlayan Patrick Merber , zor işin altından başarıyla kalkmış .
Sadece dört kişiden oluşan bir evrene 104 dakika boyunca bakıp da sıkılmamak kolay değil .
Nichols , dört ana karakterden başka kimsenin kadrajda önemli yer kaplamadığı bir film çektiğini hissettirmemiş bile izleyene .
Ekranı bir anda parlatıp zaman mefhumunu hızlandırdığı gibi , isabetli geriye dönüşlerle de anlatımsal bütünlüğü korumuş .
Geçmişte The Graduate , Silkwood ve son olarak TV başyapıtı sayılan Angels In America'yı çekmiş bir yönetmen söz konusu , şaşırmamak gerek .
İnsanı asıl hayret içinde bırakan , 74 yaşındaki yönetmenin , oyuncularından her seferinde yüksek performans almayı başarması .
Yönetmen koltuğundaki ne kadar işinin ehli olursa olsun , sadece dört karakterin yer aldığı bir öyküde oyuncu performanslarının önemi iyice artar .
Hemen söyleyelim , Closer , İngiliz aktör Clive Owen'in önüne geleni ezdiği bir film olmuş .
Internette yazıştığı kişiyi seksi bir kadın olarak hayal eden , işinden bıkmış dermatolog rolünde Owen öyle etkileyici bir yorum getiriyor ki , 27 Şubat akşamı mümkünse çifte Oscar ile ödüllendirilmeli .
Dışavurumcu oyunculuk ekolünden gelen aktör , bazı sahnelerde bu tekniğin ustalarından Nicolas Cage'i andıran tatlar bırakırken , kimi zaman da şaşırtıcı derecede minimalist bir beden diline bürünmüş .
Aldatıldığını öğrendiğinde karısına " Beni hiç sevdin mi ? " deyişi sanki gerçek bir an .
Oyuncu performansları demişken , Natalie Portman'ın nihayet kadınsı bir rolde göründüğünü ve kişisel standartları göz önüne alındığında , hayli cesur bir performans sergilediğini belirtelim .
Yine de yılın en iyi beş yardımcı kadın oyuncu performansından biri olduğundan şüpheliyim .
Diğer iki oyuncu mu ?
Bilmem , dikkat etmedim .
İrlandalı şarkı yazarı Damien Rice'ın 2001 yılına ait romantik bestesi The Blower's Daughter ile açılıyor film .
Hit radyo istasyonlarının at gözlükleri nedeniyle kaçırdığı bu şarkı , akıllı ve zevk sahibi yönetmen sayesinde bir filmin asla unutulmayacak , nerede duyulsa hatırlanacak aşk şarkısı oluveriyor .
Rice şarkı boyunca tam on iki kez " gözlerimi senden alamıyorum " diyor .
Yavaş çekimle kalabalığın içinde birbirlerine doğru göz göze ilerleyen Alice ( Portman ) ve Dan ( Law ) adlı iki yabancı , daha tanışmadan sevgili oluyor .
Larry ( Owen ) , ateşli hayaller kurduğu orgazmik sanal sevgilisiyle buluşuyor .
Ama Anna ( Roberts ) ' nın sanıldığı kişi olmadığını anlıyor .
Tıpkı Alice ve Dan gibi bu iki yabancı arasında da normalde olmayacak olan oluyor .
Larry , Anna'nın yanından utanç içinde kaçacağı yerde doğumgünü olduğunu öğrenip ona bir balon hediye ediyor .
Ne kadar romantik değil mi ?
Değil !
Filmle ilgili bu kadar övgü dolu sözden sonra belirtmemiz gerekir ki bu romantizm içermeyen , aşk ve onun semptomları üzerine bir film .
Üstelik cinsel tapmaya dayalı bir aşktan söz ediyoruz .
Karakterler klişe sevgi cümlelerini o denli pervasızca ve bol kepçe kullanıyor ki , Nichols aşk üzerine en ağır lafını tam da bu sahnelerde ediyor .
Larry striptiz klübünde Alice'le karşılaştığında onun erotizmiyle başı dönünce bu hissini " sevme " ile karıştırıyor .
Anna , sevdiği adama kavuşabilmek için ayrı yaşadığı kocasıyla son bir kez beraber olması gerektiğini düşünüyor ve kaybediyor .
Cinselliğin sevgiye yer bırakmadığı aşk , en çok cinsellikten incinir elbette .
Karakterlerin ahlaki olmaması yadırganabilir belki , ama Nichols'ın modern zamanda yaşanan ilişkiler üzerine önemli sözler söylediğini , bunu toplumun bir kesiti üzerinden anlattığını anlamak gerek .
Romantizmsiz aşk filmini , kafayı bu denli seks ve küfürle bozan karakterlerle doldurması boşuna değil .
Nichols cesurca " romantizm bazılarını itiyor , geriye de bunlar kalıyor " diyor .
Finalde Alice'in gerçek adıyla ilgili espri de , yönetmenin aşkın modern zamandaki yaşanış şekliyle ilgili eleştirisi değil mi ?
O zaman modern zamanlarda yaşanan aşklara uygun biçimde , jenerikteki şarkıdaki gibi bitirelim sözlerimizi : " gözlerimi senden alamıyorum , aklımı senden alamıyorum , yeni birini bulana dek . "
