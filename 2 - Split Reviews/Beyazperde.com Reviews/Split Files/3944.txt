Amerikan sinemasının en büyük ustalarından biri olan Woody Allen , sanatsal , bilimsel ve tinsel olaylara takındığı sert ve alaycı tavrıyla benzerlerinden kolaylıkla ayrıt edilebilecek komik bir sosyolog ve filozoftur adeta .
Allen filmlerinde ; sadece nefret ettiği ya da yanlış olduğunu düşündüğü şeyleri değil sevdiği hatta taptığı fikirleri , düşünceleri , kişileri , olgu ve olayları da tiye almasını bilir .
En sevdiği yönetmen Bergman'ın kimi filmlerini senaryolarının temeline oturtmasının , Shakespeare'in , Dostoyevski'nin eserlerine göndermeler yapmasının , operayla , cazcılarla alay etmesinin kökeninde sevgi ve bağlılık yatarken ; psikanaliz , Freud , savaşlar , silahlanma , varoluş , din ve Naziler benzeri daha yüzlerce konuda yaptığı esprilerin kökeninde başkaldırı ve tenkit yatmaktadır .
Bu bağlamda ; son kırk yılda yarattığı Allen komedyasının eşsiz bir felsefe ve yaşam biçimi içeren , farklı ve isyankar bir düşünce biçimi olduğu söylenebilir .
İşte bu düşünce biçiminin mercek altına aldığı son konu ise yaşamın trajik mi komik mi olduğu .
Melinda ve Melinda , Woody Allen'ın sosyal yaşamı irdelemek ve arka planda çağın mevcut düşünce ve eğilimlerini eleştirmek amacıyla adeta bir laboratuar olarak kullandığı kadın - erkek ilişkileri ekseni üzerine oturtulmuş .
Yaşamın trajik olduğunu düşünen bir yazarla , yaşamın komik olduğunda ısrar eden bir başka yazar arasındaki tartışma sonucu , her ikisi de Melinda adlı bir kızın başına gelen iki ayrı hikaye uydururlar tabii kendi düşünceleri doğrultusunda .
Böylelikle film , Yunan trajedilerinden Shakespeare trajedilerine ve sonrasında Nietzsche'nin Tragedya anlayışına değin uzanan derin bir düzlemde salınım yaparken , insanların hemen hergün yaşadığı birçok olayın doğası masaya yatırılıyor .
Filmin asıl çarpıcı yanı , " komik " yaklaşımla " trajik " yaklaşım arasında aslında herhangi bir fark olmadığının yavaş yavaş açığa çıkması olarak görülebilir .
İlk bakışta sadece komik olarak gözüken ikinci hikayede ( ki gerçekten komik ) tek bir kişinin replikleri ve davranışları silinse yani hayata bakış açısı eğlenceden yoksun hale getirilse trajedinin varlığı hemen göze çarpar .
Çünkü hayatı boyunca hep topallayan karakterler oynamış , başarısız , sıradan bir aktör olan Hobie'nin varlığı komikliğin tek dayanak noktasını teşkil ediyor .
Hobie karakterini başarıyla canlandıran Will Ferrell'in , Melinda'daki duygusal yoğunluğu ustalıkla yansıtan Radha Mitchell'in doyurucu performansları da filmi güçlendiren diğer öğeler .
Herşeye rağmen Melinda ve Melinda , kadın - erkek ilişkilerini sorgulayan diğer filmlerinde de olduğu gibi Woody Allen'ın insanı allak bullak eden çarpıcılığı ve unutulmaz one - liner'ları ile zenginleşen eğlenceli ama bir o kadar da hüzünlü bir drama .
Hollywood Ending ve Anything Else'de de gösterdiği gibi hala söyleyecek sözleri olan , yaratıcı fikirlerinde herhangi bir azalma olmadığını ispatlayan 70 yaşındaki ustanın son filmi Melinda ve Melinda , tüm Allen hayranlarına tavsiye olunur .
