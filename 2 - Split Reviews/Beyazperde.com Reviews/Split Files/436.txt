‘Olmak’tan ziyade ‘hissetmek’ önemli hayatlarımızda , nasıl olduğumuz değil nasıl hissettiğimiz ‘belirleyici’ çoğu zaman .
Cinsiyet de , evet büyük oranda ‘doğuştan’ alnımıza yazılmış gibi görünse de , asıl bunu ‘anlamlı’ kılan bize içeriden seslenen ‘kimlik’ oluyor .
Beşinci filmini çeken İngiliz sinemacı Tom Hooper da “Danimarkalı Kız”da ( The Danish Girl ) bu resme katkıda bulunan bir iş çıkarıyor .
Her toplumda , özellikle de bizim gibi ‘ilerleyememiş’ ( ilerlemeyi reddeden ) toplumlarda itilip kakılan ve hatta öldürülen ( öldürülmesi kabul gören ) trans bireylerin köklerine / yazgısına dikkat çekiyor bu çalışma .
Cinsiyet değiştirme , daha doğrusu ‘gerçek kimliğine kavuşma’ ameliyatlarının da ilk adımlarına uzanıyor film , bir kilometre taşının üzerinde yükseliyor .
Hikâyemiz 1926 yılında başlıyor .
Danimarkalı evli ressam çift Einar ve Gerda Wegener ( Eddie Redmayne ve Alicia Vikander ) , ‘sevgi dolu’ ilişkilerini bir ‘oyun’la adeta test ediyorlar bu hikâyede .
Einar’ın kadın giysilerini üzerine geçirdiği bu oyun , kısa süre içinde genç ressamın ‘içindeki ses’i dinleyip gerçek kimliğine , yani ‘oyun ismi’ olan Lili Elbe’ye doğru koşmasını sağlıyor .
Sınıfsal avantajların da yardımıyla bir ‘kabul’ görüyor belki Lili , ama toplumun genelinden ‘saklanmak’ her zaman olduğu gibi kaçınılmazlaşıyor .
Karısı Gerda’nın sevgisiyle ayakta duruyor , içinde yaşadığı ‘çatışma’yla mücadele etmeye çalışıyor Lili . ‘Kadın olduğunu bilmek’ yetmiyor bir süre sonra , gerçekten ‘kadın’ olmak istiyor .
Ve Einar’ın içindeki Lili’yi su yüzüne çıkarmak için ameliyat masasına yatmayı göze alıyor , olanca tehlikesiyle birlikte .
Danimarkalı çift Einar ve Gerda Wegener’in gerçek hikâyelerinden esinlenen , 20 tarihli David Ebershoff imzalı aynı adlı romandan uyarlanan “Danimarkalı Kız” , romanda olduğu gibi gerçeği eğip büküyor bir miktar , ama meselenin temelinden uzaklaşmıyor .
Böylece , tarihsel bir gerçekliği bugünün bilgileriyle okumamızın da önünü açıyor .
Trans olmanın bireyin sırtına bindirdiği yükü görünür kılıyor , her ne kadar ‘romantik’ bir çerçeve çizse de .
Daha gerçekçi bir yaklaşım getirse ve meselenin romantizminden biraz olsun uzaklaşabilseydi film , belki böylesi bir ‘popülerlik’e ulaşamayacaktı ama ‘gerçeğin aynası’ kimliğiyle sinema tarihindeki yerini alacaktı .
Burada yapılanı tu kaka etmek için söylemiyoruz bunları , tercihin çeşitlenebileceğini vurgulamaya çalışıyoruz sadece .
Yoksa , Tom Hooper’ın filmi de meseleye dikkat çekmeyi başarıyor , yaşamsal bir konunun dehlizlerinde gezinmemizi sağlıyor .
Özellikle ‘ilk’ olmanın avantajını iyi kullanıyor film , bir ‘hissediş’e taşıyor bizi , sürekli kapalı kalması tercih edilen örtüyü kaldırıp ötesine bakmamıza izin veriyor .
Tom Hooper’ın belirgin biçimde ağır aksak bir anlatım tutturması , “Danimarkalı Kız”ın etkisini azaltıyor kuşkusuz .
Yönetmen , aşırı romantize ettiği hikâyeyi gerçeklikten koparıp ‘masal’ formuna yaklaştırıyor .
Tabii ki bu bir masal değil ve finalde de bunu trajik bir biçimde öğreniyoruz , ama o noktaya gelene kadar yaşananları ‘içe bakan’ bir yolla aktarmıyor sinemacı , ‘umut’la yoluna devam eden Lili’nin ‘peri masalı’ misali dönüşümüne harcıyor enerjisini .
Allahtan ki , bu noktada Eddie Redmayne denen ‘ilahi güzellik’ giriyor devreye ve her haliyle alıp götürüyor filmi .
Muhtemelen arka arkaya ikinci Oscar’ını alamayacak , Leonardo DiCaprio’nun kendini aşırı hırpalayışına kurban gidecek Redmayne’in performansı , ama sinema tarihinde hak ettiği yeri kapacağından eminiz .
Yeni neslin yükselen değerlerinden Alicia Vikander de Gerda Wegener kompozisyonuyla Oscar adaylığının boşa harcanmış bir tercih olmadığını gösteriyor , ki Redmayne’in meşalesini onun performansı taşıyor biraz da .
Birbirlerini iyi bütünlüyorlar anlayacağınız .
Oyunculuklardaki zayıf halkanın beklenmedik bir biçimde Matthias Schoenaerts olduğunuysa söylememiz gerek .
Aktör , bir tür ‘katalizör’ işlevi görmesi gereken karakterini seyirciye kabul ettirmekte zorlanıyor , yüzeysel bir tondan kurtaramıyor onu .
Ezcümle , “Danimarkalı Kız”ı meselesine yaklaşımıyla değilse de onu su yüzüne çıkarma iştahıyla sevdiğimizi söyleyebiliriz .
Trans bireylerin hislerine tercüman olup olmadığını bilemiyoruz , umuyoruz ki bir nebze olsun başarmıştır bunu . ‘Trajedi’ gerçekten görünür kılındığında toplum tarafından da algılanabilir bir ‘acı’ya dönüşür zira .
Öbür türlüsü , bir nefes alıp vermek kadar kısa süreli bir etki yaratacaktır . <
