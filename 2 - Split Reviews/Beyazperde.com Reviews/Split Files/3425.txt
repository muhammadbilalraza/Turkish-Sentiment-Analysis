Eurovision Song Contest : The Story of Fire Saga .
Bu uzun isimli tuhaf Will Ferrel komedisi nihayet Netflix üzerinden izlenebilir . “Nihayet” diyorum çünkü pandemi yüzünden yayın planı değişti ve gösterilmesi gecikti .
Oldukça absürt bölümlere sahip ancak özünde bir büyüme , yoldaşlık ve aidiyet hikayesi içeren ve romantik bir komedi olmayı da ihmal etmeyen film , izleyeni pişman etmeyecek türden keyifli bir iş .  
Eurovision bizim için hassas bir konu , zira yarışmayla inişli çıkışlı bir ilişki yaşayan bir toplumuz .
Türkiye defalarca Eurovision’da yarıştı .
Çetin Alp ile sıfır çektiğimiz de oldu Sertap Erener ile birinci olduğumuz da ama Eurovision bizim için artık bir nostalji duygusu kaynağı çünkü 2013’ten bu yana , oylama sistemini bahane ederek yarışmaya katılmıyoruz çünkü büyüklerimiz öyle uygun görüyor !
Bunun aslında bir bahane olduğunu hepimiz biliyoruz ama ne fayda . 
Eurovision’dan yüzlerce film öyküsü çıkacağı muhakkak ama Will Ferrell , Fire Saga adındaki İzlandalı kurgu bir müzik grubunu , kendi komedi tarzına uygun düşecek bir hikayeye , gerçek yarışmanın içerdiği milliyetçi , rekabetçi aromaları da ihmal etmeden yerleştiriyor .
Eurovision konulu bir Amerikan komedisi izlemek tuhaf gibi görünüyor ancak Will Ferrell’ın yarışmaya özel bir ilgisi var ve bu yarışmaya katılan ( ya da bizim gibi katılmayı özleyen ) tüm ülkelerde izlenebilecek bir Netflix işi .
Yarışmanın sınırları Avrupa’yı çoktan aştı , kim bilir belki de bu film yüzünden ABD’yi bile yarışırken görebilir ve tıpkı İngiltere gibi politik nedenlerle sıfır çekmesini izleyebiliriz . 
Fire Saga’nın hikayesi kitsch bir komedi .
Eurovision zaten bunun için gerekli malzemeyi veriyor .
Tuhaf makyajlar , abartılı sahne şovları , milliyetçi duygularla yükselen bir hezeyan .
Bunu alıp biraz daha köpürttüğünüzde komedi kendiliğinden ortaya çıkıyor zaten .
Filmin başında Fire Saga’nın seslendirdiği “Volcano Man” şarkısında hikayenin tonu belirleniyor .
Gerçekten de Eurovision böyle bir şey ! 
Fire Saga’nın , soğuk , küçük bir kasabada çıkışla Mystery , Alaska ( 1993 ) ya da kimsenin şans tanımadığı bir ekibin başarı hikayesiyle Cool Runnings’i ( 1993 ) hatırlatan komedi bahanesi bir hikayesi var ama Eurovison’a meraklı olanlar için bu film zamanla bir külte dönüşecek .
Bunu iddia etmemi sağlayan ise Rus şarkıcının evinde verdiği parti sekansı .
Eurovision Şarkı Yarışması'nda yarışmış birçok farklı yıldan şarkıcı bu sekansta görülebiliyor .
John Lundvik  ( İsveç 2019 ) ,  Anna Odobescu  ( Moldova 2019 ) ,  Bilal Hassani  ( Fransa 2019 ) ,  Loreen  ( 2012 yılı birincisi , İsveç ) ,  Jessy Matador  ( Fransa 2010 ) ,  Alexander Rybak  ( 2009 yılı birincisi ve 2018 temsilcisi , Norveç ) ,  Camala  ( 2016 yılı birincisi , Ukrayna ) ,  Elina Nechayeva  ( Estonya 2018 ) ,  Conchita Wurst  ( 2014 yılı birincisi , Avusturya ) ,  Netta Barzilai  ( 2018 yılı birincisi , İsrail ) .
Şık bir numara , Eurovision cahili bir izleyici için bile keyifli bir sekans ama yarışmanın sıkı takipçileri için adeta kutsal kadeh ! 
Will Ferrel filmi 123 dakika yerine 100 dakikada paketleyebilse daha da dinamik ve eğlenceli bir seyire yol açabilirmiş .
Gelişme kısmında sarkan hikaye finalde toplanıyor ve romantik komedi izleyicisine ödül gibi bir sekansla sonlanıyor .
Aşıklar kavuşmuş , küsler barışmış , daha ne olsun !
Şunu da yazmak isterim ; filmin giriş kısmının çekildiği , İzlanda’nın 2200 nüfuslu Hüsavik kasabası görüntü yönetmeninin işini kolaylaştırmış .
Karadeniz’e çıkan sinemacılarımız gibi kamera nereye dönse müthiş bir görüntü yakalıyor .  
Son cümle ; Pierce Brosnan bu filmle Hollywood’un en yakışıklı yaşlanan aktörü olduğunu ispatlıyor .
İyi seyirler .
