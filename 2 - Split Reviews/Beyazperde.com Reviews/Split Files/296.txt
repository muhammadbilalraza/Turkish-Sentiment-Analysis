Bu yıl Cannes Film Festivali'nde Quentin Tarantino'nun jüri başkanı olacağı ilk duyulduğunda , yarışmalı bölümde yer alan 2046 ( Wong Kar - Wai ) , Ghost In The Shell 2 : Innocence ( Mamoru Oshii ) gibi stilize Uzakdoğu filmlerinden birinin veya birkaçının ödül dağılımında öne çıkacağına herkes emindi .
Fakat festivalin esas bombaları beklentileri tam olarak karşılayamazken , aradan bir başka film sivrildi .
Ve bizde gösterildiği ismi ile İhtiyar Delikanlı ( Old Boy ) , Tarantino'nun büyük çabaları sonucu Cannes'da Jüri Büyük Ödülü'nün sahibi oldu .
İstanbul Kültür ve Sanat Vakfı tarafından bu yıl üçüncüsü düzenlenen filmekimi kapsamında Türkiye galası yapılan , Güney Koreli sinemacı Chan - wook Park'ın yönettiği İhtiyar Delikanlı , çok içtiği bir gecenin sonunda ortadan kaybolan Oh Dae - Su'nun , kendisinin dahi bilmediği bir sebepten 15 yıl boyunca bir odada kilitli tutulduktan sonra , serbest bırakıldığı gün bunun sorumlularını bulup intikamını almak için giriştiği 5 günlük macerayı işliyor ; tabii ki oldukça stilize bir şiddet filmi şeklinde .
Tüm gizemi çözüldüğünde , saf bir intikam filmi olduğu iyice ortaya çıkan bu film ; içerdiği yüksek dozdaki şiddetin dışında , ensest gibi riskli mecralara da el atıyor olması dolayısıyla ortalama seyirci için pek kolay yenilir yutulur bir lokma sayılmaz .
Ayrıca , kurgusundaki kimi denemeler sebebiyle zaman zaman olay örgüsünü takip etmenin bile zorlaştığı söylenebilir .
Fakat arada sırada ipin ucunu kaçırdığınız hissine kapılsanız bile , film kendini toparlayıp sürprizlerle dolu senaryosu sayesinde son kertede etkileyici olmayı başarıyor .
Filmin başarısında başrol oyuncusu Min - sik Choi'nin payı da yadsınamaz .
Açılış dakikalarında izlediğiniz şaklabanın ilerleyen dakikalarda geçirdiği değişim , film süresince farklı aşamalarla devam ediyor .
Karakterin gerek fiziksel gerek duygusal iniş çıkışları başarılı bir şekilde yansıtılırken ; bir koridor boyunca dizilmiş onlarca adamı tek tek bertaraf ederek aştığı sahnenin artık inandırıcılıktan uzak mizanseni daha ziyade yönetmenin hanesine bir eksi olarak yazılıyor .
İhtiyar Delikanlı , psikanalitik okumalara meraklı seyirci için de ciddi bir malzeme sunuyor .
Hesaplı bir şekilde ' Freudyen ' bir simgeler ve alt metinler zincirini hikayesinin içine yediren yapım , ilerleyen zaman içinde üzerine çok daha geniş ve detaylı analizler yazılıp çizilen bir film olacağa benziyor .
Ancak söylemek gerekir ki , filmin hem senaryosunda hem de biçiminde göze batan bu hesaplılık ve entelektüel çaba , işin seyirlik olarak keyfini zedeleyebiliyor ; filmi kimi zaman takibi ve çözülmesi zor bir bulmacaya çeviriyor .
Bu da İhtiyar Delikanlı'yı geniş bir izleyici kitlesinden ziyade , Quentin Tarantino'nun desteğinin de işaret ettiği gibi , sinefillere ve film teorisine aşina izleyicilere hitap eden bir film yapıyor .
