Şahan Gökbakar , üstüste üç Recep İvedik filmiyle elde ettiği başarıların ardından bu kez bir aşk ve ayrılık öyküsü üzerinden biraz daha metne ve zekaya dayalı bir komediyle geliyor dedik .
Meraklandık .
Recep İvedik filmlerini küçümsediğimizden değil .
Beğenen olur , beğenmeyen olur .
Sonuçta halk bu filmlere gülmekte , milyonlar salonlara akın etmektedir .
Ayrıca o serinin özellikle ilk filminin orijinal bir halk kahramanı yaratma gayretini de yabana atmamak gerekir .
Çok eleştirilen " ilkel sinema dili ve prodüksiyon nitelikleri " bile filmin daha geniş kitlelere ulaşmasında etken olmuştur .
Konuyu dağıtmayayım .
Tanıtımlarında gayet eğlendiğim Celal ile Ceren'in zeki ve Şahan Gökbakar'ın karşısına onun dengi yetenekteki Ezgi Mola'yı koyarak sadece erkek muhabbetlerine yaslanmayan bir film olacağını ummuştum .
Umduğumu bulamadım .
Sadece Gökbakar'ın oyununun değil , filmin tonunun da sık sık Recep İvedik'e kayıyor olması değil problem .
Gişe için bu yolu doğru bulmuşlardır .
Kendileri bilir .
Ama filmin tükürük , kusmuk , dışkı esprileri üzerinden ve belden aşağı ( kusura bakmayın ama yer yer de kadını aşağılayan ) kaba erkek muhabbetiyle yürümesi bence problem .
Siyaseten doğru bir mizahı sıkıcı bulurum .
Beklentim bu değil .
Ama bunun alternatifi de böylesine kolayına kaçılmış bir mizah olmamalı .
( Ha , isteyen Gökbakar'ın bedensel sıvılar üzerine kurduğu komedi anlayışını akademik okumalara bile açık görebilir , o da ayrı konu . ) Film bir noktasında tam bir romantik komedi klişesi kullanıp sonra bunu boşa çıkarıyor .
Amaç hem bize " Bu bir romantik komedi değil " demek hem de romantik komedilerle kendince dalga geçmek .
Fakat biz bu işi kendi tarzımızda yapıyoruz derken aslında nasıl bir klişeler silsilesi ortaya koyduklarının farkındalar mı acaba ?
Flamenko şarkıcısı kılığına girmeler falan çok mu yaratıcı çözümler ?
Bir yapı market çalışanı nasıl o romantik komedi ( ya da reklam filmi diyelim ) evinde yaşar ?
O evin kendisi başlı başına bir klişe değil mi ?
Seyirciyi yabancılaştırmıyor mu ?
( Gökbakar kardeşlerin en büyük kaygısı , Türk seyircisinin kendini yakın hissedeceği karakterler ve durumlar yaratmak gibi gözüküyor ama bu detaylar hep amaçlarıyla çelişiyor . ) Yine büyük ölçüde skeçler üzerinden ilerleyen Celal ile Ceren'e dair en büyük hayalkırıklığım ise Ezgi Mola gibi bir yeteneği kullanamamış olması .
Erkek komedyenlerin boyunduruğu altında bir komedi sinemamız var .
Bu isimler zaman zaman başarılı kadın komedi oyuncularını da projelerine dahil etmeye gayret ediyorlar .
Ancak ben yıllardır Yahşi Batı'da Demet Evgar'ın iyi kullanılamadığından şikayet ederken , bu filmde Ezgi Mola'ya yazılmış olan " terk edilmiş sevgili " rolü tam tokat oldu .
Bundan fazlası değil çünkü rol .
Erkek mizahçılarımızın belli kalıplar dışında kadın karakter düşünememesine mükemmel bir örnek !
Mola'nın yeteneğini gösterebileceği , mizaha çalışan hiçbir şey yazılmamış neredeyse karaktere .
Ceren'in en yakın arkadaşı Gözde bile daha etli bir rol .
Buradan filmin pozitif taraflarında da geçeyim biraz .
Gökbakar ve Mola'dan rol çalan yan karakterler bunların başında geliyor .
Gözde'yi oynayan Dilşah Demir'in yanında , Celal'in kankası Kubilay rolündeki Gökcen Gökçebağ da tek kelimeyle süper .
Filmin biraz daha modern , genç durma gayretine en çok onlar hizmet ediyorlar .
Aslında Celal'in ekürisi toptan şahane !
Keşke Kubilay dışındakiler de tüm film boyunca kullanılsalarmış diyor insan .
Celal ile Ceren , gişede bir Recep İvedik gücünde olacak mı , merakla bekliyorum .
Başarılı olmasına da hiç şaşırmayacağım .
Düzgün çekilmiş , iyi oyuncuları olan , yer yer sahiden güldüren bir film ( Celal'in kolonya içtiği ve bunu takip eden birkaç sahneden özellikle bahsetmek isterim ) .
Ama bundan daha özenli yazılmış bir komedinin seyirciden aynı ilgiyi görmeyeceğine gerçekten inanmıyorum .
O sadece işin kolayına kaçmak gibi geliyor bana .
Karar sizin .
Twitter : aliercivan YouTube : Paralel Kurgu
