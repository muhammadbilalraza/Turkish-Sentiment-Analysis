Kim ne derse desin , çocukların hayalgücünün derinliğine yetişkinlerin erişmesi çok zor .
Bilmenin , öğrenmenin getirdiği olgunluk , hayalgücünün sınırsızlığının büyüsünü yok ediyor ve biz yetişkinleri gerçekçiliğin sığlığında yüzmeye mahkum ediyor .
Ne zamanki Noel Baba diye bir şeyin olmadığını , bunun sadece inanmanın hoş olduğu bir uydurmacadan ibaret olduğu gerçeğini farkediyoruz , işte o zaman çocukluğumuzun sınırsız hayal dünyasından kopmaya başlayıp , bilginin ve öğrenmenin getirdiği gerçekler / yetişkinler dünyasına adım atıyoruz .
Fakat bazı insanlar da var ki , çocukluğunun hayalgücünü , masalsı dünyasını hiç kaybetmeden her yaşına taşıyabiliyor .
Tıpkı usta Japon yönetmen Hayao Miyazaki gibi .
Hayalgücündeki sınırsızlık , yönetmeni en özel kılan özelliklerden biri .
Asla tekrara düşmeden yarattığı farklı dünyalarla usta sıfatını sonuna kadar hak ettiği de bir gerçek .
Miyazaki’nin filmografisinin genişliği , çok farklı türlerde beğenileri olan sinemaseverlerin hepsine birden hitap edebilecek denli çeşitli konularda örnekler sunuyor .
Miyazaki filmleri , tüm bu farklı beğenilerin buluştuğu ortak bir payda gibi .
Yönetmenin kendi ismi altında başlı başına bir tür oluşturduğu gerçeğini inkar etmek mümkün olmasa gerek .
Komşum Totoro , Miyazaki'nin başyapıtlarından kabul ettiğim iki filmden biri .
İkincisi ise kesinlikle Küçük Cadı Kiki .
Genel olarak tüm Miyazaki filmleri için söylenebilecek bir şeyi Komşum Totoro için de söyleyebiliriz .
Filmlerdeki o büyülü fantastik dünyaya mesafeli bir duruşla bakmak imkansız .
Adeta karakterlerden biri olarak filmin tüm duygu yükünü üzerinizde hissediyorsunuz ve artık siz , o filmi izlemeden önceki siz olamıyorsunuz .
Annelerinin hastalığı nedeni ile yattığı hastanenin yakınında bir eve taşınan iki kız kardeşin , evlerinin yakınındaki ormanda yaşayan yaratıklarla olan ilişkilerini anlatan Komşum Totoro , her karesi ile bir başyapıt olmaya aday .
Ne boyutta bir etkileyiciliğe sahip olduğunu anlatmak için aradığınız kelimeleri bulmakta zorluk çekeceğiniz filmlerden biri karşımızdaki .
Şöyle bir deneme ile anlatmaya çalışalım : Bu filmi izleyip de Catbus’la seyahat etmeyi hayal etmeyeniniz oldu mu ?
Komşum Totoro ve Küçük Cadı Kiki’yi belki diğer Miyazaki filmlerinden ayıran en önemli özellik basitlik olsa gerek .
Yönetmenin Oscarlı animelerinden biri olan Ruhların Kaçışı başta olmak üzere , diğer animelerinin de çoğunda olan o birbirinden karmaşık ve farklı yaratıkların sürekli bir hareket yarattığı animelerden değil Komşum Totoro .
Gücünü basitliğinden alan bir farklılığa sahip .
Belki şöyle bir benzetme yapmak bile mümkün .
Ruhların Kaçışı , Prenses Mononoke gibi şatafatlı animeler , gücü kuvveti yerinde bir saray hayatı ihtişamına sahipken Komşum Totoro ve Küçük Cadı Kiki , sıradan ve süssüz hayatın basit pırıltısına sahip .
Kimi zaman ışıltılar içindeki bir barda martini yudumlamak kadar , bir sahil kenarında tabure üzerinde tavşan kanı bir çayı yudumlamak da aynı derecede keyif verebilir .
Hatta bazen ikincisi çok daha keyif vericidir .
Büyümenin getirdiği zorluklar ve heyecanlarla hala çocuk olmanın verdiği saflıklar ve hayalgücünün birarada harmanlandığı Satsuki ve Mei’nin dünyasına konuk olurken , bir tarafınızla kendi çocukluk heyecanlarınız ve mahallenizde yaşayan canlılarla kurmuş olduğunuz sıradışı dostlukları hatırlamamanız mümkün değil .
Gerçekçiliğin sığ sularında ne kadar boğuluyor olursanız olun , gelin bir buçuk saat kendinize izin verin ve Satsuki ve Mei ile birlikte ormanın derinliklerine bir geziye çıkın .
Bu geziden sonra bir de bakmışsınız , bir zamanlar Noel Baba’nın varlığına inanan Siz yeniden geri gelmiş .
