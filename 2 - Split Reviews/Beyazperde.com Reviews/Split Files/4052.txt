" Dram içermeyen bir ' Filistin Sorunu ' anlatımı olur mu ? "
Kabul edelim ya da etmeyelim , ahlaki olarak doğru bulalım ya da bulmayalım ; en hoş espriler en ciddi konulardan hatta tabulardan çıkar .
İnsanlık Hali ; yaygın kullanılan temalar aşk , cinsellik bir yana dursun , Farrelly Kardeşler'den özürlü olma hali ve hastalık , Allen'dan din ve ölüm kavramlarını ödünç almışa benziyor .
Bunlara ilaveten ; Monty Python'dan savaş ve Wilder'ın ya da Hawks'ın sıkça kullandıkları yanlış anlaşılma ve sakarlık gibi kavramları da içeren , amaç olarak durum esprisi yaratmaya çalışan ve bunu da başaran bir film .
Zaten İsrailli Yahudi bir kızın Filistinli bir Arap ailesine gelin gidecek olması durumundan - ya da tam tersinden - ya ağır bir dram çıkması ya da duygusal komedi çıkması beklenebilir .
Filmin seçiminin komediden yana kullanılması , yani başta değindiğimiz hüzünden ve acıdan gülümseme çıkarma çabası hoş olmakla beraber , ele aldığı konunun yani Filistin Sorunu'nun ciddiyeti bakımından az ya da çok bir söylem ortaya koymak zorunda kalması filmin ilk derdi diyebiliriz .
İşte bu noktadan itibaren filmde / senaryoda başa çıkılması gereken ciddi bir sorun izleyiciye göz kırpmaya başlıyor .
Taraf olma ya da olmama .
Her ne kadar ilk tahlilde ; yönetmenlerin ( bilindiği gibi filmin iki yönetmeni var , aynı zamanda ikisi senaryoyu da beraber yazmışlar ) taraf tutmadığı izlenimi varsa da zamanla anlıyoruz ki , Filistin yanlısı bir tutum sergiledikleri ortada .
Ama bu izleyicideki yanılsamayı karakterlerin ağzından dökülen sözcüklerle yapmak yerine başka ve daha zekice bir yöntem izliyorlar .
İzledikleri ilk adım ; müstakbel damadı , müstakbel gelinin evine götürmek ve filmi Yahudi aile çerçevesinde temellemek yani tasvirini yapacakları , üzerine oynayacakları karakterleri Yahudilerden seçmek .
Rafi'yi ; daha açılış sahnesiyle birlikte , haksızlığa uğramış , anlayışlı , sevgi dolu bir insan gibi gösteren film , iki sekans hariç Rafi'nin hiçbir olumsuz yanını açık etmiyor .
Öte yandan Yahudi ailesine bir bakalım : ufak kız çocuğu hamileliğe özenip karnında yastıkla dolaşan , istediği verilmediği zaman asla susmayan bir kız .
En küçük kardeş , içinde bulundukları dini günün ( Şabbat ) gerektirdiği vecibelerle kafayı fena halde bozmuş aşırı dinci tavırlar takınan ama finalde ( aynı akşamın gecesi ) yelkenleri hemencik suya indirebilen biri ; en büyük abla ( küçük kızın annesi ) ise dansözlük yapan , önüne gelen erkekle yatan , tanrı - tanımaz , uçarı , aykırı ve kuşkucu bir tip olarak çizilmiş .
Anne ; sinir hastası , geceleri rahat uyuyamayan , bazen eşi ve çocukları hiç olmasaydı diye düşünen , eşinin kendini aldattığını düşünmeye başladığı andan itibaren damadına olmayacak şeyler soracak kadar kontrolünü kaybeden ve olur olmaz şeyler yapabilen biri ; baba ise kel , kötü giyimli , ailesinden hobilerini dahi gizleyen çok başarısız biri olarak anlatılmış .
Anne ile baba ; en son çocukları doğduğundan beri cinsel beraberlik kurmamış , birbirlerine karşı artık ilgisizler .
Leni , babasının ölümüne duyarsız , dedesinin ölümüne tepkisiz , insanı iyilikle ve ikna yeteneği ile bezdirebilen hani Woody Allen'ın " pasif - saldırgan " dediği türden biri .
Dede ise evdeki en garip kişilik .
Zamanında Nazilerin elinden kurtulmuş , İsrail Savaşı'nda ve Süveyş Savaşı'nda çarpışmış , defalarca vurulmuş , kulak zarları patlamış , gözleri kör olmuş , dört Arap öldürdüğü piyade tüfeğini hala saklayan oldukça yaşlı , bir ayağı çukurda bir Yahudi .
Bana göre filmde bu kadar çözülmüş bir aile resmedilmesi , filmin en büyük sorunu ve bu aşırılık - özellikle final bölümü de buna ilave edildiğinde - hala nasıl olup da bir arada olduklarını anlayamadığımız Amerikan ailelerini hatırlatıyor .
İspanyol filmi olduğu için , yönetmenlerin Yahudileri tanıdığı şüphe götürmez , ama aynı duyarlılığı bir Filistinli için taşımadıkları da haliyle apaçık meydanda .
İspanya'nın Endülüs diye anıldığı yıllarda meşhur Yahudi soykırımını yapanların bu Filistin meselesini gerek edebiyatta gerekse sinemada ele alış biçimleri de ayrı bir tartışmanın konusu .
Öpüşün - barışın mesajı vermeye çalışan , ve enteresandır dram içermeyen bir Filistin Sorunu yorumu / yaklaşımı da ne kadar elle tutulur bilemiyorum .
Tüm filmde - açılışından kapanışına kadar - yerli yerinde yayılmış esprilerin varlığı , zıtlıkların ve çelişkilerin yarattığı anlatımın ustalığı filmin artı yönleri olurken , siyasi yorum zafiyeti , açıkça taraf tutma ve İspanyolların ulu orta kullana geldiği gereksiz cinsellik ise filmin negatif yönleri olarak göze çarpıyor .
Dram yönü çok zayıf ama eğlence yönü epey ağır basan filmde , zihinsel rahatlama sağlayacak mutlu bir sona yakışan herşey düşünülmüş , tek bir noksanla .
Küçük bir ihmal sonucu belirsizliğe , belki de şehrin karanlık banliyö hayatına doğru ölümcül bir yolculuğa çıkmış ördekçik finalde hatırlansa daha hoş olurdu .
Unutulmuş ama olsun .
Ne demişler : insanlık hali .
Sonuç olarak İnsanlık Hali ; bir durum komedisi olarak izleyiciye istediğini veren , ama değeri belli bir değerleme ile ölçülmek istense ; bu değeri belirleyecek noktanın , televizyonda karşılaşıldığında kaçırılmaması gereken ama iş para verip sinemada izlemeye geldi mi , bu konuda biraz düşünülmesi gereken filmlerin bulunduğu bir yerde olacağı söylenebilir .
