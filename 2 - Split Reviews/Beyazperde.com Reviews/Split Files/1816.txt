Üç sene önce Ölümcül Tuzak ( The Hurt Locker ) ile Oscarları toplayan ve en iyi yönetmen kategorisinde Akademi Ödülü'nü kazanan ilk kadın olarak tarihe geçen Kathryn Bigelow , yine Ortadoğu ve 11 Eylül sonrası Amerika'nın terörle mücadelesi ekseninde bir filmle karşımızda .
Senaryosunu yine Mark Boal'un yazdığı Zero Dark Thirty , Usame bin Ladin'in ölü olarak ele geçirilme sürecini anlatıyor .
5 dalda Oscar'a aday gösterilmiş olan yapımın en çok dikkat çeken yönü ise CIA'in bu süreçte işkenceyi bir bilgi edinme yöntemi olarak kullanmasını meşrulaştırdığı tartışması .
Ölümcül Tuzak ,  koyu Amerikan milliyetçiliği , ırkçı ve şoven bir yaklaşıma sahip olmakla suçlandığında belli ölçüde filmi savunmuştum .
Çünkü o filmin özellikle Irak'ın işgaliyle ilgili olmadığını , dolayısıyla o konuda kelam etme derdi bulunmadığını , aslen bir savaş psikolojisini anlatmaya çalıştığını ve Irak'ı buna sadece güncel bir fon olarak seçtiğini düşünüyorum .
Böyle önemli bir mevzuda kendi sözünü üretmekten kaçınması yine de bir problemdi , onu da kabul ediyorum .
Zero Dark Thirty ise aslında çok daha dar kapsamlı bir proje .
Bunu söylememin sebebi , The Hurt Locker'ın genel olarak savaş üzerine söyledikleri varken , bu filmin salt bir yakalama operasyonunu anlatıyor olması .
Bigelow ve Boal , öykünün merkezine Maya adlı bir CIA ajanını yerleştirip yıllara yayılmış bir istihbarat avını perdeye aktarıyorlar .
Gizli belgelere dayandırıldığı söylenen senaryo , Usame bin Ladin'i yakalama sürecini deşifre ediyor .
Hepsi de bu !
Ne bir karakter değişimi , ne filmi taşıyan bir dramatik çatışma , ne de tüm bunlardan çıkan bir anlam .
Bütün o işkence tartışmalarını falan bir kenara koyun , geriye son derece düz ve boş bir operasyon filmi kalıyor .
David Fincher imzalı Zodiac'taki gibi o arama sürecini bir takıntı haline getiren ajanların / polislerin psikolojisi de yok burada ; muhtemelen bu yıl Oscar'ı kazanacak olan Operasyon : Argo ( Argo ) ' daki gibi bir duygusal tansiyon da .
Bu durum , bence sadece çok revaçta ve popüler bir isim olduğu için Oscar'a aday gösterilen Jessica Chastain'in performansına bile yansıyor .
Ne bir karakter dönüşümü , ne bir duygusal derinlik .
Örneğin Emmy ödüllü televizyon dizisi Homeland'de bazı açılardan benzer bir karakteri canlandıran Claire Danes'e ne kadar etli , komplike bir rol yazıldığını düşününce , buradaki Maya , bir ' karakter ' bile sayılmaz doğrusu .
Dolayısıyla filmin sonunda oturup nihayet bir duygu emaresi gösterdiğinde , ağladığında , bunun sebebini çözmekte bile zorlanıyoruz .
O gözyaşları 11 Eylül'ün sorumlusu olarak gösterilen Usame bin Ladin'i nihayet yakalamış olmanın mutluluğundan mı ?
Bir diğer televizyon dizisi The Newsroom , tek bir bölümünde Amerikalılar için bu ölümün duygusal önemini çok daha etkili ve net anlatabilmişti .
Zero Dark Thirty'de bu da eksik .
Yoksa acaba yıllar süren , uğruna dostlarını kaybettiği mücadele bittiği için veya tam da bu mücadele uğruna karakterinden verdiği tavizler için mi ağlıyor Maya ?
İlki sadece bir rahatlama , boşalma anlamı taşır .
İkincisinin ise gerçekten altı boş .
Çünkü Maya'nın kayda değer bir karakter dönüşümü yaşadığına , en azından o tavizleri verirken zorlandığına hiç şahit olmadık film boyunca .
Demek istediğim , hepsinin altı boş .
Senaryonun da altı boş , karakterin de .
Bigelow'un başarılı işçiliği de bir şey ifade etmiyor o noktadan sonra .
O halde yazımın son kısmını da şu işkence meselesine ayırayım .
Kathryn Bigelow , filme yönelik eleştirilere şu şekilde karşılık verdi .
" Göstermek , onaylamak değildir . "
( Depiction is not endorsement . ) Prensipte bu kesinlikle doğru .
Sonuna kadar da savunurum .
Usame bin Ladin'in yakalanmasına giden yolda CIA tutukladığı çeşitli Müslümanlara işkence yapmışsa ve siz bin Ladin'in yakalanması hakkında bir film yapıyorsanız , bu işkenceleri gösterirsiniz .
Bir şeyin filmini yapmak , o şeyi tasvip etmek anlamına gelmez .
Kurgu ile gerçeği ayırabilmek gerekir .
Ancak yine de bu meseleye yaklaşımınızı , mesafenizi değerlendiririz .
Bigelow'un filminde işkence meselesiyle ilgili kilit bir sahne var .
Karakterler kendi işleriyle ilgili konuşurken , televizyonda o dönem yeni Amerikan başkanlığına seçilmiş olan Barack Obama'nın bir röportajı yayınlanıyor .
Obama , işkencenin bir istihbarat metodu olarak kullanılmadığını ve kullanılmayacağını beyan ediyor .
Karakterlerimiz kısa bir süre için susup , " Neden bahsediyor bu adam ? " dercesine ekrana bakıyor ve sonra ciddiye bile almayıp kendi işlerine dönüyorlar .
Bu sahne , o ana dek işkence temasını tarafsızca işler gözüken filmin kendini bile isteye açık ettiği tek yer ve birkaç açıdan okunabilir .
Bunlardan ilki , " resmi beyanlar ne olursa olsun işler aslında hiç öyle yürümez " gibi son derece pratik bir yaklaşım olabilir .
Yani bu sahneyle film bize , politikacılar konuşur ama gerçek dünyada işler öyle yürümez demek istiyor olabilir .
Bunu politik görüşten bağımsız , sadece gerçekçi bir tavırla yapıyor da olabilir .
Yani taraf tutmak derdinde değildir yine de .
Veya film politik olarak kendini net bir şekilde Cumhuriyetçi tarafta tanımlayıp Obama'ya " Sen neden bahsediyorsun ? O işkenceler olmasaydı , bin Ladin hala evinde çocuklarına çocuk ekliyor olurdu ! Sen de rüyanda görürdün onu yakalamayı ! " demek istiyor da olabilir .
Ki insan o sahnede Obama ile bir parça dalga geçildiğini inkar edemez herhalde .
Bana sorarsanız , her koşulda tatsız , filmi tarafsızlıktan çıkaran , çirkin bir durum .
Fakat bence asıl problem yine de karşımızdakinin dümdüz , derinliksiz ve sonunu önceden bildiğimiz için gayet heyecansız bir operasyon filminden fazlası olmaması .
Maalesef Zero Dark Thirty'yi biraz olsun ilgi çekici kılan tek şey bu işkence tartışmaları .
Varın gerisini siz düşünün .
Filmle ilgili övgüyle bahsetmek istediğim iki şeyin , Alexandre Desplat imzalı müzikleri ve işkenceci ajan Jason Clarke'ın güçlü performansı olduğunu ekleyeyim .
Bu yazıyı da böylelikle bitireyim .
İyi seyirler .
Twitter : aliercivan YouTube : Paralel Kurgu
