Hollywood dizilerinde görürüz , kimi karakterler sıyrılır , kendi adlarıyla , en az orijinali kadar fenomene dönüşecek yeni bir diziyle devam ederler yola ; Cheers’ın Frasier’i , Buffy’nin Angel’i gibi .
Ülkemizde ise , sosyal medyadan ya da televizyondan sinemaya transfer olan karakterler gündemde son dönemde .
İnternetten televizyona , oradan da beyazperdeye uzanan Şevkat Yerimdar , bunlara eklenen en yeni örneklerden biri .
Söz konusu yeni moda karakterlerden oluşan filmlerin en büyük dezavantajı , sadece karaktere ve kaba mizahına yüklenip , senaryosuz film yapma kolaylığına kaçması .
Recep İvedik , bu konuda başı çekenlerden biri , şüphesiz !
Yönetmenliğini , film demeye dilimizin pek varmadığı ‘Süper Ajan K9’ ile tanınan Bülent İşbilen’in üstlendiği ‘Şevkat Yerimdar’ , sosyal medyadan doğan ve kısa süre içinde fenomene dönüşen yeni karakterin adı .
Tıpkı Recep İvedik veya Sabit Kanca gibi , idealden çok uzak duran karakterinin halleri üzerinden ilerleyen bir film var karşımızda .
Ancak TV şovundan farksız Sabit Kanca’nın yaptığı hataya düşmüyor ; sadece bel altı esprilere sığınıp , hikaye ve dramatik yapıyı tamamen görmezden gelmiyor en azından .
Balat’ta bir mahallede yaşayan , yumurta dükkanı sahibi koyu Beşiktaşlı Şevkat’in dünyasına tanıklık ediyoruz .
Küçük esnafıyla , kapı önünde halı yıkayıp , düğün yapan mahalle sakinleriyle dolu , sanki başka türlüsünü yapamayacağından değil de , tercihi o yönde olmasından dolayı sürdürdüğü izlenimi veren mütevazi bir dünya bu .
Zengin kızı Pelin’le bıçkın mahalle delikanlısını tesadüflerin birleştirdiği filme , Özgürcan Çevik önderlik ediyor .
Özgürcan Çevik’e , Neva’daki karakterinden bir tık daha az edilgen olması dışında benzer bir kompozisyon çizen Başak Parlak eşlik ediyor .
Hikaye dedik ya ; günümüz diliyle anlatılan ‘zengin kız ve nispeten fakir oğlan’ öyküsü , nostalji etkisi yaratabilir .
Hele de işin içine , Hulusi Kentmen gibi olmasa da , zengin ve iyi kalpli ‘babacan’ bir baba ( Cezmi Baskın ) figürüyle kötü niyetli damat adayı eklenince .
Ancak temelinde yatan ‘tek’ karakter , hikayenin tam olarak olgunlaşmasına izin vermiyor , iki uç noktada gezinen Pelin ile Şevkat’in aşkının inandırıcılığına gölge düşüyor .
Aceleye gelen finali de durumdan nasibini alıyor haliyle .
Ama biliyoruz ki , Şevkat Yerimdar’ın amacı , romantik komediye yaslanıp aşk hikayesi yaratmak değil .
Çoğu ‘dobra’lığın aslen patavatsızlık anlamına gelmesi gibi , çevresindekilerce öfke denilenin de düpedüz kabalık olduğunun altını çizerek , Özgürcan Çevik’in başarıyla yarattığı Şevkat Yerimdar , özellikle hedeflediği kitleyi memnun edebilecek bir karakter .
Bunun en önemli nedeni , komşuluk ilişkileriyle vermeye çalıştığı ‘mahalle kültürü’nün , türleriyle karşılaştırdığımızda , daha doğal ve izleyiciyle bağ kurmasını sağlayacak türden olması .
Yer yer eğlenceli olduğu da söylenebilir .  Ancak televizyon skeç serisi için geçerli olabilecek bu toplamın , sinema filmi için yeterli olduğunu düşünmek zor ne yazık ki !
Gösterime giren dört yerli yapımdan biri olan Şevkat Yerimdar , diğerlerinin aksine haftanın tek komedisi .
Recep İvedik ile Sabit Kanca’nın aksine , kısmen de olsa hikaye bütünlüğü yakalayan ve kendi karakteri dışında başkalarına da alan açan filmin , beyazperdede seriye dönüşmesi hayli muhtemel .
Amacı ve hedefi belli olan yapımı bu çerçevede değerlendirirseniz , ille de yerli olsun , içinde de fenomenleşen karakter olsun diyenlerdenseniz , Hollywood’un uzmanlık alanı kaba mizahtan da bunaldıysanız , tercih edebilirsiniz . twitter . com / hilalcetinder
