Ben oradaydım , çimenlerin arasından geçtim .
Yanı başımdan bir roket geçti , başımın üstünden sinekler geçti .
Ama o kadar şirindiler ki , bu beni mutlu etti .
İşte dünyanın tamamı 3D olarak tasarlanan ve yaratılan ilk bilgisayar animasyon filmi , hem de gerçeklik hissini kat kat arttıran REAL D teknolojisi farkıyla .
Yakın zamanda vizyona giren Dünyanın Merkezine Yolculuk filminin birkaç sahneden ibaret üç boyutlu görüntüsüyle , 3D'li filmlerin tadı damağımızda kalmıştı .
Düşük bütçeli üç boyutlu kısa filmlerden bahsetmiyorum bile .
1969 yılında , Apollo 11 ile aya ayak basan ilk astronot grubuyla yolculuğa çıkan çocuk yaşta üç sineğin hikayesi , nWave Pictures'ın da belirttiği gibi , 3D teknolojili bir animasyon film için biçilmiş kaftan .
Sizi alıp dünya üstünde dolaştırdığı gibi evrenin içinde de yolculuk ettiriyor ve adeta size aya ayak basmayı fiziksel olarak yaşatıyor .
Filmin hikayesinin akıcılığı da neredeyse kusursuz .
Beni tek rahatsız eden şey , üç sinek maceracı arkadaştan obur olanın tüm film boyunca durmadan ' açım ' diye dolaşması ve sineklerden birinin annesinin onların maceralarını kaldıramayıp sürekli bayılması .
Çünkü sahneye kattıkları ekstra bir hareketlilik yok .
Gerçi sineklerden obur olanın yemek peşinde koşarken sineklere büyük tehlike yaratması ve onu kurtarmaya çalışırkenki verilen birliktelik mesajı , filmdeki acıktım repliklerini affedilir kılıyor .
Ayrıca bir sahne var ki ; yer çekimsiz alanda uçuşan meyve topçukları filmin müthiş görsel şölenlerinden birini oluşturuyor .
Film gerçeklik hissini , tüm ayrıntılara yer vermesiyle de buluyor .
Evet , hiç bir zaman sinekler karnaval havasına sahip bir mekanda yaşamaz , ama sizi buna inandırıyor .
Ki gerçek dünyaya ait ayrıntılar da eksiksiz verilmiş , üzerine bayıltıcı sprey sıkılan sineklerin üzerinde su taneciklerinin bulunmasına kadar .
Filmin başka bir iddiası her yaştan insanın tüm film boyunca eğlenecek ve gülecek olması .
50'sinde bir adamın da kahkahalara boğulduğunu duydum , 20'lerinin başındaki bir genç kızın da .
Hele çocukların hayatlarındaki en güzel deneyimlerinden biri olacağına emin olabilirsiniz , bundan sonra çevrenizdeki sineklerle arkadaşlık kurmaya çalışabilirler .
Filmin can sıkıcı yanı ise Amerikan propagandasını çok şiddetli hissettiriyor olması .
Filmde Amerikalıların aya ilk ayak basacak olması , Rus komünist sinekleri kızdırır ve dönüş yolculuğunda astronotların dünyaya inişlerinde sorun çıkarmak için komplo kurarlar .
Burada Rus - Amerikan çatışmasını görürüz .
O tarih , Dünyanın iki kutuplu olduğu bir dönemdir ve Sovyet - Amerika soğuk savaşı sürüyordur .
Bugün çekilen lolipop tadındaki bir animasyon filme göre , insanın istediğinde her şeyi başaracağını vurgulayan bir mesaja sahip olmasına karşın ' Biz Amerikalılar bir numarayız ' klişesi üzerinde çok durulmuş .
Film bittikten sonra , filmde uzaya giden ilk astronotların arasında olan Buzz Aldrin’in uzaya yolculuk çalışmalarının Rusya - Amerika işbirliğiyle dostça devam ettirildiğini hatırlatması bile bence o etkiyi silemiyor .
Ama bunun dışında gülmek için , gerçeklik hissiyle yeni dünyaları keşfetmek için , ailenizle , arkadaşlarınızla neşeli zaman geçirmek için bu film kaçmamalı .
Filmin iki boyutlu versiyonu da olmasına rağmen , üç boyutlu versiyonunu seyretme imkanınız varsa tercihiniz bu yönde olsun .
Belki de ilk defa başınıza üşüşen sineklerden mutluluk duyacaksınız .
Funda Sularöz
