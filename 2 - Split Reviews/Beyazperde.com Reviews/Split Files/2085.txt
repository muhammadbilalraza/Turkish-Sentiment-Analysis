Gerçeküstü bir deneyim gibi Dondurmam Gaymak .
Ama bilinçli bir şekilde gerçeküstü bir deneyim olmaya çalışmasından dolayı değil , senaryo , yönetim , oyunculuk , kurgu gibi kavramları bulanıklaştırıp , neye benzediğini çıkartamayacağınız bir film olmasından dolayı .
Peki bu bulanıklık zevk veriyor mu ?
Hayır , tam tersine izlemek zorluyor , akıcı değil , etkileyici değil , duygulandırıcı değil , ' yeni gerçekçi ' bir film ise kesin değil .
Muğla yöresinin yerlileri ile çekilmiş bir piyese benziyor adeta .
Senaryoda başlayan işlevsizliğin , kurguya dek uzandığı hemen farkediliyor .
Üzücü durum ise , gerçekten büyük bir potansiyelin harcanmış olması .
Mekanın güzelliği , oyuncuların ve yönetmenlerin o mekanlara ait oluşu , hikayenin basit ama o bölgenin yaşantısı üzerine çok şey söyleyebilecek oluşu , ortaya etkileyici bir film çıkartmak için çok önemli veriler .
Ancak bu verilerin kullanılış tarzı , her birini ayrı ayrı yüceleştirebilecek iken ( Yeşim Ustaoğlu’nun , Nuri Bilge Ceylan’ın filmlerindeki gibi ) , Dondurmam Gaymak’ta olduğu gibi onları aşağı da çekebiliyor .
Doğallaştırabilecek iken , yine aynı bu filmde olduğu gibi yapaylaştırabiliyor .
Mekanlardan başlarsak .
Senaryonun dağınıklığı içinde bir bütün olarak keşfedilemiyorlar , gördüklerimiz güzel olsa da , bir sahne dekorunun ötesinde canlandırılamamaları , film üzerindeki etkilerini baltalıyor .
Oyuncuların nasıl kullanıldığına gelince .
Filmin ana damarı olan yerli / amatör oyuncuların bir hayat kazanmaları ve bir karaktere dönüşmeleri için onlara replik vermenin yeterli olmadığının ispatı gibi bu film .
Üstelik başrol oyuncusunu bir tiyatro oyuncusu ( oyunculuğu da oldukça teatrel düzeyde kalıyor ) seçip , hemen hemen filmin tüm yan karakterlerini deneyimsiz oyuncular olarak belirlemek oldukça keskin bir tezatlığı doğuruyor .
Bir de gerçek hayattaki renklerinden çalınmış gibi duruyor senaryoya uydurulmaları .
Keşke bir belgesel öngörülseymiş bu karakterlerden dedirtiyor .
Senaryo ise uzun bir süre neyi anlatmak istediğini aktarabilecek kadar bile yetkin değil .
Filmin başlangıcı olup bitecekleri yeterince öngörecek kadar iyi bir hazırlık oluşturmuyor ve filme yön veren sahneye gelene kadar yeterince bağlanamıyoruz sunulan dünyaya .
Ama en düşkırıklığı yaratan durum , hikayenin doğallığında doğan yan hikayelerin yeterince takip edilmemesi ( ki kurgu ile de ilgili bir hata bu ) ve böylece sönüp gitmeleri ( mesela iki kardeş arasındaki çekişme , iki çocuk arasındaki platonik aşk , birdenbire ortaya çıkan ve sahilde satıcılık yaparak geçinen iki ilginç karakter , vs. vs. ) .
Daha az karakter ile daha fazla öykü doyasıya anlatılabilirdi , ama filmin bir bandolu karakter geçişi olması tercih edilmiş gibi .
Sanki Yüksel Aksu o yörede ilginç bulduğu tüm karakterlere yer vermek istemiş .
Sonuçta ise beş altı karakterin hikayesine odaklanarak yapılabilecek harika bir yöre filmi atlanmış .
Sönüp giden ve filmin doğallığına oldukça faydalı olabilecek bunun gibi nice hikaye es geçilirken , fazla ilgi çekmeyen sahneler bırakılmış , ya da uzun tutulmuş ( mesela Ali Usta ile birdenbire ortaya çıkan bilge köylü arasında geçen sohbet , Ali Usta’nın nehirde arınması , Ali Usta’nın tekrar tekrar gerçekleşen cinnet sahneleri ) .
Bir bütüne hizmet etmeyen senaryo ve devamındaki kurgu anlayışı ile dağınık , kaotik bir film çıkmış ortaya .
Dondurma Gaymak’ın politik söylemi de bu dağınıklıktan etkilenmiş .
Arada bir alevlenen politik tartışmalar , Ali Usta’nın bir karakolda Yılmaz Güney’den bahsetmesi yapaylıktan kurtulamıyor .
Dondurmam Gaymak , tüm bu negatif yönleri ile şu açıdan iyi bir örnek teşkil ediyor : Malzemeniz Türk izleyicisi için ne kadar doğal ve samimi olursa olsun , doğallığın ve samimiyetin ötesindeki , yaratıcı film süreci çok önemli .
İsterseniz yerli oyuncular kullanın , isterseniz yabancı , bir ruh kazanmadıkları sürece , beyazperdeden taşmaları hemen hemen imkansız .
Bu açıdan , ' bundan ' harika film çıkar deyip , film yapmak isteyenler için kesinlikle izlenmesi gereken bir film .
