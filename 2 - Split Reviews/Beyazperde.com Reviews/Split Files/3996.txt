Geçmişten gelen Western geleneği , 90'lı yılların başlarına kadar yol filmlerine erkeksi bir kimlik yüklememize sebep oluyordu .
Kadın kimliğini ön plana çıkaran yol filmlerinin seslerini yükseltmelerine dek , kadınlar yer aldıkları bu tür filmlerin çoğunda erkeklerin rotasını belirledikleri bir istikamete sürüklenen ve erkeklerin yollarını bulma maceralarında onlara eşlik eden bireyler konumundaydılar .
Karakterlerin çoğunlukla belirli iç ve dış çatışmalar nedeniyle kaçmaya , şehirden uzaklaşmaya itildikleri yol filmlerinde , altı çizilen bütün problemler genellikle erkeklerin iç dünyalarını gözler önüne seren cinstendi .
Kadınların iç dünyalarıysa örtbas edilmişti .
Yol filmlerinde , kadınların toplum içinde her gün yüzleşmek zorunda oldukları problemler ve tehlikeler benim fikrime göre ilk kez gerçekten yüksek sesle Ridley Scott'un Thelma ve Louise filminde dile getirildi .
O günden beri de birçok sinemacı kadının toplum içindeki yerini ve yaşamakta olduğu iç ve dış çatışmaları dile getirmek istediğinde , kadın karakterlerini yollara düşürüyor .
Patrick Grandperret yönetmenliğindeki İki Kız , Thelma ve Louise'ten devraldığı geleneği devam ettiren bir film .
Başkarakterlerimizden Lizzy'nin boş bir yolda kanlar içinde yürüdüğü bir gece sahnesi ile açılan filmde , birkaç saniye sonra diğer karakterimiz Nina , elinde kanlı bir bıçakla karşımızda beliriyor .
İki Kız , bu sahne ile başladığı andan itibaren izleyicinin kafasında birkaç ana soru işareti oluşturuyor : " Bu kızlar kim ve aralarında ne gibi bir bağ var ? " , " Ortada bir cinayet varsa , bu cinayet nasıl meydana geldi ? " ve " Neden bir cinayet işlenmeye gerek duyuldu ? "
İki Kız'ın bütün bu soru işaretlerini tek tek açıklamak için kollarını sıvayan , planlı ve programlı bir anlatımla , yavaş yavaş her suali açıklığa kavuşturan bir film olduğunu söylemek zor .
Fakat cevapların havada uçuşarak gezindiği , muammalardan oluşan bir yapım olduğu da söylenemez .
Nina ve Lizzy'nin başlarına bu felaketin nasıl geldiği hikayesi , iki kızın karşılaştıkları akıl hastanesinden bir gece yarısı kaçmaları ile başlıyor .
O ana kadar ikisinin de farklı sebeplerden kaynaklanan ruhsal karmaşalarını , filmin başlarında ayrı ayrı anlatılan kişisel öykülerinden dolayı az buçuk sezebiliyoruz .
Fakat yönetmen Grandperret'nin kızların iç dünyalarını veya sosyal ilişkilerini seyirciye açtığı söylenemez .
Bu yüzden de neden bir akıl hastanesinde bir başlarına terk edildikleri ve birbirlerine niçin bu kadar bağlandıkları konusunun biraz havada kaldığını düşünmemek elde değil .
Yönetmenin asıl amacı her ne kadar kızların teker teker neler yaşadıklarından çok , beraber ne yaşadıklarını anlatmak olsa da , Nina ve Lizzy'nin karakter yapılarının temel taşlarını oluşturan bu ayrıntıların eksikliğini beraber yol almaya başladıkları anda hemen hissediyoruz .
Kızların iç dünyalarını bilemediğimiz için , karşı karşıya kaldıkları herhangi bir olayı nasıl göğüsleyeceklerinden veya kendilerine ters davranan bir kişiye karşı nasıl bir tavır takınacaklarından emin olamayacağımızı düşünüp , paniğe kapılıyoruz .
Lakin bir süre sonra farkına varıyoruz ki , bizim bu filmden zevk alabilmemiz için bu karakterlerin bir sonraki adımlarını önceden tahmin edemeden oradan oraya savrulmamız gerekiyor .
Çünkü İki Kız , Nina ve Lizzy'nin farklı insanlarla kurdukları gel geç ilişkiler ve bu ilişkilerden doğan enteresan olay örgüleri üzerine kurulu bir film ve bizler bu olay örgülerinde kızların nasıl kişiliklere bürüneceğini , hikayeye nasıl bir yön vereceklerini bilmediğimiz sürece birçok enteresan sürprizle karşılaşabiliyoruz .
Yönetmeninin kıvrak zekası sayesinde sürprizlerle dolu iki karaktere dönüşen Nina ve Lizzy , filmi kontrolsüz ve akışkan bir anlatıma kavuşturuyorlar .
Böylelikle İki Kız , bütün durağanlığına rağmen sürükleyiciliğini de koruyabiliyor ve bizleri tek bir saniye bile sıkmıyor .
Filmi izlerken sıkılmamamıza rağmen bir süre sonra sanki Lizzy ve Nina sadece yolculuk edip , başlarını derde sokabilecek bir takım ilişkiler kuruyormuş gibi hissettiğimiz , ilk sahnede gördüğümüz cinayetin neden gerçekleştiğine dair kafamızda oluşan soruya bir cevap bulamadığımızı sandığımız anlar da olmuyor değil .
Bu noktada yapmamız gereken tek şey sabırla beklemek .
Çünkü İki Kız , olay örgüsünü , kademe kademe edindiğimiz ipuçlarını biriktirerek çözdüğümüz bir film değil .
Tersine çoğunlukla hayal ettiğimiz gibi her sorunun cevabının bir anda aklımızda beliriverdiği bir yapım .
Tamamını izleyip , neler olup bittiği yönünde kendimize ait cevaplar ararken kişisel yanıtımızın saatler sonra sokakta yürürken bir anda aklımıza takıldığı bir film .
Sevmek , ilgi çekmek ve daha da önemlisi kadın olmak üzerine anlatılan karmaşık hikayesinden herkesin kendine has anlamlar çıkarabileceği çok yönlü bir yapım .
Benim kişisel yanıtıma göre film boyunca birbirini besleyen bütün küçük olay örgüleri , Nina ve Lizzy'yi sahipsizliğe iten nedenin , ne problemli kişiliklerinden , ne de bilinçaltlarında yatan hüzünlü anılarından kaynaklandığını kanıtlamaya çalışıyor .
Bu kızlar , dış görünüşlerinin ve kendilerine atfedilen kadınlık görevlerinin çürümekte olan değerlerle beslenen bir toplum tarafından nasıl yorumlandığıyla mücadele ediyorlar .
Nina ve Lizzy'nin esas dertlerinin kaynağı bedenleriyle kabul edildikleri bir toplumda , ruhen var olmayı başaramamalarında yatıyor .
Doğal ve akıcı sinema dili ile gerçek hayata yaklaşan , çekildiği mekanlarla insana tatil havası yaşatan , film olduğu halde film kokmayan İki Kız , bu söylemleri öyle sakin ve derin bir sesle söylüyor ki duymanız biraz zamanınızı alıyor .
Fakat duyduğunuzda da bu filmi izlediğiniz için kendinizi mutlu hissediyorsunuz .
