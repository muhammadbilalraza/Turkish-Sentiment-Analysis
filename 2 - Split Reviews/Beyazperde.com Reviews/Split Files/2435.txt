* * * filmi izlemeyenler için spoiler içerir * * * 1991 yılında Los Angeles’ta Rodney King aracıyla aşırı hız yaptığı gerekçesiyle polis tarafından durdurulmuş , çıkan tartışma sonucu dövülerek öldürülmüştü .
Ardından “Los Angeles olayları” diye bilinen isyan dalgası başlamıştı .
Polis şiddeti ve ırkçılık tartışmalarını alevlendiren bu olaydan 18 sene sonra , 2009 Noeli'nde ABD banliyölerinden birinde Oscar Grant adındaki genç , polis tarafından trenden indirilip öldürüldü .
O da siyahtı ve öldürülmeyi hak edecek bir şey yapmamıştı .
İlkinde polisler suçsuz bulunmuştu , Oscar olayında ise silahını ateşleyen polis memuru komik denecek ( 11 ay ) bir hapis cezasıyla paçayı kurtardı .
İki olay arasında koca bir internet devrimi yaşandı tabii .
Oscar’ın ölümü bu kez görgü tanıkları tarafından cep telefonuyla kaydedildi ve internette yayılır yayılmaz tıpkı Rodney olayındaki gibi öfke patlamasına yol açtı .
Ryan Coogler , hemşehrisi , yaşıtı ve kendisi gibi siyahi olan Oscar’ı anlatmaya işte bu cep telefonu görüntüsüyle başlıyor .
Ardından perde kararıyor ve 22 yaşında Oscar’ın son 24 saati başlıyor .
Hollywood’un alışılagelmiş cafcaflı mahallelerinden biri değil burası .
Hapse girip çıkmış , işsiz , bir sevgili ve dünya tatlısı kızıyla hayata tutunmaya çalışan bir gencin hikayesi bu .
Film , kısa denebilecek süre içinde Oscar’la ilgili çok şeyi anlamamızı sağlıyor .
Hikayesi biraz Carlito’nun Yolu ( Carlito's Way ) gibi .
Düzgün yola baş koymaya çalışıyor .
Önce sevgilisiyle ve annesiyle arasını düzeltmeye çabalıyor , kötü alışkanlıklarından ve arkadaşlarından soğuyor , hatta işini geri almayı deniyor .
Ama nafile , o da Carlito gibi .
Geçmişi bir hayalet gibi onu kovalıyor .
Coogler , sahne aralarına sürekli banliyö treninin görüntüsünü yerleştirmiş .
Oscar’ın son nefesini vereceği ölüm treni , arada kendini hatırlatıyor sanki .
Yönetmenin başka biçimsel numaraları da mevcut .
Oscar’ın cep telefonunun ekranını perdeye yansıtıyor , duygusal yoğunluğu yüksek sahnelerde olabildiğince yakın plan çalışıyor , pek çok sahne emprovize çekilmiş hissi uyandırıyor .
Oscar rolünde Michael B. Jordan çok iyi .
Önce ölümü aklına bile getirmeyen avare delikanlı oluyor , sonra öfke nöbetlerine hakim olmayı öğreniyor , sonra sorumluluklarına sahip çıkmaya başlıyor , yolda araba çarpan bir köpek için kederleniyor , daha iyi bir insan olacağına dair kendine söz vererek yeni yılı karşılamaya hazırlanıyor .
Hiç tanımadığımız Oscar , gerçekten de gerçek bir karaktere dönüşüveriyor .
Anne rolündeki Octavia Spencer da o kadar inandırıcı ki , o koca gözlerini açıp konuşmaya başladığında karşınızda bir an için kendi anne figürünüzü görebilirsiniz .
Aktrise ikinci Oscar adaylığı ufukta görünüyor gibi ; ilkini de kazandığını hatırlatalım .
Ryan Coogler , ailesine ve avukatlarına danışarak hikayesini büyük bir saygıyla anlattığı Oscar Grant meselesiyle sadece ırkçılık , polis şiddeti gibi kavramları tartışmaya açmıyor , aynı zamanda biyografik bir film çekerken tüm olup biteni 24 saatlik zaman dilimi içinde anlatma gibi enteresan bir fikri senaryosuna yedirebiliyor .
Dahası , ölüm bir adım uzaktayken yaşadığımız her anın kıymetini bilmemizi öğütleyen bir yapısı da var .
Sundance’te Büyük Jüri Ödülü’nü kazanan bağımsız yapım , 85 dakikalık kısacık süresine rağmen sizi üzerinde çok daha fazla düşündürecek cinsten .
