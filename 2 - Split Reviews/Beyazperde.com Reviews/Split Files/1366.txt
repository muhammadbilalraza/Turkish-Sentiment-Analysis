Entourage ve Sex and the City gibi meşhur tv serilerinde yönetmen olarak görev alan , başrolünde Meryl Streep gibi kıymetli bir ismi barındıran roman uyarlaması Şeytan Marka Giyer filmiyle kendini tekrar hatırlatan David Frankel bu kez çizgi altında kalan bir projeyle vizyona merhaba dedi .
Yine bir romandan uyarlanan ancak eserin hakkını kesinlikle veremediği çalışması Marley ve Ben , ortalamanın oldukça üstündeki The Big Year ve Tek Hakkın Var ile bir kez daha ümitleri yeşerten yönetmen bu kez geri adım atmış gibi . 
Kadrosundaki güçlü isimlere rağmen günü kurtarmayı başaramayan yeni filmi ise Gizli Güzellik . Will Smith , Helen Mirren , Edward Norton , Keira Knightley , Kate Winslet ve Michael Pena ise öne çıkanlardan .
Peki bu kadar sağlam bir oyuncu ekibine karşın David Frankel’in yeni filmi neden ciddi bir geri adım niteliği taşıyor .
Malum , ister Hollywood olsun , isterse Uzak Doğu sineması , milli bayramlar ya da yüzyıllardır devam eden geleneksel günlerde , o döneme uygun filmler sürer piyasaya .
Amaç tabii ki sağlam bir gişe elde edebilmektir .
Gizli Güzellik’in hedefi de tam olarak bu .
İşin duygusal tarafını öne çıkartmak , hatta biraz bundan faydalanarak insanları sinema salonlarına çekebilmek .
Onlarca yıldır devam eden gelenek sayesinde akıllara kazınan sayısız “döneme uygun” işle karşılaştık , sevdik ya da nefret ettik .
Gizli Güzellik tam da bu iki ucun ortasında duruyor tek başına . 
Yaklaşık 2 yıl önce hayatını kaybeden küçük kızı sebebiyle girdiği depresyonla tükenen Howard ( Will Smith ) , sadece nefes alıp vermesini mümkün kılan ihtiyaçları dışında hiçbir aksiyonda bulunmayan mutsuz bir insandır .
Yemek , su , bisikletle yapılan geziler ve yalnızlık .
İnterneti bile olmayan bir dairede tek başına adeta ölümü bekleyen , güçlü bir şirketin sahiplerinden biri .
Hızla karanlığa doğru koşan arkadaşını kurtarmak için çabalayan ortağı Whit ( Edward Norton ) çalışanları Claire ( Kate Winslet ) ve Simon ( Michael Pena ) .
Yarattıkları karakterler Ölüm ( Helen Mirren ) , Aşk ( Keira Knightley ) ve Zaman ( Jacob Latimore ) .
Üç arkadaşın planı sayesinde Howard’a mucizevi bir şekilde yardıma gelen Ölüm , Aşk ve Zaman , dostumuzun gözünü açması ve yoluna devam etmesi için birer ümit ışığı olmalıdır .
Peki kazın ayağı gerçekten de öyle mi ? 
Filmin en büyük sıkıntısı Allen Loeb tarafından yazılmış senaryonun , yönetmen Frankel’in elinde tam bir duygu sömürüsüne dönüşmesi .
Hatta o kadar ki , hikaye bir süre sonra duyguları istismar etmenin ötesine de geçiyor , adeta bir pornografiye varıyor .
Yani kör göze parmak misali , tüm karakterler siz ağlayın , filmin kahramanları için üzülün , kendizini perde karşısında paralayın diye çırpınıyor .
Hatta bazı klişeler ( ölüm döşeğine yol almak ) sayesinde akıllara eski usül Yeşilçam dramaları bile geliyor .
Acıklı bir şarkı eşliğinde sokakları arşınlayan , bisikleti ile geçmişi hatırlayıp kendine işkence eden bir başrol , ona yardım edelim derken her şeyi daha beter hale getirmesi muhtemel yan karakterler , salondan gözleriniz şişerek çıkın diye izleyiciyi zorladıkça zorlayan “e ben bunun sonunu biliyorum” klişeleri . 
Bunun yanı sıra Gizli Güzellik’in önemli bir “hata”sı daha var .
Bir süre sonra kendisi ile empati kurup geleceğini merak etmemiz gereken Howard’ı bir köşeye bırakıp , arkadaşlarının yan hikayelerine dalıp gitmemiz .
Yani Ölüm , Aşk ve Zaman Howard’dan çok dostları için birer yüzleşme ritüeline dönüşüyor .
Aslında düzgün işlendiği takdirde harika bir seçim olabilecek bu fikir belini yine bilmem kaç yıllık klişelere dayıyor . 
Yurt dışındaki Noel döneminin “mutlu aile , kenetlenen bireyler” alışkanlığından faydalanayım , gişemi de garantileyim denilerek tribünlere oynatılan Gizli Güzellik , sağlam kadrosu , doğru şekilde değerlendirilse iyi bir malzeme taşıyan senaryosu ve hatta klişelerden beslenip farklı bir hikaye anlatma şansına sahipken , hepsini tepip , bilindik şeyleri yineleyerek maalesef ki yavan bir dram filminden öteye geçemiyor . burcinaygun@gmail.com
