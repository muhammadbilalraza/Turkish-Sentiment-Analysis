Beyaz Tanrı ( Fehér Isten – White God ) için , yalnızlıklarını birbirlerinde tamamlayan bir çocukla , bir köpeğin masalsı dostluğunu anlatan bir film diyebilirdik .
Ancak bu çok kolay bir tarif olurdu .
Çünkü bu film , herşeyin ötesinde bir intikam destanı , melez bir sokak köpeğinin , kendisine kötü davranan , satan , kovalayan , kapatmaya çalışan , uyutmaya çabalayan , it dalaşına hazırlayan insanlardan öç almasına ve diğer köpekleri de ayaklandırmasına dair .
Macar aktör , senarist ve yönetmen Kornél Mundruczó’nun çektiği Beyaz Tanrı’nın belli başlı rollerini Zsófıa Psotta , Sándor Zsótér , Szabolcs Thuróczy , Lili Monori , László Gálffi , Lili Horváth sırtlıyorlar .
İnsanları geçelim , tam 274 sokak köpeği , filmin resmen itici gücü , hemen herşeyi en iyi onlar oynamış , yalan yok !
Uysal Hagen iken savaşçı Max olan , bu yüzden Luke ve Body adlı iki köpeğin canlandırdığı başroldeki köpek arkadaş , son Maymunlar Cehennemi serisindeki karizmatik şempanze Oscar’a benziyor .
İkisi de doğuştan lider , biri maymunları , diğeri de köpekleri peşinden sürüklüyor .
Tek kelimeyle : Yakışır ! “Kötü olan herşeyin , sevgimize ihtiyacı vardır” sözüyle başlıyor film , trompetçi kız Lili ( Zsófia Psotta ) , melez köpek Hagen ile gayet mutludur .
Annesi ve babası boşanmıştır , annesinin üç aylığına Avustralya’ya gitmesi gerektiğinden , 13 yaşındaki Lili , Hagen ile birlikte , babası Daniel’in yanına yerleşir .
Baba , köpeği istemez , komşu kadın istemez , okulu istemez , devlet de istemez .
Çünkü safkan değildir , melezdir , o , ev değil , bir sokak köpeğidir .
Avrupa’da sokakta köpek istenmediğine göre , Hagen’in yeri barınaktır .
Barınakların hali malumunuz , başına gelebilecekler konusunda herkesin bir çıkarımı vardır , şüphesiz .
Yani melez köpeğe yer yoktur , koca Macaristan’da , hatta Avrupa’da …
Faşizm böyle bir şey işte , insanı ari , köpeği safkan istiyor , köpeği bile ötekileştiriyor .
Komşu ihbar eder , devlet kapıya dayanır , para öde derler , baba ödemez .
Lili , köpeğini orkestra çalışmasına götürür gizlice , bizim afacan havlar , orkestradan atılırlar .
Yetmez , babası köpeği sokağa salar .
Lili , yıkılır , Hagen de bir başına kalmıştır , meşhur Lassie gibi …
Sonra zulüm ve işkence peşini bırakmaz Hagen’in , fakirinden zenginine , Çingenesinden , Afganlısına , tüm insanlar kötüdür , onu satarlar , dövüştürürler , savaş makinesine dönüştürürler .
Son durağı barınaktır .
Ancak o , köpeklerin kaderine ve uysallığına isyan eder , insanlığa savaş açar .
Şimdi intikam zamanıdır , insanlar kaçar , sokağa çıkma yasağı konur , artık tüm sokaklar , havhav yoldaşlarındır .
Fareli Köyün Kavalcısı’nı bilirsiniz , anlatmayalım .
Bu film , ünlü masalın , ahir zamana uyarlanmış hali gibi …
Barış yoksa dostluk da yok diyor Beyaz Tanrı , cici köpek filmlerine tokadını atıyor , tepki etkiyi büyütüyor , filmi özgün ve çarpıcı bir yapıta dönüştürüyor .
Sert bir film Beyaz Tanrı , Ayı : Bir Sevgi Filmi değil , kesinlikle …
Köpek : İntikam Zamanı , olabilir , mümkündür .
Hah Sivas filmine benzeyen sahneler var , ancak alakası yok , bu bambaşka bir mecra , bambaşka bir macera …
Irkçılık , türcülük , fakirlik , kötülük , ne ararsan var bu filmde , daldan dala zıplıyor , senaryo desen , arada sallanıyor , fanteziye fazla abanınca ve karışık yollara dalınca insanlar karikatürize oluyor , kopukluk hissi yaşanıyor .
Ancak , tüm bu olumsuzluklar , filmin farklı bir yapıt olduğu gerçeğini değiştirmiyor .
Nihayetinde bir köpeğin gözünden anlatıyor , ehlileşememiş insanı , dostunu satanı .
Aynayı da , biz vahşi insanlara tutuyor .
Herkesin alacağı bir mesaj , mutlaka vardır , seyredin derim .
