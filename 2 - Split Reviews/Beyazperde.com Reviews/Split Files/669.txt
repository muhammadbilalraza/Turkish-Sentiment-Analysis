Tek başına sinemaya gitmeyi alışkanlık haline getirmiş tüm insanlar gibi , mutsuz olduğum her an Hollywood'un beni pembe düşler bombardımanına tutmasına izin veriyorum .
Birbirinden güzel insanlarla maceradan maceraya koşuyorum , gündelik problemlerimden uzaklaşıyorum .
Popüler sinema ile rahatlamaya , sakinleşmeye çalışıyorum , yepyeni hayaller ediniyorum .
1920'li ve 30'lu yıllarda yaşıyor olsaydım da davranışlarım pek fazla değişmezdi , eminim .
Dönem itibariyle yeni yeni seslendirilmeye başlayan filmler muhteşem bir eğlence ve şaşkınlık kaynağıydı o dönemin insanları için .
Sinema neredeyse saatler süren bir ritüeldi ve sadece bir bilet alarak herkes bu ritüelin bir parçası olabilirdi . Woody Allen'ın Kahire'nin Mor Gülü ( 1985 ) ' ünde anlatmaya çalıştığı gibi Amerika'nın aynı yıllarda içinde bulunduğu ekonomik bunalım sinemayı halkın tek mutluluk kaynağı haline getirmişti örneğin .
Şov dünyasının , kullanılabilecek en doğru kelimeyle " güzelliği " insanları büyülüyordu ve sakinleştiriyordu , onlara yeni umutlar veriyordu .
Peter Jackson'ın King Kong ( 2005 ) u da Büyük Buhran zamanının Amerika'sını betimleyen sahnelerle açılıyor .
Tiyatroların yavaş yavaş kapandığı , oyunların yerlerini büyük ve görkemli prodüksiyonlara bıraktığı bir zamanı anlattığının altını çiziyor film .
Güzel , renkli ve ihtişamlı olanın alışılmışı ezdiği bir zaman bu .
Herkesin olmak istediğini sahnede seyrettiği , fakat sahnedekinin gerçek hayatın içinde bir illüzyona dönüşeceğinin farkında olmadığı bir zaman .
Aradan yetmiş yılı aşkın bir süre geçmesine rağmen hala daha içinde olduğumuz bir zaman dilimi bu aslında .
Bu nedenle Peter Jackson'ın " King Kong " unu , fragmanı , potansiyel seyircisi ve izlerken oluşan ritüelimsi ruh hali ile algıladığımızda açıkça görülen bir şey var ki 1933 yılında çekilen " King Kong " ile birbirlerinden pek de farklı değiller .
Neden mi ?
İlk olarak , filme gittiğimiz anda görsel efekt bakımından fazlasıyla zengin bir yapımla karşılaşacağımızı biliyoruz .
Göreceklerimizin daha önce hiçbir filmde karşımıza çıkmadığı kadar yeni , gelişmiş ve görkemli olacağını da tahmin ediyoruz .
1933 yılında " King Kong " u izlemek için sinema salonlarını dolduranlar kadar büyük bir heyecan taşıyoruz içimizde .
Bununla beraber film , süresi ve olaylar dizisi itibariyle neredeyse eski zamanlarda sinemaya girip , birçok farklı şey izleyip saatler sonra salonu terk eden bir insandan farksız hale getiriyor bizleri .
" King Kong " u izlemek bizim için de heyecan uyandıran , apayrı bir eğlence .
Ve anlıyoruz ki Peter Jackson daha önce söylediği gibi hem hikaye , hem de prodüksiyon olarak ilk filme tamamen sadık kalmayı başarmış durumda .
Peter Jackson'ın tam anlamıyla şov yaptığı bir film denebilir " King Kong " için .
Tamamı görsel efektlerden oluşan karakterleri , görkemli doğa manzaraları , daha önce böylesine rastlamadık dedirten aksiyon sahneleri ile büyüleyici bir şovdan ibaret her şey .
King Kong karşımıza çıkıncaya kadar uzunca bir başlangıç periyodunun içinden geçiyoruz ilk başta .
Karakterleri nasıl bir tehlikenin beklediğine dair ipuçları ediniyoruz .
Tabi ki çok önceden onları nelerin beklediğine dair bir fikre sahip olduğumuz için , bu giriş kısmı bizi biraz sabırsız hale getiriyor .
Zaman zaman ise karakterlerin gergin halleri bizlere gülünç geliyor .
Kafatası Adası'na vardığımızda ise tarih öncesi çağlara ait olduğunu varsaydığımız sayısız yaratıkla karşı karşıya kalıyoruz .
Ve bu yaratıklarla sonu gelmeyecekmiş gibi görünen çatışmalara giriliyor .
Uzunca bir giriş , giderek uzayan aksiyon sahneleri doğal olarak filmin süresinin de giderek uzatıyor .
İlk önce kendi kendimize Peter Jackson yeni oyuncaklarını göstermek için filmi kesmeye kıyamamış herhalde diye düşünsek de sonradan farkına varıyoruz ki , bu olan biten her şey büyük şovun birer parçası .
Biz seyirciler zaten sonunda ne olacak acaba diye görmek için izlemek istemiyoruz " King Kong " u .
Bilgisayar yardımıyla tekrar hayat bulan tarih öncesi yaratıkları , onların kanlı canlı karakterlerle nasıl ilişki kurduklarını görmek istiyoruz sadece .
Bu yüzden de film ne kadar uzun olursa o kadar iyi bizim için .
Gözlerimizi , gerçek hayatta asla göremeyeceğimiz Peter Jackson dünyasından ayırıp , filmin hikayesine de dikkatlice göz attığımızda varolan şov dünyasının güzelliği ile bir insanı ölümüne büyüleyebileceğinden bahsedildiğinin farkına varıyoruz .
Şov dünyasında dönen paranın , ihtişamın , o dünyaya ait insanların sahip oldukları hırsın ve azmin sıradan bir canlının kaldıramayacağı kadar baş döndürücü bir etkisi olduğunu anlıyoruz .
Filmin altında barındırdığı sayısız teorik anlam görsel zenginliği ile birleşiyor .
Seyircileri ve sinemanın iyileştirici parıltısını da içine aldığındaysa kendine has koskocaman bir dünyaya yaratmış oluyor .
Naomi Watts , göz göze duramayacağı bir karakterle birebir sahnelerinde muhteşem bir performans sergiliyor .
Carl Denham rolündeki Jack Black'in eğlenceli mimikleri , zaman zaman biraz abartılı kaçıyor .
Fakat şöhret ve para hırsının komik duruma düşürülmesi için Jack Black'in çok yerinde bir tercih olduğu da kanıtlanıyor .
Adrian Brody içinse her zamankinden daha başarılı veya başarısız demek pek mümkün değil .
Film bitip , salon dağıldıktan sonra zihin tek bir sahneye odaklanıyor aslında .
Zaten o sahne de o anda sinemada neler yaşandıysa özetleyiveriyor hemen .
Ann Darrow , King Kong'u sakinleştirmek için önünde dans edip , çeşitli akrobatik hünerlerini sergiliyor .
Kong çok eğleniyor .
Ann yorulup , " bu kadar yeter , bitti artık , daha fazlası yok " dediğinde ise Kong bir anda sinirlenip , önüne ne gelirse yakıp , yıkmaya başlıyor .
Film boyunca hem hikayenin içinde , hem de kendi gerçekliğimizde perdenin hangi tarafının hangi anlamı yansıttığına karar veremediğimiz gibi , Kong'un da bizim ruh halimizi yansıtıp yansıtmadığına karar veremiyoruz .
