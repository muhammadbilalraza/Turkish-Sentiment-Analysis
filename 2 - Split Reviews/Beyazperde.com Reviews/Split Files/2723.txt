Teksas Katliamı’nın yaratıcısı Tobe Hooper ve Steven Spielberg gibi iki önemli ismi bir araya getiren 1982 yapımı Poltergeist – Kötü Ruh’un yeniden çevrimi geliyor dendiğinde , türün severleri olarak burun kıvırmış , ne gerek var demiştik .
Yeni filmin senaristi de bu serzenişimize kulak asmış olacak ki , filmde yardımcı karakterlerinden birine tam da şu cümleyi kurduruyor ; “Düşündüm de , kısa yoldan para kazanmak için küçük kızını kötü ruhların kaçırdığını söylemek , hiç de fena fikir değil . ”
İlk filmin 33 yıl sonrasında 3 boyutlu olarak beyazperdeye gelen yeni filmin yönetmen koltuğunda Gil Kenan otururken , uyarlama senaryoya da David Lindsay - Abaire imza atıyor .
Ancak bu imzanın oldukça silik olduğunu söylemekte fayda var , zira 3 boyutlu gözlüklerimizin arkasından izlediğimiz yeni Kötü Ruh’u ilk filmden ayıracak büyük farkları bulmakta oldukça zorlanabilirsiniz .
Neredeyse kare kare ilk filmin yolundan giden Gil Kenan , ister istemez karşımıza daha günümüze yakın bir aile çıkarıyor .
Tablet ve akıllı telefonlarla haşır neşir bir yeni nesil , yine oldukça neşeli ebeveynlere sahipler . 
Orijinal filme aşina olmayanlar için filmin konusundan kısaca bahsetmemiz gerekirse , Amerika’da yaşanan Büyük Durgunluk kaynaklı ekonomileri bozulan üç çocuklu bir ailenin , aile bireylerinin gönlü olmasa da , banliyöde yeni bir eve taşınmalarının ardından küçük kızları Madison’a musallat olup onu öte aleme çeken kötü ruhlarla verdikleri savaşın hikayesi anlatılıyor .
82 yapımı orijinal film , perili ev denilen türün ilk örneklerinden olmasa da , oldukça aydınlık bir film olması ve olayların yaşanan sıradan bir evde vuku bulmasıyla öne çıkıyordu .
Son dönemde izlediğimiz Insidous – Ruhlar Bölgesi serisinin de bu açıdan atalarından sayılabilir . 
İlk filmden yaklaşık 20 dakika daha kısa bir süreye sahip olan Kötü Ruh , süresinin kısalığını bir avantaja çeviremiyor .
Çünkü oldukça kısa bir süre içerisinde gerçekleşen olayların ardından bu neşeli ailenin savaşını , eve çağırdıkları paranormal olayları araştıran ekip ve televizyon şovları ile ünlü Carrigan Burke vermeye başlıyor .
İlk filmde küçük kızın kurtarıcısı olarak anneyi izlerken , burada bu görev ailenin ortanca çocuğu Griffin’e yüklenmiş .
Bu da anne ve babayı iyice olayın dışına atıyor .
Oysa ki çocuklarına oldukça düşkün olduğuna inandığımız , espri anlayışı yüksek ebeveynlerimizin filmde biraz daha yükselmelerini beklerken hevesimiz kursağımızda kalıyor .
Orijinal film ile yeniden çevrimin arasındaki en büyük farklardan biri olarak da , ilk filmde olaylar vuku bulurken evin büyük kızının arkadaşına kalmaya gitmesi ve daha sonra ortanca oğlanın da evden gönderilmesiyle ebeveynlerin ön plana çıkması , yeni çevrimde ise çocukların olaylara daha müdahil olup anne babanın çemberin dışına itilmesi göze çarpıyor . 
Gil Kenan , ilk filmde olduğu gibi televizyon , ağaç ( ilk filmdeki ağacın yerini tutmasa da ) ve palyaçoları bir korku unsuru olarak kullanıyor .
Ancak palyaçoya da pazarlama kaynaklı biraz fazla , dayanaksız ve gereksiz yüklenildiği de gayet açık .
İşin oyunculuk kısmına gelecek olursak , yine ilk filmle kıyasladığımızda , oldukça başarılı bir kadro seçimi ile karşı karşıyayız .
Özellikle Sam Rockwell’in genç üç çocuklu baba karakteri kendini izletiyor .
Çocuk oyuncular da aynı şekilde , eskiyi aratmıyorlar . 
Yazıyı yazarken filmi üç boyutlu olarak izlediğimi neredeyse unutacaktım .
Bana göre o derece gereksiz olmuş .
Zira 3D’nin hakkını verecek tek sahne sanırım sincap sahnesiydi .
Bunun dışında yönetmen jump scare’e sırtını dayamamış , aksine gayet yerinde kullanımlarla süslemiş sahnelerini . 
Açıkcası bu yeniden çevrimin , ilk filmin izinden gitmesinin beni rahatsız ettiğini söyleyemeyeceğim .
Aksine daha fazla ayrıntıyı görmek isterdim .
Örneğin ilk filmde aynı odayı paylaşan küçük çocukların odasını süsleyen Star Wars dekoru gibi , Darth Vader posterinin asılı olduğu gömme dolabın ardından gelen ışıkla yapılan gönderme gibi .
Her şeye rağmen , Kötü Ruh'un ilk filme olan saygısını yitirmeden beyazperdeye aktarılmış olması bile , filmi izlemek için yeterli bir neden .
