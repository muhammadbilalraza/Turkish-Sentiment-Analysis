' 90'ların başında kendi dilinde çektiği iki filmiyle üst üste Yabancı Film dalında Oscar adaylıkları kazanmış olan Ang Lee , 1995 yılında bir Jane Austen uyarlamasına yönetmen olarak seçildiğinde , bu zaten yeterince şaşırtıcı bir durumdu .
Senaryosunu Emma Thompson'ın yazdığı bu film , En İyi Film dalında Altın Küre kazanmış , 7 dalda Oscar'a aday gösterilmiş ve yılın en başarılı yapımlarından biri olmuştu .
O dönem Ang Lee sadece başarılı bir Tayvanlı yönetmendi ; hemen her elini attığı altına dönüşecek bir yönetmenle karşı karşıya olduğumuzu henüz bilmiyorduk .
Ama bugün bakınca anlıyoruz ki , Aşk ve Yaşam ( Sense and Sensibility ) her şeyi özetliyordu .
Kate Winslet'e ilk Oscar adaylığını , Emma Thompson'a bu kez senarist olarak ikinci Oscar ödülünü kazandıran bu romantik kostüm filmi , 19. yüzyıl İngiltere'sinde cereyan eden bir sınıf hikayesini anlatıyor .
Tom Wilksinson tarafından canlandırılan Mr .
Dashwood , ölüm döşeğinde bütün mal varlığının kontrolünü ilk evliliğinden olma tek oğluna bırakıyor .
Öykümüz kadınların mal paylaşımında kaile bile alınmadığı bir dönemde geçtiği için , Dashwood'un ikinci karısı ve üç kızları ortada kalıveriyorlar .
Daha sonra da bu kadınların ayakta kalma mücadelelerini ve romantik ilişkilerini izliyoruz .
Tayvanlı bir yönetmen , 19. yüzyıl İngiltere'sinin sosyal ve ekonomik koşullarını fon almış bir romantik komedi için neden seçilmiş olabilir ?
Filmi izlerken bunun ipuçlarını görmek mümkün .
Ang Lee , kendi varlığını hissettirmeden senaryosuna hizmet eden , kamerasını oyuncularına ve onların karakterlerine odaklı kullanan bir yönetmen olarak belli ediyor bu filmde kendini .
Sadece karakterlerinin duygusal çalkantılarıyla eşzamanlı olarak stilize oyunlara başvuruyor ya da çimenlerde koşuşturan birkaç köpeği izleyeceği zaman kamerası deli dolu bir hareketlilik kazanıyor ; bu tarz bir film için alışılmamış oranda geniş açılı objektifler kullanıyor .
Büyük ölçüde durağan , kontrollü , salt senaryoya hizmet eden bir iş Lee'nin burada çıkardığı .
Elinde son derece ekonomik ve iyi hesaplanmış bir senaryo olduğunun farkında ; kendisini bu sağlam senaryoyu mütevazı bir şekilde perdeye aktarmaya adıyor .
Thompson , Winslet ve Alan Rickman başta olmak üzere tüm oyuncu kadrosunun olağanüstü performansları da işini hepten kolaylaştırıyor .
Ang Lee'yi bugün dünya sinemasının en saygıdeğer , en usta kabul edilen isimlerinden biri yapan faktörlerin çoğunu Aşk ve Yaşam'da bulmak mümkün .
Kariyeri boyunca hep gösterişçilikten uzak , senaryoya hizmet eden bir üslubu benimsedi Lee .
Kendi adıma , " auteur " sinemasından özellikle uzak duran her yönetmeni baştan koşulsuz takdir ediyorum .
Uzakdoğu'dan neden Wong kar - Wai gibi sürekli aynı filmleri yapan birilerinin değil de ; Ang Lee gibi kendini hiç tekrarlamayan , hep farklı coğrafyalara , farklı karakterlere yönelen bir yönetmenin dünya sinemasında kendine daha tutarlı ve sağlam bir yer edindiğini kendimize sorarsak , zaten birçok cevaba ulaşabiliriz .
Herhangi bir auteur sinemacıyı , en azından iyi olanlarını , küçümsemek gibi bir niyetim yok .
Ama Ang Lee , bir zanaatkar olarak kendini çok daha zengin alanlarda ispatlamış ; her tür filmi yapabileceğini , her tür öyküyü veya dönemi başarıyla ele alabildiğini defalarca göstermiş bir yönetmen .
Filmografisinde , eşcinsel kovboylardan yeşil devlere , Jane Austen İngiltere'sinden Nixon dönemi Amerikan taşrasına , bir Uzakdoğu dövüş sanatları filminden Amerikan İç Savaşına kadar böylesine çeşitlilik gösteren bir başka yönetmen bulmak kolay mı ?
Aşk ve Yaşam , 19. yüzyıl muhafazakar İngiliz toplumunda darboğazda ve aynı zamanda kadın olmak üzerine bir film .
Merchant / Ivory ekolünün sağlam bir örneği .
Hiçbir elemanın kendi başına öne çıkmadığı , çıkmaya da çalışmadığı ve başarısını buna borçlu bir film .
Özgün müziklerini fark etmeyeceğiniz , kostüm tasarımları karakterlerinin sınıfsal özelliklerini ve ayrımlarını belli etmekten fazlasını yapmayan bir film .
Filmi başarıya taşıyan bütün bu unsurların arasında , ilk Hollywood deneyimini gerçekleştirmesine rağmen asla kendini ispat etmeye uğraşmayan , belli ki gerçek hayattaki karakteri gibi mütevazı , sakin bir de yönetmen var .
Ang Lee'yi bugün dünya sinemasının en önemli ustalarından biri yapan her şey bu filmde saklı .
