" Gece , düzen güçleri uykudadır . Bürokrasi , askeriye , okullar , polis , kısacası yaşamımızı düzenleyen tüm güçler uykudadır . Tüm kurumlarda insan her zaman erken yatmak zorundadır . Tarih boyunca bize , tüm kültürlerde karanlığın kötü güçlerle ilişkili olduğu öğretildi . Geceleri dünya , birbiriyle haşır neşir olmuş , özgür , meraklı insanların ruhuyla canlanır . "
Gündüz Vassaf'ın Cehenneme Övgü adlı kitabından yaptığım bu alıntı , bu hafta vizyona giren sevimli animasyon filmini anlatıyor adeta .
Gece ve Pisiler adlı bu şirin animasyonda küçük Tim , yetimhanenin kurallarına göre erken uyumak zorunda kalan çocuklardan farklı olarak geceden korkmakta , gökyüzündeki yıldızların yansıttığı ışığı görmeden uyuyamamaktadır .
Özellikle yıldızlardan birini kendi yıldızı olarak seçmiş , onun varlığının yarattığı rahatlıkla uyuyabilmektedir .
Bir gece yıldızının kaybolduğunu farketmesiyle uykuları tamamen kaçar .
Artık geceye dahil olmak ve yıldızını bulmak zorundadır .
Alice , Harikalar Dünyası'nı nasıl keşfettiyse , Tim de geceyi keşfetmeye başlar .
Karanlığa ait bütün o esrarengiz olayların arkasında neler yattığını keşfederiz onunla birlikte .
Onunla birlikte öğreniriz ki gecenin içinde günbatımı ve gündoğumu arasındaki olayların gerçekleşmesini sağlayan bir düzen vardır .
Çocukların huzurlu bir uyku çekebilmeleriyle görevli kedi çobanı ve kediler , sokaktan gelen ve gece boyunca uyanmamıza neden olan sesleri , kaybolan cisimleri , uyurken saçlarımızın dağılmasını ve bunun gibi pek çok detayı sağlayan bir evren .
Nocturna evreni .
2007 Barselona Film Ödülleri'nde ve 2008 Goya Ödülleri'nde " En İyi Animasyon " ödülünü almış olan Gece ve Pisiler , ülkemizde Türkçe seslendirilmiş olarak vizyona girdi .
Çocuk seslendirmelerinde duymaya oldukça aşina olduğumuz Oya Küçümen , küçük Tim'e can vermiş adeta .
Genelde orijinalini seyretmeyi tercih etsek de , bu kez bu animasyonda seslendirmeler oldukça yerinde .
Konudan bahsetmeye devam edersek , küçük Tim'in karanlık korkusunu vücutlaştırarak karşısına çıkarmak ve " korkmanız gereken tek şey korkularınızdır ve yüzleşmeden onlardan asla kurtulamazsınız " gibi anlamlı ve sadece çocuklara değil büyüklere de hitap eden bir mesaj vermek çok yerindeyken , bu konuyu görsellik ve efektler anlamında oldukça çocukça bırakmak , belki de bu şirin animasyonun tek handikapı olmuş .
CGI tekniklerin kullanıldığı ve böylelikle çizim dünyasına ve çocuk kitaplarına daha yakın bir atmosfer sağlanmış olan animasyonda örneğin " karanlık korkusu " öğesi çok daha heyecan verici , hatta biraz yürek hoplatıcı ve ürpertici işlenebilirdi .
Yönetmen sanki çocukların filmden korkmasından korkmuş ve " korkunuzu yenin " derken kendi verdiği mesajı kendi uygulayamamış .
Fakat çizimler , yaratılan atmosfer her şeye rağmen çok sevimli ve değişik .
Oyuncak bebek gibi görünen değişik bedenli canlılar , etrafta 20. yüzyıl Avrupa'sını anımsatan kıvrımlı yapılar , loş ışıklı , sisli sokak lambaları oldukça orijinal .
Biraz daha karanlık ve kasvetli olmaktan çekinmeselermiş , hani neredeyse Tim Burton tarzı bir gotiklik yaratılabilirmiş bu Nocturna evreninde .
Filmin yaratıcıları 30 yaşlarında genç yönetmenler .
İzleyiciyi küçük Tim'le özdeşleşerek yolculuğa çıkaran modern bir hikaye yaratmakta , animasyon teknikleriyle masalsı kahramanlarını dünyaya getirmekte oldukça başarılı olduklarını söyleyebiliriz , fakat animasyon dünyasının bu denli sonsuz yaratıcılık imkanları sağladığı günümüzde izleyici olarak belki de bizim gözümüz pek kolay doymuyor ve daha iyi olabilirdi , daha etkili olabilirdi demeden edemiyoruz .
Ülkemizde 23 Nisan Ulusal Egemenlik ve Çocuk Bayramı haftasında vizyona girmiş olan Gece ve Pisiler , aynı hafta vizyona giren Horton'a kıyasla içinizdeki çocuğu hissetmek adına kesinlikle daha iyi bir seçim olacaktır .
