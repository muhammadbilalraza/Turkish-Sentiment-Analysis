Mary Shelley , klasikleşmiş romanı Frankenstein’da Tanrı’ya böyle sorar ; “Madem beni sevmeyecektin , neden yarattın ? ” Bir tür , “tanrıya başkaldırı metnine” dönüşen bu eser , 19. yüzyılda yazılmış olmasına rağmen modernitenin insan hayatını getirdiği biçimi en iyi tarif eden romanlardan biri olduğu için bugün hala güncelliğini koruyor .
Swiss Army Man , işte “modern insanın dönüştüğü canavarın” en absürt ve naif yorumu …
Daniel Kwan ve Daniel Scheinert , ilk uzun metrajlı filmleriyle bize yılın en sıra dışı filmini hediye etmekle kalmıyorlar , aynı zamanda modernite dediğimiz mefhumun içerisinde insan ve insan yaşamının “etkisizliğini” tokat gibi yüzümüze çarpıyorlar .
Teknoloji hayatına nüfuz ettikçe yalnızlaşan , dünya büyürken kendisi küçülen bireyler , modern hayatın “vahşiliği” karşısında çaresiz ve tek başlarına …
Tam da bu sebeple , Swiss Army Man’in iki “yalnız ve aslında her ikisi de ölü” karakteri , bu vahşiliğin tanımı gereği medeniyetten uzak bir yerde karşımıza çıkıyor .
Açılış sekansında kendini asmak üzere olduğu anda bir cesetle , Manny ( Daniel Radcliffe ) ile karşılaşan Hank ( Paul Dano ) , modern hayattan kaçarken adaya düşmüş talihsiz karakterimiz .
Manny ise , hayatın sillesini yemekle kalmamış ve hatta onun tarafından “ölü” hale getirilmiş bir tür “Frankenstein " ımız . Bu elbette , Mary Shelley’nin romanında olduğu gibi etrafa korku saçan bir canavar değil ama en az onun kadar yalnız , ümitsiz , çaresiz ve ölü … Mary Shelley , kurguladığı iki karakter Dr . Victor Frankenstein ve onun ölümsüzlüğe giden yolda , tanrıcılık oynarken yarattığı canavarıyla , bireyin toplum tarafından itildiği , sevilmediği , hor görüldüğü ve yalnızlaştırıldığı durumlarda dönüşebileceği hali tanımlıyordu . Swiss Army Man de , modern dünyadan kaçmayı tercih eden Hank ve toplumun ölü hale getirdiği Manny ile Dr . Frankenstein ile canavarının ilişkisini çiziyor ; hatta çizmekle de kalmayıp Hank’in tıpkı Doktor gibi tanrıcılık oynayarak yavaş yavaş dirilttiği , hayatı öğrettiği Manny ile hikâyesini de meşhur romanın çıkış fikrine oturtuyor . En başta bulduğunda tamamen ölü olan Manny , Hank’in önce kendi yalnızlığını doldurma ardından da hayatı öğretme hevesiyle yavaş yavaş Frankenstein’ın canavarına benzer bir görünüm kazanıyor . Tabii karşınızda , bunu olabilecek en tuhaf , en akıl dışı , bazen mide bulandırıcı bazen de komik haliyle yapan bir film var . Çünkü adından hareketle , adeta bir “İsviçre çakısına” dönüşen Manny , zamanla bir ölü olmanın dışındaki tüm özelliklere sahip oluyor . Yalnızlıktan kurtuldukça ceset olmaktan çıkıyor , sevdikçe –ki burada Sarah figürü devreye giriyor - her şeyi yapabilecek güçte bir “çakıya” dönüşüyor . Ne zaman ki , Sarah ihtimali ortadan kalıyor , o zaman işlevini kaybediyor . Benzer bir biçimde , “modern hayatın vahşiliğinde” birbirlerini sevdikçe ve yalnızlıktan kurtuldukça yaşama istekleri artan karakterlerimiz , tıpkı Mary Shelley’nin romanda olduğu gibi “sevgisizlik” ve “itilme” durumunda hayattan uzaklaşıyorlar . Manny’nin , küçük kızla karşılaştığı sekans ve tavır , Dr . Frankenstein’ın “ölü insanının” toplum tarafından hor görülmesi fikriyle paralellik taşıyor ve zaten Manny de , benzer bir vazgeçmişlik duygusuna kapılıyor . Shelley’nin canavarının , sevmek ve sevilmek için birine sahip olamayacağını anladığı ana benzer bir ruh hali bu . Sevilmeyeceksem , neden varım yakarışı … Pek çoğumuzun , yaptığı gibi …   Film , modernitenin kolaylaştırdığı yaşamlarımız içerisinde giderek tek başımıza kalırken , sevgisizliğin bize hissettirdiklerini / hissettireceklerini düşünmemizi sağlıyor ve aslında basitçe şöyle diyor : Dünyayı kontrol etmenin bizi güçlü kıldığını düşünebiliriz fakat sevgiden uzaksak , salt bir ölüden ibaretiz . Ve o hayranlık duyduğumuz modernite , bize bunu yapacak yegâne düşman . Kendi yarattığımız canavarın karşısında , sadece aciziz … Swiss Army Man , Mary Shelley’nin fikirlerinin müthiş bir alegorisi . Daniel Radcliffe ve Paul Dano’nun , olağanüstü performansları ve uyumlarıyla şapka çıkarılacak bir yapıt . Yılın en çekici ve bir o kadar da itici filmi … Sakın kaçırmayın . basakbicak@gmail.com https://twitter.com/BasakBicak
