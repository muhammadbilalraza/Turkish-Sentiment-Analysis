Gerçek olaylara dayandırılarak çekilen bir korku veya gerilim filminin mantıken bizleri fazlasıyla korkutması beklenir .
Ancak izleyenlerin filmdeki korku öğelerine kendilerini kaptırmaktan çok olayların gerçekliğine dair inançlarını sorgulamaya başlaması ilk başta bahsettiğimiz beklentinin çöpe atılmasına sebep olabilir .
Scott Derrickson yönetmenliğindeki Şeytan Çarpması ( 2005 ) , korkutucu , tedirgin edici bir hikaye ile bu hikayenin bilimsel çözümlemesinin beraber kurgulandığı bir film .
İzleyecinin inançlarını tek başına sorgulamaması için başvurulmuş olma ihtimali yüksek bu kurgunun başarılı bir sonuç verdiği söylenemez .
Seyircisini korkutmaya çalışırken , bir yandan olayın ne kadar korkunç olduğuna ikna etme çabası içinde iyi niyet barındırsa da , filmin sinemasal olarak sınıfta kalmasına neden oluyor .
Şeytan çıkarma üzerine yapılan bir mahkeme zamanında tüm dünyada büyük yankı uyandırmış ve filmde böylesi ilginç bir konuya değinmek istemiş ve gerçekte yaşanmış olayların zamansal sıralamasına , başlangıcına ve sonucuna sadık kalmış olabilir .
Ancak gerçekte Anneliese Michel isimli genç bir kızın başına 70'li yılların Almanya'sında gelmiş olan bu olaylar , Şeytan Çarpması'nda , sanki günümüz Amerika'sında gerçekleşmiş gibi yansıtılıyor .
Dolayısı ile film hakkında söylenebilecek ilk şey gerçek olaylara dayanıyor da olsa hikayesinin kurgusal bir yapısının olduğu .
Öte yandan bu yapının hikayenin tedirgin edici ve merak uyandırıcı kimyasını tamamen bozduğu da bir gerçek .
Zira yaşananlar gerçekte olsa , bunların günümüzde , hele hele Amerika'da yaşanabileceğine , yaşansa bile böylesi hukuki bir mesele haline gelebileceğine dair kuvvetli bir inancımızın olduğu söylenemez .
Bu sebeple hikayenin gerçek bir olaya dayanıyor olması bizleri ekstradan korkutabilecek bir durum değil .
Filmin bizleri gerçek bir korku filmi gibi korkutmasını bekliyoruz .
Korkmaya ikna etmesini değil .
Şeytan Çarpması ikinci seçeneği tercih ediyor .
Ve ortaya Şeytan ( 1973 ) ve Şeytanın Avukatı ( 1997 ) karışımı bir film çıkıyor .
Ama her iki filmin de güçlü taraflarını ele almak yerine , fazla Amerikan , fazla karman çorman bir hikayeyle çıkıyor karşımıza .
Hikayenin korkutucu olmamasının bir diğer sebebi ise bizlerin daha filmin en başlarında sonunda neler olabileceğini biliyor olmamız .
Daha önce şeytan çıkarma hakkında izlediğimiz diğer filmlerden Emily Rose'un başına neler gelmiş olabileceğini aşağı yukarı kestirebiliyoruz zaten .
Filmi korkutucu yapmanın tek yolu görselliği ve oyunculuğu kullanmak belki de .
Fakat Şeytan Çarpması , görselliğin üzerine yeterince düşmediği gibi , oyunculuğun da zaman zaman fazlasıyla abartıldığı sahnelerle dolu .
Filmden geriye bizi heyecanlandırabilecek sadece iki konu kalıyor böylelikle : mahkemenin nasıl sonuçlanacağı ve hikayenin bizleri nasıl ahlaki bir tartışmanın kucağına sürükleyeceği .
Bu noktada da senaryo yazarlarını eleştirip , hem suçlanan rahibin savunma avukatının , hem de savcının mesleklerini pek de iyi icra etmediklerini söyleyebiliriz .
Çünkü ikisinin de iddialarını kanıtlamak için ortaya koydukları deliller birbirinden saçma .
Sanki zekamıza hakaret ediliyormuş gibi hissetmeye başladığımız bir anda söylenen " Onlar hala daha bir üçüncü dünya ülkesinde yaşıyorlar , hurafelere inanmaktan başka ne yapıyorlar ki " tarzındaki bir cümle , her şey daha ne kadar Amerikan - vari bir çerçeveye yerleştirilebilir acaba diye düşündürtüyor bizleri .
Öte yandan , oldukça dindar bir aileden çıkma , küçük bir kasabada mütevazı bir hayat yaşayan Emily Rose'un bu yoldan çıkışının şeytana davetiye çıkardığı gibi bir altmetinde oluşmuş filmde .
Kurduğu hayali takip edip , kazandığı bir bursla üniversiteye yerleşen Emily , bir akşam yeni tanıştığı genç bir erkekle bir dans partisine katılıyor .
Zira şeytanla tanışması da bu akşamın gecesinde gerçekleşiyor .
Emily neredeyse tecavüze uğruyormuş gibi göründüğü bir sahne ile ruhunu şeytana teslim ediyor .
Bilim öğrenmek üzere kendi küçük dünyasını terk eden bir genç kızın , belki de genç bir erkekle dinin yasakladığı biçimde beraber olduktan sonra ruhunu kötülüğe bırakması , filmin bir anda gözlerimizin önünde ucuz bir dini propagandaya dönüşmesini engelleyemiyor .
Herkes kendi küçük dünyasında otura dursun , bilimle uğraşmak , partilere katılmak , büyük şehirlerde yozlaşmak da neyin nesi oluyor demeye getiriyor sanki .
Böylelikle ne yeterince korkutabilen , ne yeterince düşündüren , gereğinden fazla uzun bir yapımla karşı karşıya kalıyoruz Şeytan Çarpması'nı izlediğimizde .
Bir korku filmi olarak bizleri tatmin etmediği bir gerçek .
Ama zaman zaman komik duruma düşüp , son derece güldürücü , eğlendirici bir film olduğu söylenebilir .
