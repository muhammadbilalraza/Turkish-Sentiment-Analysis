“Wayans yapım” popüler sinema filmlerini kurban etmeye devam ediyor .
Blair Witch’ten Scream’e kadar hemen her korku filmiyle dalga geçen Scary Movie ( Korkunç Bir Film )  serisinin ardından , A Haunted House filmileriyle ( Anormal Aktivite ) Paranormal Activity’lere ( Paranormal Aktivite ) el atan Wayans’ların yeni eğlence konusu , isminden de anlaşılacağı üzere Grinin Elli Tonu filmi …
E. L. James’in , erotik türde yazdığı ve kısa sürede çok satanlar arasında giren romanından beyazperdeye uyarlanan ilk sinema filmi olan Grinin Elli Tonu , hiç şüphesiz geçtiğimiz yılın en merak edilen projeleri arasındaydı .
Ancak film beğenilmeyip , üstüne üstlük alay konusu edilince talihsiz son kaçınılmaz oldu ve hap yap para kap formülüyle düşük bütçeli filmlerden hatırı sayılır miktarda para kazanan Marlon Wayans , A Haunted House’u birlikte yazdığı Rick Alvarez ile yönetmen Michael Tiddes’i de yanına alarak bir filmi daha yerin dibine sokmayı başardı .
Başardı , başarmasına da bu kez hakkını veremediğini ve yetersiz kaldığını da söylemek gerek .
Siyahın Elli Tonu adını verdiği filmin , orijinal hikâyeden türetilen bir mizaha sahip oluşundan mürekkep , cinsel esprilerin aşırıya kaçacağını tahmin etmek elbette zor değil .
Grinin Elli Tonu’nun kurgusuyla neredeyse birebir örtüşen bir seyir izleyen film , kullanabileceği her sekansı kendisine malzeme haline getiriyor ve karşısına çıkan her şeyle arsızca dalga geçiyor . Wayans’ın parodilerini izleyenler zaten bunları bilerek bilet alıyor fakat Siyahın Elli Tonu’ndaki sıkıntı , filmde cinsel mizahın sömürülmesi veya abartılı bir biçimde sunulması değil , bunun yalnızca bel altı stiliyle yapılıyor olması …
Onca korku filmini bir araya getirerek zekice eleştirmeyi ve alay etmeyi başaran Wayans’ın , Siyahın Elli Tonu’nda , bir iki sekans dışında sinemasal göndermelerden çok uzak bir senaryo üretmiş olması filmin mizah düzeyini de aşağıya çekiyor .
Hâlihazırda bildiğimiz ve tükettiğimiz bir konunun yorumunda bel altı espriler dışında bir zekâ pırıltısı da göremiyor olmak , filmin gözümüzdeki albenisini zedeliyor .
Kim Kardashian’ın meşhur şampanya pozundan tutun da , Christian’la Hannah’nın ( Anastasia Steele’in filmdeki ismi Hannah Steale ) asansör sahnesinden , Christian’ın cinsel yönelimlerinin başlangıç fikrine kadar her şeyle en edepsiz , en uçuk biçimde dalga geçen film , zekâsını yalnızca sinema tarihinin kölelikle ilgili filmlerini hatırlattığı kırbaç sahneleriyle ve Star Wars’un Yoda’sına yaptığı eğlenceli atıfla gösterebiliyor .
Karakterlere gelince …
Jamie Dornan’ın canlandırdığı Christian Grey’i dikkatle izleyerek mimik ve jestlerine kadar eğlence malzemesi yapan Marlon Wayans’ın , bu açıdan partneri Kali Hawk’tan çok daha detaylı bir iş çıkardığını söylemeye gerek yoktur sanıyorum .
Grinin Elli Tonu’nda , Dakota Johnson üzerinden ilerleyen senaryo , hikâyenin yaratıcısı Marlon Wayans olduğu için parodisinde ona epeyce torpil geçiyor ve Black karakteri ezici bir üstünlükle filme damgasını vuruyor .
Son kertede , yetişkinler için bile bazen zorlayıcı olabilecek bu cinsel esprilerle dolu parodinin meraklısı elbette vardır .
Eğer türün geçmişteki örnekleri kadar eğlenceli bir şey beklemeden izlerseniz , kafa dağıtmaya yarayabilir … basakbicak@gmail.com https://twitter.com/BasakBicak
