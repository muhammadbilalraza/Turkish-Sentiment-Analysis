Rus yönetmen Timur Bekmambetov'un önceki filmlerinden Gece Nöbeti , birkaç ilginç görsel efekt dışında orijinallik içermeyen , gayet vasat bir filmdi kanımca .
Ama bir kısım seyirci gibi Amerikalı yapımcıları da yeni bir soluk olduğuna ikna etmiş olmalı ki yönetmen , Wanted ile Hollywood'a transferini gerçekleştirdi ( hedefinin en başından beri bu olduğuna inanıyorum doğrusu ) .
Bekmambetov'un sinemasında daha önce gerçekten özgün herhangi bir şey bulamamış olsam da , Amerikalı olmayan bir gözün , standart Hollywood aksiyon sineması kalıbının dışına kendiliğinden çıkabildiğini kabul ediyorum .
Sanırım Wanted'ın özellikle ABD'de çok olumlu eleştiriler alıyor olmasının temel sebebi de bu .
Ve tabii bir de çıkış noktası , özellikle de erkek seyircisine vaadi .
Film gerçekten son derece iyi yazılmış ve uygulanmış bir ilk perdeyle açılıyor .
Abartılı ama şık bir aksiyon sahnesinin ardından , ana karakterimiz Wesley'yi tanıyoruz . Wesley , son derece sıradan biri .
Boğucu bir ofis işinde çalışıyor .
Hayatından memnun değil ; daha fazlasını istediğini , hak ettiğini düşünüyor ama gidişatı değiştirmek için en ufak çaba sarf etmiyor .
Kaderine teslim olmuş .
Filmin genel aşırılığından nasibini almış bir grafik üslupta tanımlanan Wesley'nin hayatı , buna rağmen hemen herkesin kolaylıkla özdeşleşebileceği bir şekilde perdede vücut buluyor .
Özellikle çalışma hayatındaki erkek seyircinin kendini kısa sürede Wesley'nin yerine koyması kaçınılmaz .
Ve aniden ortaya çıkan bir afet ( bu örnekte Angelina Jolie ) , size bir çıkış yolu gösteriyor .
Heyecanla , adrenalinle , macerayla dolu bir hayat fırsatı . Wesley için hayatını anlamlı , biz seyirciler içinse önümüzdeki bir buçuk saati keyifli geçirmenin vaadi bu .
Gerçekte elimize geçmesi mümkün olmayan bir hayatı , Wesley aracılığıyla deneyimleme şansı .
Dolayısıyla , seyircinin genel olarak olumlu tepki vereceğini bekleyeceğimiz bir film Wanted .
Seyirciyi kendine bağlamak için çok iyi tasarlanmış bu girişin ardından , gayet eğlenceli bir film olarak devam ediyor .
En azından bir süre ; Wesley eğitimini tamamlayıp kiralık katiller masonunun bir parçası olana kadar .
Sonra , belki de kaçınılmaz olan gerçekleşiyor . Wanted , klişelerle ilerleyen , tahmin edilebilir , sıradan ve öyküsü zayıf bir aksiyon filmine dönüşüyor .
Son yıllarda bu türün en başarılı filmleri , hep belli bir gerçeklik hissini seyirciye geçirmeye , katı bir gerçekçiliğe bizi ikna etmeye çalıştılar .
İnsanlar artık Jason Bourne'un maceralarından zevk alıyor ; Iron Man gibi , tüm fantastik öğelerine rağmen gerçekçi bir atmosfer kurmaya çalışan ve kendini haddinden fazla ciddiye almayan süper kahraman filmlerine akın ediyorlar .
Güncel bir örnek olarak , bunların tam zıttı noktada duran Speed Racer gibi uçuk kaçık filmler , yetişkin seyirciye çocukça geliyor artık . Wanted , iyi bir çıkış noktası kurduğu için oyuna avantajlı başlıyor .
Ama genelinde ne kadar abartılı bir üslubu olursa olsun , hikayedeki gerçeküstü unsurları ( hedeflerin isimlerini ilmik ilmik kumaşlara işleyen , kaderin aracı olarak tasarlanmış bir kumaş tezgahı gibi ) kolay kabullenilir bulmuyorum .
Ve giderek daha tahmin edilir hale gelip sıradanlaştıkça , geçen seneki Hepsini Vur'un ( Shoot ' Em Up ) daha büyük bütçeli bir versiyonuna dönüşüyor sadece .
Hem de kendini daha fazla ciddiye aldığı için , aynı ölçüde eğlenceli bile olamadan .
Oyunculuklar genel olarak tatmin edici .
Son yılların en yetenekli birkaç genç oyuncusundan James McAvoy'un , kendisini daha geniş kitlelere tanıtacak bu fırsatı mükemmel bir şekilde değerlendirdiği filmde , Angelina Jolie güzel gözükmekten , Morgan Freeman ise kendini tekrarlamaktan fazlasını yapmıyor .
Ama bu isimler , ortalama bir gayretle bile bir aksiyon filmini sınıf atlatmaya yetecek potansiyele sahipler sonuçta .
Yan rollerde Terence Stamp ve Thomas Kretschmann gibi karizmatik isimleri izlemek de cabası .
Meraklısına , Bekmambetov'un sürekli oyuncuları da arz - ı endam ediyorlar .
Film bittiğinde Wesley'den farklı olarak biz gerçek hayatlarımıza geri döneceğimiz için , sıradan insanlara sunulan bu macera dolu hayat fırsatının bedeliyle yüzleştirmeden bırakmıyor bizi filmin yaratıcıları .
Salondan , fazla hayallere kapılmadan ama en azından sıradan hayatlarımıza mahkum olmadığımızı , bazı şeyleri değiştirmenin elimizde olduğunu düşünerek çıkmamız isteniyor .
Amaçlanan etki , muhtemelen çoğu seyircide yakalanacaktır da .
Ama sinemasal olarak , başladığı kadar güçlü ilerlemeyen , kalburüstü bir aksiyon filmi sadece Wanted .
