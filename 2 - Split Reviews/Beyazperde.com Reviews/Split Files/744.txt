Açıkçası Son Umut / The Water Diviner ilgili ilk bilgiler gelmeye başladığında Skyfall’da Türkiye’nin ya da The International filminde Haluk Bilginer’in yer alması gibi bir durum zannediyordum Çanakkale ve Cem Yılmaz / Yılmaz Erdoğan meselesini .
Bilgiler akmaya başladıkça filmin konusunun gerçekten de Çanakkale Savaşı olduğu , Son Umut’un bir Hollywood yapımı olmadığı ve Cem Yılmaz ile Yılmaz Erdoğan’ın filmin ana ekseninde olduğu iyice aşikar olmaya başladı ama izleyene dek bu denli “bizim hikayemiz” olduğunu farketmemiştim .
Elbette sadece bizim hikayemiz değil Son Umut’ta anlatılan .
Avustralyalı bir çiftçi olan Connor’ın ( Russell Crowe ) Çanakkale Savaşı döneminde cepheye gönderdiği üç oğlunu ölü ya da diri bulmak istemesi , bu sebeple Türkiye’ye gelmesi ve savaşın gerçekleriyle yüzleşmesi , aslında meseleyi başlatan ve çevreleyen hikaye .
Döneme ait bir mektuptan öğrendiği gerçek bir yaşam öyküsünden esinlendiklerini söyleyen ünlü oyuncu Russell Crowe , bu kez yönetmen koltuğuna oturarak , bir Anzak torunu olduğunu ve bu hikayeyi anlatmak istediğini söylüyor verdiği röportajlarda .
Son Umut’un bir Hollywood yapımı olmadığını tekrar etme ihtiyacı hissediyorum .
Russell Crowe ismi duyulduğunda ister istemez dünya çapında bir filmle karşı karşıya kalacağımızı düşünenler olabilir , elbette bu denli meşhur bir ismin sayesinde filmin dünya çapında çok yere ulaşacağı kesin ve bu bizim için de bir gurur kaynağı fakat filmden beklentileri bu çapta tutmamak lazım .
Bu sonuçta Avustrayalı bir oyuncunun ilk yönetmenlik denemesi ve yerel bir öykünün yerel bir anlatımı .
Elbette bütçesel bir rahatlık sözkonusu , görüntü yönetmenliğinde , kurguda profesyonel isimler söz konusu , ve bu da filmin tekniğine yansımış , karşımızda amatör görünen bir film yok ama bir prodüksiyon harikasından , ihtişamlı bir savaş filminden de söz edemeyiz .
Filmde evlatlarını bulmak isteyen acılı baba Sultanahmet’e ve Çanakkale’ye kadar uzanıyor ve önce düşmanları sandığı subaylar Hasan ( Yılmaz Erdoğan )  ve Cemal ( Cem Yılmaz )  ile sonradan dost oluyor , önyargılarını yıkıyor …
Kurak arazide kuyu suyunu hisleriyle bulma konusunda özel bir yeteneğe sahip olan Connor , kendi evlatlarının hangi toprağın altında olduğunu da eliyle koymuş gibi bulurken , film cesurca savaşın acımasızlığını yüzümüze vuruyor .
Cesetlerin bulunuşu , mezarlar , askerlerin ölürken çektiği acılar hiçbir şekilde üstü kapalı olmadan , uzun planlarla verilmiş , başarılı bir makyaj çalışmasıyla yüzü dağılmış bir askerin çektiği acılara dakikalarca tahammül etmek durumunda kalabiliyorsunuz .
Yönetmenin bir savaş filmi çekerken bazı benzerlerinde olduğu üzre bunu savaşı ister istemez överek yapmaması , yani bunu başarabilmesi , bu arada biz - siz meselesinde önyargıyı yıkma gerekliliğini savunması , her taraftan kayıplar olduğunu ve savaş bittiğinde herkesin insan olduğunu hatırlatması açısından çok değerli buluyorum .
Savaş bittikten sonra savaşan iki tarafın ölüleri bulma , ayırdetme , mezar gibi konularda birlikte çalışabildikleri , Yılmaz Erdoğan’ın canlandırdığı karakterin karşı tarafın komutanına , “siz şuraya kadar gelebilmiştiniz” diye anlattığı sahnelerde bir izleyici olarak “madem sonu böyle olacak , o zaman neden ölüyoruz / öldürüyoruz” diye isyan etmek istedim , savaşın aslında ne kadar aptalca birşey olduğunu ve bittiğinde nasıl hiçbirşey olmamış gibi devam edebildiğimizi düşündüm .
Yüzyıllar boyu insanların “olması gereken bu” diye cahilce kendilerini savaşın gerekliliğine inandırmalarına , şehit olan gazi olan binlerce insan , sönen ocaklar , yetim kalanlar varken bu kararların nasıl verilebildiğine tekrar tekrar şaşırdım .
Bunları bizlere düşündürebilmesi adına Russell Crowe’u tebrik etmek lazım .
Bu arada Türk olmadığı halde çevresel , mekansal , dönemsel konularda filmin çok başarılı olduğunu , tam da yerinde semboller kullanıldığını , o mistik atmosferi tam tadında verdiğini eklemek lazım , bir sanatçının yaşamadığı bir coğrafyanın kültürel ve tarihi dokusunu vermesi epey zor işken , filmde bu konuda göze batan en ufak bir kılçık bile hatırlamıyorum .
Dönemin hem dini , hem kültürel hem de Cumhuriyet’e yaklaşan dönemsel temalarının hiçbirine saygısızlık edilmemiş , unutulmamış .  İşgal direnişi de perdeye çok iyi yansımış .
İstanbul’da işgal güçlerine karşı düzenlenen sokak protestoları , Kuvayi Milliye yürüyüşünün filme eklenmesi kaydadeğer olmuş .  Bu konularda Türkiye ile uzun ve samimi ilişkiler içerisinde olduğunu söyleyen senarist Andrew Knight ve Andrew Anastasios’un katkıları ise oldukça büyük olsa gerek .
Oyunculuklara gelecek olursak , Yılmaz Erdoğan’ın göze batmayan , yerinde bir performans sergilediğini söylemek mümkün .
Cem Yılmaz bu teklif ona ilk geldiğinde reddetmiş , bu role yakışmayacağını düşünmüş , sonra ise Russell Crowe’un anlattığına göre , ona verilen karakteri epey şekillendirmiş , yeni fikirler katmış .
Bunun sebebinin üzerine yapışan “komik adam” meselesi olduğunu düşünüyorum çünkü gerçekten de Cem Yılmaz gözüktüğü anda salondaki insanlarda bir tebessüm , bir gülme ihtiyacı sezinledim ben de .
Hal böyleyken sanırım Yılmaz , hazır gülecekler , bari ben hafif esprili bir komutan olayım demiş ve karakterinin içine hem biraz delidoluluk , hem şakacılık kattırmış .
Bir de Av Mevsimi filminde çok beğenilen , Yılmaz’ın içerek şarkı söylediği ve herkesin eşlik ettiği “Hayde” sahnesinin bir benzeri , Hey Onbeşli türküsü ile yaratılmış , bunun da Yılmaz’ın Crowe’a bir önerisi olduğunu düşünüyorum açıkçası .
Fakat Yılmaz’ın Av Mevsimi’ndeki performansını , orada yaratabildiği karakteri düşündüğüm zaman da , keşke bu filmde de esprisini mizahını katmadan , ciddi ve işinin ehli bir komutan olmakla yetinebilseymiş diye düşünmeden edemedim .
Kocasını savaşta kaybetmiş bir Türk kadını rolü için neden Olga Kurylenko’nun seçildiğini anlamam ise asla mümkün değil .
Bilmediği bir dilde söylemesi gerekenleri ezberletip , üzerine bir de ağzına oturmayan bir dublaj yapılması kesinlikle çok büyük başarısızlık olmuş , oyuncu iyi bir performans sergiliyorsa bile bu durum maalesef önüne geçmiş .
Bergüzar Korel , Nurgül Yeşilçay gibi isimler geldi aklıma o rol için …
Her halükarda ülkemiz adına önemli bir film , es geçilmemeli …
