Can Dündar'ın Mustafa'sından rencide olan Kemalist kesim , bu ilkbaharda iki ayrı Atatürk filmiyle karşı atağa geçiyor .
Bunlardan ilki , oldukça yüksek bir bütçeyle çekilmiş olan Veda .
Filmin hitap ettiği kesim de düşünülerek , proje Zülfü Livaneli'ye teslim edilmiş .
Uzun zamandır bir sinema filmi yapmamış olan Livaneli , Salih Bozok'un bakış açısından Atatürk'ün hayatını anlatan bir film ortaya çıkarmış .
Atatürk'ün hayatını , ölümünden önceki son iki saat içinde tüm hayatını oğluna yazdığı bir veda mektubu vesilesiyle gözünün önünden geçiren Salih Bozok aktarıyor bize .
Yapı olarak düzgün kurulmuş , filme dinamizm de sağlayan bir yöntem bu .
Görüntü yönetimi , dekor ve kostüm çalışmaları da oldukça başarılı filmin .
Daha ilk dakikalarda , koma halinde yatmakta olan Atatürk'ü ilk gördüğümüzde , filmin bize tüyler ürpertici bir gerçeklik duygusu yarattığını da söyleyebiliriz .
Hemen ardından Atatürk'ün çocukluğunu anlatan blok da başarıyla kotarılmış denebilir .
Ama işte söylenebilecek tüm olumlu sözler burada tükeniyor .
Atatürk'ün gençlik yıllarına geldiğimizde , o ezbere bildiğimiz " birdirbir oynarken eğilmeyi reddettiği ve tüm çocukları askercilik oynamaya ikna ettiği " sahneyle beraber dökülmeye başlıyor Veda .
Birbiri ardına gelen klişeler , resmi tarih hikayeleri ve giderek ağdalı bir pembe dizi havası hakim oluyor filme .
Atatürk - Fikriye - Latife Hanım üçgeninde açıkça taraf tutan Livaneli , bütün suçu bir Yalan Rüzgarı kötü kadınıymışçasına çizdiği Latife Hanım üzerine atarak , filmin o pembe dizi çizgisine de tavan yaptırıyor .
Üzülerek söylüyorum ki , bütün bunlar filmi gülünç bir noktaya çekiyor .
Issız Adam benzeri bir film izlermiş gibi bu filme de ağlayan kadın seyirciler olduğunu basın gösteriminde bile fark ettik .
Ama bir Atatürk filminin üslubu bu olmamalı .
Son derece amatörce çekilmiş bir iki savaş sahnesi dışında , Veda , tarihi dönüm noktalarının hiçbiriyle ilgilenmiyor .
Cumhuriyet'in kuruluşu , Kurtuluş Savaşı mücadelesi ya da inkılaplar bu filmin öncelikli derdi değil .
Mustafa Kemal'in insani yönüne odaklanmaya çalışırken ise , yine ilahlaştırma tuzaklarına düşülüyor .
Bu çabanın kimi zaman ters tepebildiği fark edilmeden .
Filmdeki tek muharebe sahnesi olan Çanakkale Savaşı ise son derece amatörce gerçekleştirilmiş .
Türk askerleri siperlerinden çıkıp saldırıya geçtiği anda , siperin hemen önüne dizilmiş fünyelerin sırayla patlaması mesela .
Filme konulması nasıl onaylanmış olabilir böyle bir planın ?
Zülfü Livaneli , belli ki birçok konuya da cevap verme zorunluluğuyla hareket etmiş filmini yaparken .
Can Dündar'ın Mustafa'sında gösterdiği birçok şeye kendi durduğu noktadan yanıtlar vermeye çalışmış .
Ya da Ermeni tehcirine karşı Balkan Göçü'nü koymuş filmine ; biz de yaşadık bunları der gibi .
Aşırı romantize ve idealize edilmiş bu projenin içinde , oyuncuların performanslarının da ağdalı ve teatral olmasına şaşmamak gerek .
Yine de Salih Bozok'u canlandıran Serhat Mustafa Kılıç , Fikriye'yi canlandıran Özge Özprinçci ve Atatürk'ün çocukluk yıllarını canlandıran Kaan Olcay övgüyü hak ediyorlar .
Latife Hanım rolündeki Ezgi Mola ise , kendisine yazılan karikatürize rolün kurbanı oluyor ne yazık ki .
Yoksa kendisi fizik olarak yeni bir Türkan Şoray olma potansiyeline sahip , yetenekli bir oyuncu .
Herhalde Veda'yı , Atatürk'ün sadece kusursuz bir ilah olarak gösterildiği filmler talep eden koyu Kemalist bir izleyici kitlesine tavsiye etmek gerekir .
Ama doğrusu , filmin pembe dizi duyarlılığından bu kitlenin bile memnun kalacağını sanmıyorum .
