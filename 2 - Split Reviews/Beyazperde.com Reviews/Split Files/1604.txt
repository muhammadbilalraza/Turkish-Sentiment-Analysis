Evet , çoğumuz artık ikinci dünya savaşı ve yahudi soykırımı konulu filmlerden sıkıldık .
İki üç senede bir bu konu üzerinde film çekilmesi de zorunlulukmuş gibi gelmeye başladı .
Kalpazanlar'ı da doğal olarak bu kategorinin içine koymak mümkün ama yine de muadili olan geçmiş filmlerden önemli bir farkı var .
Zaten bu fark olmasaydı herhalde filmi yapanlar hiç bu zahmete girme teşebbüsünde bulunmazlardı .
Kalpazanlar savaşın büyük fotoğrafını biraz daha dışarıda bırakarak daha özel ve vicdani noktalara eğiliyor .
O bildik Nazi şiddetini bireysel uygulamalarla elbette görüyoruz yer yer ama diğer soykırım filmlerindeki insafsız şiddet seremonisi gözler önüne serilmiyor .
Almanların savaşta başka bir cephe daha yaratarak sahte dolar ve pound basımıyla İngiltere ve ABD ekonomisini yıkma operasyonlarına şahit oluyoruz .
Bu amacı gerçekleştirebilmek için soykırım mağduru haline getirdikleri yahudileri bile kendi amaçları lehine kullanarak makyavelist hırslarını gözler önüne seriyorlar .
Zaten filmin can alıcı noktası da bu durumdan kaynaklanıyor .
Naziler oluşturdukları özel bir atölyede sahte para basma konusunda uluslararası üne sahip esir bir yahudiyi kullanıyorlar .
Bu noktada kendi ırkından insanları öldüren nazilere çalışan bir yahudinin ve onunla birlikte çalışan soydaşlarının vicdan ve sahtekarlık arasında kalmalarının yarattığı durum filmin ana tartışmasını oluşturuyor .
Diğer kamplardaki Yahudilere göre oldukça rahat şartlarda yaşayan esirler hayatta kalmanın memnuniyetiyle , ırklarını yok etmeye teşebbüs edenlerin emellerine hizmet etmenin de bilincinde olmaktan dolayı vicdani tartışmalar yaşıyorlar .
Usta kalpazan Sally bastığı kusursuz paralarla arkadaşlarının hayatta kalmasını sağlıyor .
Öte yandan Sally'nin davranışı her ne kadar insancıl olsa da daha idealist olan ve sadece atölye içerisindekileri değil , tüm neslini düşünen ve topyekün bir kurtuluş için farklı yöntemlerin denenmesi gerektiğini savunan Burger karakteri filmdeki duygusal çatışmayı daha güçlü kılıyor .
Zaten filmin senaryosu da şu an 90 yaşında olan bu karakterin ( Adolf Burger ) anılarından yola çıkarak yazılmış .
Film nazi zulmüne yeni açılımlar getirmiyor ama ikinci dünya savaşı hakkında farklı bir bakış açısı sunuyor .
Zaten nazi zulmü hakkında söylenecek çok az şey kaldı sinemada , filmden bu konuda yeni bir şeyler beklemek insafsızlık olur .
Nazi zulmü klişelerine bulaşmadan eli yüzü düzgün ve kaliteli bir savaş dramı olması filmi izlemek için yeterince ikna edici .
Aksine film üzerine nazi zulmünden dem vurmak seyirciyi filmden soğutabilir .
Kalpazanlık atölyesinin kumandanı olan nazi subayının kurtarıcı mı yoksa bir katil mi olduğu da filmin üzerinde düşünülecek bir başka noktası mesela .
Dışarıda bizlerin artık çok iyi bildiği zulüm devam ediyor , yan odalarda işkencelere kulaklarımızla şahit oluyoruz .
Zaten şartların insani olması fazla gerilmeden filmi izlemenize yol açıyor .
Ama filmde yine de iç acıtan noktalar da yok değil .
Filmin oyunculuk açısından çok güçlü olduğunu söylemeliyiz .
Özellikle başroldeki Karl Markovics'e rol çok iyi gitmiş .
Film teknik olarak da gayet başarılı .
Gerek ışık kullanımlarıyla gerekse zaman zaman yarattığı ve dozunda kullandığı klostrofobiyle hikayenin geçtiği ortama dahil olabiliyorsunuz .
Armonika ve gitarla çalınmış müzikler de aslında filmin tematik olarak sahip olduğu o koyu dramın , maviliklerin her an gözükeceği bir umuda dönüşebileceği hissini veriyor .
Film kendi başına iyi bir film ama yine de en iyi yabancı film Oscarını almış olmasını akademinin soykırım filmlerine karşı olan düşkünlüğüne yormalıyız .
