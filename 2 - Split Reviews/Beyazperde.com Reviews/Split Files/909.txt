İki önceki filmi Mr .
Nobody ile çok ses getirmiş olan Jaco Van Dormael o filmde net bir şey yapıyordu : Dünyanın hakkında çok az şey bildiği “kuantum” meselesini yenilir yutulur hale getiriyordu .
Tek bir karakter üzerinden kararlara ve bu kararların sonuçlarına dair oldukça duygusal ve ulaşılabilir bir tür kişisel gelişim hikayesi anlatıyordu .
Filmin demlendikçe daha da beğenilmesi de bu sebepleydi .
Dormael , seyirciye üstesinden gelmesi zor bir meseleyi oldukça hafif bir damardan anlatmayı başarıyordu .
Yönetmen yeni filmi “Yeni Ahit”de de farklı bir şey yapmıyor esasında .
Bu kez konu tanrı .
Yine , yeniden üstesinden gelmesi epeyce zor bir mesele .
Dormael bu kez tanrıyı erkekliği , şiddet tarafına olan yönelimi ve huysuzluğu üzerinden portreleyerek mayınlı bir alana giriyor , buna karşı kadının merhametini , kucaklayıcılığını , adaletini övgüye mazhar görerek bir bakıma epeyce politik doğrucu bir noktada mevzileniyor .
Ve elbette , bir kez daha bir tür tabu haline gelmiş bir meseleyi yenilir yutulur bir kıvama büründürüyor .
Yeni Ahit’te , tanrı , Brüksel’de , karanlık bir evde , ailesine eziyet ederek hayatını sürdürüyor .
Tabii ki mikro çapta ailesine zarar vermeye meyilli bir erkeğin , makro anlamda ailesine zarar verme konusunda da çok keskin bir güdüsü var .
Buna karşı onun yarattığı tahribata karşı durmaya karar vermiş kızı var evde .
Bu dünyayı çöpe atmaya , yanlış giden her şeyi düzeltmeye karar veriyor ve bir yolculuğa çıkıyor .
Babasına karşı gelen bir kadın İsa konumuz .
İnsanların büyük bir ıstırap içerisinde yaşadığı dünyanın sokaklarında gezerek yeni ve her biri bir diğerinden daha problemli olan havarilerini arıyor .
Dünyayı baştan yaratmak için acılarla yoğrulmuş insanlardan yardım alıyor .
Meselenin görünürdeki varoluşsal derinliği kimsenin gözünü korkutmasın .
Dormael , her ne kadar felsefi meselelere eğilse de mesele ettiği dertleri derinleştirmenin peşinde değil .
Aksine , kurduğu bu dramatik yapıdan alabildiğine absürt bir komedi çıkarıyor .
Yeni Ahit , bir anlamda modern dünyadaki tanrının parodisi .
Şakalarını ardı ardına ve herhangi bir tutarlılık gözetmeden patlatıyor .
Haliyle , filmin ne kadar içerisindeyseniz , mizah anlayışınız bu şakaların ne kadar yakınındaysa , o kadar filmden keyif alabiliyorsunuz .
Zannımızca filme yöneltilen övgü de yergi de bu noktadan doğacaktır .
Mesela biz , fikir bazında türetilen sertliğin , mizaha yansımıyor oluşundan hayal kırıklığına uğradık .
Dormael’in ürettiği şakaları tek tip ve kalıcı olmaktan uzak bulduk .
Filmin kızın yolculuğu üzerinden anlattığı “herkesin şarkısı” hikayesini ziyadesiyle ucuz , yaratıcı olmaktan uzak ve tekrarcı bulduk .
Finalinde vardığı çiçekli böcekli konumun , kadını tektipleştirici , tam tersi olmaya çabalarken cinsiyetçi ve hesaplı olduğunu düşündük .
Kısacası , filmin çıkış noktası olan o çetrefilli ve dertli meselenin Dormael tarafından layığınca eşelenemediği hakkında yargıya vardık .
Ancak filme dair her şeyin , kişisel süzgeçlerden geçirilince tam tersi karşılıklar bulabileceğini söylemek de yanlış olmayacaktır .
Yeni Ahit , ya başından sonuna çok eğlenebileceğiniz , ya da ilk saniyesinden itibaren yanlış salona girdiğiniz düşüncesine kapılabileceğiniz , biraz da kişiye göre değişebilen bir film .
Sanıyoruz ki denemekte yarar var .
