Süper kahraman filmlerinin mega bütçeli Hollywood sinema endüstrisine hakim olduğu günümüzde ilk Deadpool , türe getirdiği orijinal ve cesur yaklaşımı ile gişede beklenmedik bir başarıya sahip olmuştu .
Bu başarının en önemli etkeni tabii ki bilindik formül süper kahraman filmlerinden bıkmış olan seyircinin bu türün klişeleri ile dalga geçen akıllı bir parodi olduğu kadar , heyecanlı aksiyon sahneleri ve süper güçlerle dolu tatmin edici bir süper kahraman filmi olmayı başaran bir yenilikle karşı karşıya gelmesiydi .
Ayrıca Deadpool , ekstra vahşet ve belden aşağı esprilerle dolu 18 yaş sınırlı bir süper kahraman filminin gişe rekorları kırabileceğini de kanıtlayarak , Logan gibi mucizelere de yol açmıştı .
Ryan Reynolds’un eforsuz alaycı karizmatik kişiliği , kendi içinde bulunduğu hikayesi ile dalga geçen Deadpool için biçinmiş kaftandı .
Tabii ki bu yüzden Reynolds yıllardır bu filmi çekmek için uğraşmıştı .
İlk filmin başarısından sonra ise ikinci bölümün yapıma sokulması zorunluydu artık . 
Halen ilk filmi eleştiriyorum , bunun farkındayım .
Fakat Deadpool 2 , ilk filmin hikaye yapısını ve esprilerini o kadar yakından takip ediyor ki , küçük değişikliklerle ilk bölüme yazdığım eleştiriyi buraya kopyalayabilirdim .
Tabi ki bu karbon kopya yaklaşımı için stüdyoyu veya Reynolds’u suçlamak zor .
Kendine o kadar özgün ve hikaye yaklaşımı bakımından bu kadar şans alan bir yapım mucüzevi bir biçimde başarılı olunca bu spesifik formülü azıcık bile değiştirmek hem hayranlara saygı bakımından , hem de gişe başarısı bakımından pek de iyi fikir değil .
Diyelim ki üçüncü bölüme geldik ve her şey halen olduğu gibi aynı , o zaman orijinal ve yeni bir ses gerekebilir .
Fakat şimdilik konu ilk filmin başarısının safi şans olmadığını kanıtlamaksa bu tekrarcılığı eleştirmek zor . 
Deadpool 2 , kesinlikle ilk yapımın hınzır espri anlayışının muazzam aksiyonla birleşmesinin bir kaza olmadığını , ilk filmin kalitesini tekrarlayan bir devam filmi ile kanıtlıyor .
Deadpool’un yönetmeni ve serinin yapımcısı da olan Reynolds ile devam filminin bütçesi hakkında kavga ettikleri için Deadpool 2’nin yönetmenliğinin , daha ciddi bir aksiyon serisi olan John Wick ile tanınan David Leitch’e verilmesi biraz endişelendirmişti .
Yeni bir yönetmen ve daha yüksek bütçe ile Wade Wilson’un zıpır anti - klişe espritüelliği daha alışılagelmiş bir süper kahraman blockbuster’ı ile yer mi değiştirecekti ?
Neyse ki bu ekip , Deadpool’u kendine özgü yapan elementlerin ne olduğunu biliyor ve ilk filmin espri anlayışını daha bile belden aşağıya götürüp eğlenmesine bakıyor . 
Tabii ki devam filminin ilk yapıma karşı olan dezavantajı ilk Deadpool’un ferah ve sürpriz dolu yeniliğini tekrarlayamaması .
Mesela ilk Deadpool’un açılış jeneriği , gerçek isimleri kullanmak yerine hem onlarla , hem de bu tür filmlerin klişeleri ile dalga geçen hakaretlerle dolu olmasıyla daha önce görülmemiş ferahlıkta bir espriydi .
Deadpool 2 , aynı espriyi bu sefer James Bond stili bir açılışla tekrarlıyor .
Deadpool’un seyirciye dönüp filmin kendisinin ‘tembel yazarlıkları’nı beyan ettiği parodi elementleri daha bile fazla bu sefer .
Ekip , bu seri ile ZAZ veya Mel Brooks parodileri arasındaki ince çizgiyi daha bile inceltmiş .
İlk film , bütün küfürlerine ve şiddetine rağmen bir ‘aşk filmi’ idi .
Bu sefer ise aile kavramının önemi üzerine duruyor .
Bu temaları ve etraflarında oluşan karakterleri azıcık ciddiye almasıyla tamamen parodiye kaçmamayı başarıyor ve bu esprilere gülmemize rağmen hikayeyi gerektiği kadar ciddiye alıyoruz .
Sonuçta ilk filmde hangi elementler sevildiyse devam filminde daha fazlası geliyor .
Fakat bu paragöz bir yaklaşım değil kanımca .
Reynolds ve ekibin bu karakteri ne kadar sevdiği ve bu parodiyle ne kadar eğlendikleri halen ortada . 
Deadpool , bu sefer mutant güçlere sahip sorunlu bir çocuğu ( Hunt for the Wilderpeople ile kalplerimize giren Julian Dennison ) gelecekten gelmiş savaşçı Cable’dan ( Josh Brolin ) korumaya çalışıyor .
Tabii ki oyuncu Brolin olunca bir kaç Thanos esprisi olmazsa olmaz .
Çizgi romanın hayranları , zıpır Deadpool ile espri anlayışsızlığından yakınan Cable’ın ‘zıt çift’ komedisini yakından bilirler .
Brolin , Cable’ın sakin karizmasını ve kendini fazla ciddiye alan havasını Reynolds’un manik enerjisi ile muazzam bir biçimde karşılaştırmış .
Tabii ki hikayenin detayları pek de önemli değil , sonuçta olabildiğince parodi esprilerini ve hayret uyandıran aksiyon sekanslarını bir araya getirebilmek için bir bahane .
İlk film de öyleydi zaten , yani bu konuda bir problem yok .
Deadpool 2’nin tek bir dezavantajı varsa , o da artık yeni bir deneyim sunmaması .
Fakat ilk filmin havasını bekleyenleri gayet tatmin edecektir .
