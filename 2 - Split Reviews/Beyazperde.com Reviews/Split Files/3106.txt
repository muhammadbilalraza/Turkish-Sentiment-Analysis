Mike Leigh'in son filmi Hemşire ( 2004 ) , 24. Uluslararası İstanbul Film Festivali'nde gösterildiğinde biletleri birkaç saat içinde tükenmekle kalmamış , gösterimden önce biletini satan olur mu acaba düşüncesiyle sinemaların önünde kuyruklar oluşmuştu .
İzleyenlerin bir kısmının merdivenlerde oturarak seyrettikleri film , süresi boyunca kutsal bir görev için bir araya gelmiş insanların içindeymişim gibi hissettirmişti beni .
Kimilerini ağlatmış , kimileri ağlamamak için kendilerini zor tutmuş , ancak herkes film çıkışında kendisini kürtajla ilgili derin tartışmaların ortasında bulmuştu .
50'li yılların Londra'sında yaşayan orta sınıf bir kadının dünyası üzerine kuruluyor film .
İyi bir anne , iyi bir eş ve iyi bir yardımcı olan Vera Drake , meleklerin arasından yer yüzüne inmiş bir insan izlenimi yaratıyor .
Kendisini hiç düşünmeden sadece başkalarının mutluluğu ile mutlu oluyor Vera .
Bu haliyle tam da kendi bireyselliğinden kopmuş , ailesi ve çevresi için yaşayan 50'ler kadınının en tipik örneklerinden biri oluyor .
Vera'nın hayat tarzını ve kürtaj yasağını ele alışıyla , sosyal adaletsizlikler ile kadın erkek arasındaki farklılıklara parmak basışıyla katı olmayan bir feminizm duygusu hakim filme .
Ancak bu tarz bir duruş oluştururken kadın ve erkek arasındaki sosyal farklılıklardan çok fiziksel ve duygusal farklılıkları vurguluyor " Hemşire " .
Vera'nın yapmış olduğu yasa ve insanlık dışı kürtajlara erkeklerin ve kadınların birbirlerinden ne kadar farklı tepkiler verdikleri özellikle vurgulanıyor örneğin .
Kadınlar , yapılanın yanlış olduğunun farkında olsalar da korkunç bir çaresizlik duygusuna kapılıyor .
İster yasaları uygulayan , ister yasaları çiğneyen tarafta olsunlar içten içe birbirlerine hak veriyorlar devamlı , birbirlerini teselli ediyorlar .
Hayatlarını tehlikeye atmak pahasına kendi vücutlarında kendi sözlerinin geçmesinden yanalar .
Ve film bu duyguyu sözlerle ifade etmek yerine , sadece oyuncuların birkaç mimiğiyle ya da hafif bir gülümsemeyle , bir dokunuşla vermeyi tercih ediyor .
Bu başarılı seçim karakterlerin hislerini son derece sahici kılıyor .
Onlarla aynı hisleri paylaşmamıza yardımcı oluyor .
Filmin içinde yasaları koyan erkekler ise kadınların tersine , olayların duygusal yönünün farkındalığından uzak mahkum ediveriyorlar Vera Drake'i .
Ve yine duygularını hep sözlerle ifade edişleriyle ayrılıyorlar kadınlardan .
Cinsiyetleri bu şekilde ; doğuranlar ve doğana sahip çıkanlar , hayat verenler ve kendi soyunu devam ettirmek isteyenler gibi uç noktalara çekmek tehlikeli de olsa filmin ana temasını son derece besleyen bir durum aslında .
Yönetmen , seyircisi üzerinde aşırı duygusal bir reaksiyon yaratabiliyor böylelikle .
Kadın ve erkek arasına çekilen sınırın keskinliği başka alanlarına da sıçrıyor filmin .
Her karakterin sadece onda sivrilen özellikleri var " Hemşire " de .
Saf iyilik kavramı Vera'da , utangaçlık Ethel'de öne çıkıyor örneğin .
Kurnazlık Nellie'de , bencillik ise Joyce'ta sivriliyor .
Belirli karakter özelliklerinin belirli kişilerle simgeleştiriliyor olmaları filmdeki olay örgüsünü gerçeklikten uzaklaştırıyor .
Filmde olan biten her şeyin belirli bir kurgunun parçaları olduğunu hissettiriyor bizlere .
Bu da filme biraz masalsı bir özellik kazandırıyor .
Ancak bu durum hiçbir zaman , filmde yaşanan olayların gerçek dünyadan kopuk olduğuna dair bir inanışa sürüklemiyor bizleri .
Aksine gerçek dünyada yaşanan benzeri olayların çok daha şiddetli , çok daha acı verici olduğu fikrine kapılmamıza sebep oluyor bu durum .
Bu yaşanmışlıkları bize ancak belirli bir kurgu içinde verebildiğini söylemek istiyor bu şekilde .
Büyüklere masallar anlatıyor .
Filmin gerçek hayata dair kaygılandığı ne varsa daha da sahici oluyor .
Gözlerimizin önündeki film dünyası , gerçeğin ta kendisi değil de hikayeleştirilmiş simgesi haline geliyor .
Vera rolündeki Imelda Staunton temposunu bir an için bile düşürmeden harika bir oyunculuk sergiliyor film boyunca .
Ancak filmde yer alan diğer oyuncular da onun gerisinde kalmıyorlar .
Her oyuncu simgelediği karakter özelliğiyle bir oluyor sanki .
Filmin ne kadar profesyonelce yazılmış olduğunu da kanıtlayarak beden dillerinden konuşma tarzlarına kadar bir saniye bile kişilikleri ile ters düşecek , bizleri tereddüde düşürecek bir harekette bulunmuyorlar oyuncular .
Bu yüzden de aslında Vera her ne kadar temsil ettiği saf iyiliğe tamamen ters düşerek yasaları çiğniyor , genç kızların hayatlarını tehlikeye atıyor olsa da biz bunun kötülük olduğuna inanamıyoruz bir türlü .
" İyilik nedir ki , ya kötülük ? Duruma göre değişen kavramlar mı yoksa bunlar ? Ya da esas önemli olan dış dünyanın onları nasıl tanımladığı değil de bu kavramların bizde nasıl tanımlandıkları mı acaba ? " diye düşünüp duruyoruz .
Sorular , tartışmalar bitmek bilmiyor .
