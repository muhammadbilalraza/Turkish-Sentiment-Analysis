Rus yönetmen Kirill Serebrennikov imzalı Uchenik bu yıl ki Belirli Bir Bakış bölümünün şimdiye kadar seyredebildiğimiz en kinayeli ve eğlenceli filmlerinden biriydi .  Ortodoks temelli Hristiyanlık üzerinden dinin paradigmalarına sağlam oklar fırlatan film , bu anlamda senaryosunu da henüz 17-18 yaşlarında olan ergen bir genç üzerinden kurguluyor .  
Veniamin  isimli gencimiz lisede okuyan ve bu yaştaki her genç gibi kafasında hayata dair sorular oluşan bir delikanlı .
Ama  Veniamin’in kafasını kurcalayan sorular gelecek kaygısı , kariyer , hayat kurma gibi pratiklerin çok ötesinde .
Şimdiye kadar pek okumadığı belli olan İncil’i eline geçiren  Veniamin ezbere okuyan , okudukça kafası iyice bulanan bir genç adam .
Zira İncil’in farklı bölümlerini ayetlerini cımbızla çekip çekip içinde yaşadığı günümüz koşullarına uygulamaya çalışan ve çevresine de bu konuda terör estiren bir yobaza dönüşüyor git gide . “Işığın tanrısı " yanılıyor olamaz sadece tek bir tanrı vardır ve o ne diyorsa o olmalıdır ! Hatta olmuştur .  Veniamin’in semptomları önce yüzme dersinde “kızlı erkekli” aynı havuza girmeyi hatta yüzmeyi dahi kati bir dille reddetmesiyle baş gösteriyor . Kendisi yüzmüyor , kız öğrencilerin ise bikiniyle yüzme dersine katılmasını engelleyecek arızalar çıkartıyor . Yönetmen yobazlığın birinci kuralını bu sahnede  Veniamin’in bikinili kız arkadaşlarının bedenine verdiği tepkiyle önümüze atıyor zaten , “beni günaha sokuyorsunuz ! ”
Sonrasında odasındaki her şeyi , duvar kağıtları dahil her şeyi dışarı atması ve kuru bir yatak ve de kara kaplı inciliyle kalması , akabinde okulun en aşağılanan öğrencisini kendisine “mürit” olarak seçmesi , ve filmin en yükselişe geçtiği nokta olarak biyoloji dersinde evrimi tamamen reddedip öğretmeni disiplin kuruluna çıkacak kadar tehlikeli bir şeytan ilan edişi , yobazlıkla adım adım zehirlenen bir beynin fotoğrafını çekiyor . 
Tüm bunların yanında karikatürize bir modern peder dinin ve adamlarının da günümüzde içinde bulunduğu sıkışıklığı anlatırcasına okulun disiplin kurulunda oturuyor !  Veniamin ,  o pederin kendi elindeki incilin ve tanrının her hangi bir teslimiyetçisi olduğuna inanmıyor . Filmin tek aklı başında karakteri olarak önümüze biyoloji ve rehberlik öğretmenini koyan film , biraz kör gözüm parmağıma bilim vs. din karşılaştırması yapsa da karakteri sırtlayan oyuncunun çok başarılı canlandırdığı biyoloji öğretmeni , tüm dünyada çevremizi iyice saran dini yobazlığına karşı sanat eserinin de en az onlar kadar bağra bağra konuşması gerektiğini gösteriyor . 
 Yönetmen kendi coğrafyasında kendi kültürü pratikleriyle kendi dilinde bu filmi çekerken , kafasından kana bulanmış Ortadoğu coğrafyasının sorumlularını geçirdiğinden şüphe yok . Bin yıllardır bu insanlığın başına ne geldiyse kutsal atfedilen şeylerin herkesin keyfine göre yorumlanması ve uygulamaya geçilmesinden dolayı geldi .   Veniamin’in okulda estirdiği terör , İŞID’in mikro çaptaki bir yorumu adeta . 
Belirli Bir Bakış bölümünde yarışan filmin önü açık …
