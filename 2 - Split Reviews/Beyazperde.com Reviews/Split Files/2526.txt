Arızalı Çiftler , dört orta sınıf çiftin ilişkilerini güçlendirmek ve doğru yola koymak için yeryüzünde cennet misali bir tropik resort'a tatile gitmeleri etrafında kurulu , sözde bir komedi .
Hikayenin ilk kareden tahmin edebileceğimiz sonunu açığa vurmamak için hangi çiftin beraber kalıp , hangi çiftin ayrıldığını ilan etmeyeceğim .
Fakat size kesin olarak aktarabileceğim bir sonuç varsa , o da yapımcı ve seyirci çiftinin Arızalı Çiftler'in süresi boyunca pek bir bağlantı kuramayacakları .
En basitinden ölü bir komedi ile karşı karşıyayız .
Arızalı Çiftler , bir türlü nasıl bir film olacağına karar veremiyor , bu yüzden yapımcıların ulaşmaya çalıştıkları bütün anlatım numaraları dağıldıkça dağılıyor .
Bir yandan evli yaşamı düzeyli bir biçimde incelemeye uğraşan , karikatür karakterlerine üç boyutlu bir yaşam aşılamaya çalışan bir dramedi deneyi izliyoruz .
Fakat bu deney sırf yüzeyde kalmadan karakterlerin derinine inen bir başarı kaydetseydi bile filmi yine de ciddiye almamız imkansız .
Çiftlerin kişisel problemlerini incelemeye kalkışan her drama sahnesinin ardından kendimizi abartı fiziksel komedi diyarında buluyoruz ve bir sahne önce , ucundan ciddiye almaya çalıştığımız karakterizasyon yokoluyor .
Karakterlerin hepsinin yüzeyselliği dışında , ortaya atılan hiç bir fiziksel komedi teklifi hayat bulamıyor , kahkahalarla patlamaktansa , vızlayıp sönüyor .
Mesela tatile geldiğinden beri karısıyla sevişemediği için azgınlıktan ölmekte olan Joey'nin ( Jon Favreau ) seksi masöz ile içine girdiği " biyolojik karmaşa " yı ele alalım .
Bu tür belden aşağı abartı bir durumun gerçek komediye dönüşebilmesi için karakterlerin içinde bulundukları karmaşanın her adımda daha çok abartılması , içinde bulundukları utanç verici pozisyonun giderek daha da utanç verici olması lazım .
Yoksa sahnenin enerjisi söner .
Mesela Ah Mary Vah Mary'de Ben Stiller'ın fermuar problemini akla getirin .
O sahnede asıl komik olan , Stiller'ın uzvunun fermara sıkışması değil , içinden çıkılması zor durumun her adımda on kat daha utanç verici olması idi .
Arızalı Çiftler ise , komik olabilecek bir durumu ortaya atıp , yetenekli oyuncularının bir çıkış yolu bulmalarını bekleyen , tembel bir yaklaşıma sahip .
Joey'nin sahnesindeki problem , Dave'in ( Vince Vaughn ) köpek balıklarından kaçtığı , kaslı yoga öğretmenin karakterlerimizin eşleriyle şüpheli pozlara girdiği sekanslarda da varlığını hissettiriyor .
Peki Jon Favreau ve Vince Vaughn gibi yetenekler nasıl oluyor da bunun gibi boş ve tembel bir komedi ortaya çıkarıyor ?
Belli ki Favreau , Demir Adam gibi yüzlerce milyon dolarlık bir efekt bombasını yönettikten sonra tropik bir cennette tatile gitmek istemiş .
Filmin yıldızlarından biri olmakla beraber , varlığı sorgulanabilecek senaryoyu Vince Vaughn ile yazmış olan Favreau'ya , Demir Adam ile gişe rekorları kırdıktan sonra Demir Adam 2 ile o rekorları büyük ihtimalle bir kez daha kırmak üzereyken yapımcıların hayır demesi olmaz .
Böylece Favreau ile beraber bütün kadro ve ekip tatil yapmış oluyor , boşa giden bilet paraları da seyirciye baş ağrısı yaratmakla kalıyor
