Bazen tonton bir nine yakalarsınız , çay ve kek eşliğinde sohbet etmeye başlarsınız , yaşlılarımız belki de yalnızlıktan , muhabbeti pek sever , “beş çocuk doğurdum , ikisi öldü , biri kızamıktan … ” diye sanki dünyanın en normal şeyiymiş gibi anlatır .
Şaşırırsınız , o sevimli kalbin bunca acıyı nasıl taşıdığını anlamazsınız .
Modern hayat bize pek çok kolaylık getirdi ancak ben hayatla eskisi kadar kolay başa çıkabildiğimizi düşünmüyorum .
Kapının Diğer Tarafı filmini izlediğimde bu fikrim pekişti .
Artık kolay kolay hastalanmıyor , hastalansak bile ölmüyoruz ancak kaybetmek zorlaştıkça kaybedilenin acısına katlanmak da güç bir hal alıyor .
Kapının Diğer Tarafı ( The Other Side of the Door ) bu hafta , bir korku filmi için fazla sayılabilecek şekilde , tam 144 kopya ile gösterime giriyor .
Filmi izleyen ya da hakkında bir şeyler okuyanlar filmin 1989 yapımı kült korku Hayvan Mezarlığı ( Pet Sematary ) ile yakınlığını hemen fark edeceklerdir .
O filmde de oğlunu kaybeden bir babanın onu yeniden yaşama döndürebilmek için bir Kızılderili mezarlığına gömmesi ve sonrasında yaşanan dehşetengiz olaylar konu ediliyordu .
Kapının Diğer Tarafı bu gayet anlaşılabilir “çocuğum yaşamalı , ölmüş olsa bile … ” fikrini alıp yeniden film yapmakta bir sakınca görmemiş .
Ölümü kabullenmeme Endonezya yerlilerinin standart ritüeline dönüşmüş , kaybettikleri yakınlarını mumyalatıp , her yıl mezardan çıkarıp onlarla sohbet ediyor , fotoğraf çektiriyorlar !
İnanmayan National Geographic ( TR ) dergisinin son sayısına bakabilir .
Şu çok açık : sevdiklerimizden ayrılmak istemiyoruz !
Neyse , filme dönersek ; açıkçası Kapının Diğer Tarafı’nın , Hayvan Mezarlığı ile ilgili benzeşmeyi de çok umursadığını düşünmüyorum .
Oradaki baba burada bir anne ki annelerin evlatlarına düşkünlüğü katlarca fazladır , Kızılderili mezarlığı da eski bir tapınak olmuş .
Film iyi başlıyor ancak bir dehşet gösterisine dönüşmek adına fazla aceleci davranıyor .
Kadının hamile kalması , doğurması , çocuğu büyütmesi , kaybetmesi ve onu yeniden “yaşatmak” için bu çılgınlığa girişmesi ilk yarım saatin hikâyesi olunca seyircinin özdeşleşme yaşaması güçleşiyor .
Özellikle şu ayinle ilgili kısım tamamen bahaneden çekilmiş , tapınağı geniş açıda ilk gördüğümde etkilendim ama hevesim kursakta kaldı .
Yönetmen burada , sırf filmde “Böö” yapılacak alan kalsın diye gaza öylesine basmış ki .
Kapının Diğer Tarafı , dramatik bir sonuçtan yola çıkarak alıştığımız batı tarzı korkulardan daha farklı bir iş olmayı deniyor ancak Yetimhane ya da Şeytanın Bel Kemiği ( El Espinazo del Diablo ) gibi dramatik yani ağır basan , korkuttuğu kadar da iç burkan bir film çekebilmek zor bir iş .
Sonuçta elimizde bir Guillermo del Toro yok !
Evet , filmin yönetmeni Johannes Roberts , düşük bütçeli fakat oyalayıcı bir gerilim olan Storage 24 ile takdirimi kazanmıştı ancak doğaüstü fenomen ( supernatural ) alt türü o kadar yağmalandı ki buradan yeni ve ilginç bir şey çıkarmak zor .
Yapılacak en doğru şey , klişeyi düzgün uygulamak olacaktır , orada da hakkını yemeyelim fena iş çıkarmamış ancak senaryoda “bir sonraki sahnenin kolayca tahmin edilebilmesi” gibi büyük bir sıkıntı var , bu da “ben bu filmi daha önce kaç kez izlemiştim” hissiyatının oluşmasındaki en büyük etken .
Film kendini izletebilmek için daha çok TV dizilerinden tanıdığımız Sarah Wayne Callies’in oyunculuğuna güveniyor .
Bana kalırsa hiç fena değil , acısına da korkusuna da ortak etmeyi başarıyor , senaryonun açıklarını performansıyla kapatıyor ve bu rolü de nedense Nicolas Cage’li korku filmi Hayaletin İntikamı ( Pay the Ghost ) sayesinde kaptığını düşündüm ancak bir “çığlık kraliçesi” olmak için geç kaldı .
Kapının Diğer Tarafı’na bilet alırsanız , sıkılmaz , finale kadar irkilerek ve üzülerek izlersiniz ancak ortada “yılın korku filmi” denilecek bir durum yok .
Eğer kan revan içindeki Eli Roth tarzı işkence pornolarından sıkıldıysanız kapının diğer tarafına geçmek size iyi gelecektir .
İngiliz sinemasından bu kadar minimalist bir iş çıkmasına şaşırmadım .
Birkaç yıl önce izlediğimiz The Awakening de bu tempoda akıyordu .
Korku filmi hayranları filmin referans verdiği klasikleri tespitlemekten ayrıca keyif alabilirler .
İyi seyirler …
Mail : murattolga@gmail.com Twitter : @murattolga
