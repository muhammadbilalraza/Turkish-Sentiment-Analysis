Korku filmlerine hele de hayaletli ev filmlerine bayılırım !
Şimdiye kadar yüzlercesini izledim .
Bu filmlerde şablon üç aşağı beş yukarı aynıdır .
Bir ev dolusu insan ve bir ya da daha fazla hayalet .
Evdeki kötülük zayıfsa , insanların beynine saldırıp onları birbirine düşürür ama güçlendiyse ev artık onun oyun alanıdır .
Gıcırdayarak açılan kapılar , şiddetle kapanan ve açılmayan pencereler , merdivenlerden tedirgin edici bir şekilde düşen objeler , günlük yaşamda vazgeçilmezimiz olan banyo - mutfak aletlerinin karakterlere saldırması vs. Hayalet meselesi de tıpkı Ninja filmlerindeki gibi çalışır .
Kötü ruhlar çoğaldıkça karakterleri korkutma güçleri düşer ve kolayca bertaraf edilirler ama evin içinde yuvalanmış kadim kötülük ne kadar yalnızsa şiddeti de o kadar çoğalır . 
 
Girişi burada kesip hemen ardından bu hafta izleyeceğimiz hayaletli ev korkusu Winchester’a geliyoruz .
Aşağı yukarı ne izleyeceğinizi anlamışsınızdır .
Bir ev ve içindeki kötülüğün insanları terörize etme çabası .
Daha önce de buna benzer işleri sinemada gördük , o yüzden filmin bize yeni bir şeyler , etkileyici bir görsellik sunması gerekiyor .
Peki , Michael ve Peter Spierig kardeşlerin yönettiği ,  Helen Mirren ve Jason Clarke’ın başrolleri paylaştığı film bunu başarabiliyor mu ?
Maalesef , uzağından bile geçmiyor ! Winchester sağlam bir çıkış fikrinin perişan edilmiş hali .
Açıkçası bu türde izlemekten en sıkıldığım işlerden biri oldu . 
 
Daybreakers ile radarıma girmiş olan ama gerisini getiremeyen Spierig kardeşler , iki kişi oldukları halde filmde hiçbir yönetmenlik becerisi göstermemeyi başarıyorlar .  Jason Clarke ikna edici sayılır ancak Helen Mirren tamamen cepten oynuyor .
Onun oyunculuk markasına güvenerek bu filme gitmeyin .
Eskiden , korku filmleri çaptan düşmüş film yıldızlarının huzurevi sayılırdı .
Buradaki varlığı da o şekilde açıklanabilir .
Son zamanda ona hiç yakışmayan projelerde karşımıza çıkıp durmakta ve Winchester bunların en kötüsü . 
 
Çıkış fikri iyi demiştik ve aslında iyi uygulanmış bir halini de yıllar evvel ev sinemasında izledik .
Bir TV filmi olarak çekilen Rose Red ( Rose Red Konağı ) bu evde yaşanmış bir dehşeti konu eder .
Tam olarak Winchester malikanesi sayılmaz ama ima edilen yapının burası olduğu açık .
Stephen King’in yarattığı kurgusal bir karakter olan Ellen Rimbauer , tıpkı Sarah Winchester gibi oturduğu malikaneyi sürekli büyüten bir kadındır .
Stephen King’in Amerikan gotiki yaratma çabalarının en güzel meyvelerinden biridir bu eser . 
 
Bu kez tüm yasal haklar alınmış olacak ki , yapımcılar Sarah Winchester’ın deliliğini işi kurgusal karakterlere bırakmadan aktarmayı tercih etmişler .
Bu film karakteri ve hastalıklı ruh halini aklama çabası olarak da görülebilir .
Filmin öyle bir amacı yok ama ben Sarah Winchester’ı ve yaptıklarını Amerikan modeli tüketim toplumuna bir eleştiri olarak okumayı tercih ediyorum .
Artık bizde de biraz böyle .
Ruhlarımız huzur bulsun , stresimiz bastırılsın diye sürekli eve yeni mobilyalar ve kullanmayacağımız elektronikler alıyoruz .
Parkeleri değiştiriyor , balkonu pimapenle kapatıyoruz vs. 
 
Sarah Winchester bunu abartılı bir şekilde yapıyor çünkü o icat ettiği ve Amerikan iç savaşında çok işe yaramış , neredeyse Kuzey’in galibiyetinin müsebbibi sayılan tüfeğin yol açtığı ölümlerin ona musallat olduğunu düşünüyor ve hayaletleri hapsetmek için , içinde 7 / 24 ustaların çalıştığı sürekli yeni yaşam alanlarının oluşturulduğu bir ev inşa ediyor ama hangi akla hizmetle bilinmez kendisi de sevdikleriyle birlikte bu evde oturuyor !
Dahiyane bir fikir değil ama bir tür kefaret eziyeti olarak katlandığını varsayalım .
Bir gün bu eve bir doktor geliyor , ona verilen görev kadının deli olup olmadığını anlamak .
İşte film burada bizdeki cin filmlerine yakın bir duygu geliştiriyor .
Bilime karşı batıl .
Film açıkça batılın tarafını tutunca da işler iyice tatsızlaşıyor .
Çünkü biraz meraklı seyirci biliyor ki bu Winchester laneti hurafesi , büyük oranda Sarah öldükten sonra oraya gelen sihirbaz Houdini’nin marifeti . 
 
CGI olarak modellenmiş gibi duran Winchester malikanesinden görsel anlamda da etkilenmedim .
Abartılı oyunculukları pas geçip evin yarattığı dehşete odaklanabilirdim ama öyle bir şey yok .
Film bu haliyle TV işlerinin bile gerisine düşen sıkıcı bir izleme deneyimi yaratmaktan öte geçemiyor . Winchester , ev ve karakterler üzerinden olabilecek en kötü hikayelendirmeye sahip .
Eskiden hiç olmazsa , sona kim kalacak diye merak ederdik ama bu film neredeyse bir korku filmi olduğunu unutmuş gibi .
Sanki pikniğe gider gibi kimsenin başına bir iş gelmiyor .
Hikayenin bir bölüm sonu canavarı yaratma çabası da işe yaramıyor ve doktor karakterinin dramı seyirciyi etkilemekten uzak .
Salondan çıkar çıkmaz unutacağınız , marka oyuncusu üzerinden bilet satmak isteyen , gerisine hiç heves etmemiş önemsiz bir tür sineması örneği .
Gitmekte ısrar ederseniz şayet , iyi seyirler . 
 
murattolga@otekisinema.com
