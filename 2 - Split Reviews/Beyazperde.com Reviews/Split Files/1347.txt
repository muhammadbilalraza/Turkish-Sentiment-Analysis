Hollywood'dan hiciv filmleri izlemek keyifli ve şaşırtıcı oluyor .
Truman Show ve Aklı Havada ( Up in the Air ) gibi tüketim toplumunu , kapitalizmi ve içi boşalan bazı değerleri eleştiren , bir yandan da gülümseten filmlere bir yenisi daha eklendi : The Joneses / Örnek Aile .
Ne örnek ama .
Taşındıkları sitede herkesin gözünü kamaştıracak kadar mükemmel bir aile tablosu çizen Jones'lar , o mükemmel görüntünün altında koca bir sır saklarlar .
( Bu arada bu filmle ilgili eleştiri yazarken filmin ipuçlarını vermemek mümkün değil ama elimden geleni yapacağım ) Tüm komşuların özendiği , onlar gibi olmak istediği , bunun için de , ne kullanıyorlarsa edinmek için adeta savaşa girilen Jones'ların aslında amaçları tam da budur : satış !
Aslında gerçek bir aile olmayan bu dörtlü , tükettikleri ürünleri etraflarına pazarlamak için bir şirket tarafından biraraya getirilmiş , " gerçek hayatta " birbirleriyle alakaları olmayan kişilerdir .
Dışarıya rol yaparken birbirlerine delicesine aşık rolünü hakkını vererek başaran ikili , evde ayrı yataklarda yatmakta , iş dışında sohbet etmemekte , birlikte yemek bile yememektedirler .
O koskoca , mükemmel döşenmiş evin , kimse yokkenki yalnızlığı , boşluğu ve soğukluğu , satış için biraraya gelmiş sözde aile fertlerinin plastik mükemmelliği çok güzel verilmiş .
Bu mükemmel çiftin mükemmel çocukları rolündeki iki genç te aynı şekilde dış dünyada herkesin imrendiği ama iç dünyalarında sorunları olan kişilerdir .
Uzun süre bu bir romantik komedi mi , aslında gayet ciddi bir konu , gene de hafif ilerliyor diye karışık düşünceler içinde izlerken , ciddi ve acı bir neticeye bağlanır filmde konu , sonlara doğru .
Tam da yaşadığımız çağın sorunu olan tüketim çılgınlığının aileleri ne kadar kötü durumlara getirebileceğini gösteren ağır bir hicivle karşı karşıya kaldığımızı farkederiz , kendi hayatlarımıza bakarız , satın almak zorunda olmadığımız ne çok şeyi bu tüketim çılgınlığına inanıp da aldığımızı , mutlulukların yerini maddelerin aldığını , basit bir ürünün iyi , kaliteli , özenilesi bir hayat yaratacağına inandığımızı farkederiz .
Başkaları için yaşayan , " eksik kalmamak " için borç harç içinde kalan ve hayatları mahfolan insanların gerçek hikayelerini hatırlarız .
Konu ciddidir , eleştiri yerinde ve zamanındadır .
İtiraflar sarsıcıdır .
Üzücü olan şu ki , yüzyılımızın derdi olan bu konunun eleştirisi , hem de bu şekilde , oyunlu bir fikirle eleştirisi , gerçekten çok güzel bir buluş olmakla birlikte , Hollywood filmi olmasından mıdır nedir , film biterken bir anda yumuşak bir dönüş yapıyor .
Saçma ve alelacele bir bitirişle karşı karşıya kalıyoruz , ama neden böyle oldu , hani şöyle olmuştu derken , mutlu sona bağlama çabasını farkedip derin bir iç geçiriyoruz , bu güzel taşlama , yerini , " aman film işte " denecek bir romantik komedi tadına bırakıyor .
Güzel film , evde de olsa izlenir deyip geçiyoruz .
