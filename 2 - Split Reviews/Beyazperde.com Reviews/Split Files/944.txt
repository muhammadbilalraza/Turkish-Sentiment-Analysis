Büyük İskender'in hayatını konu alan bir film yapmak Hollywood'un bir süredir gündemindeydi .
İki proje arasında bir rekabet yaşanıyordu ki Warner Bros . , yönetmen koltuğunda Oliver Stone'un yer aldığı projesiyle önce davranan taraf oldu .
Bu yılın ilk yarısında izlediğimiz Truva'nın seyirciler dahil kimseyi memnun edememiş olmasının ardından , mitolojinin sinemadaki umudu da bu proje haline gelmişti .
Ortaya çıkan filmi izleyince , insan üzülerek görüyor ki , en azından iyi kötü bir hikaye anlatmayı başarabilmiş olan Truva bile bunun yanında tahammül edilebilir bir filmmiş ve olan Baz Luhrmann'ın alternatif projesine olmuş .
Büyük İskender ( Alexander ) bu yılın şimdiye kadar karşımıza çıkan en başarısız büyük yapımı .
Oliver Stone gibi çift Oscar'lı , usta bir yönetmen böyle bir noktaya nasıl gelebilmiş diye düşünmeden edemiyor insan ; Kazanma Hırsı ( Any Given Sunday ) gibi en dağınık gözüken filminde bile hiçbir dramatik vurguyu kaçırmayan Stone , nasıl olur da bu denli dağınık , odak noktası olmayan , kargaşadan ibaret bir film yapabilir ?
Benim Alexander'ı izlerken hissettiğim şu oldu : Oliver Stone , Oliver Stone'luğunun o kadar farkındaki ; Oliver Stone'ca bir film yapmak fikriyle çıkmış yola .
Cüretkar , entelektüel , biçimci ve sert .
Fakat önce neyi anlatması gerektiğine karar verememiş .
Büyük İskender'in ölüm döşeğinde başlayan film , Orson Welles'in Yurttaş Kane'i ( Citizen Kane ) gibi son nefesle birlikte elden düşürülen bir obje gösteriyor bize .
Bir yüzük bu .
Ama film o yüzüğün hikayesinin peşinde gitmiyor tabii .
Hemen ardından Ptolemaeus'un Mısır'da İskender'in yaşamını yazdırışına tanık oluyoruz .
Film zaten Anthony Hopkins tarafından canlandırılan bu karakterin anlatıcılığı eşliğinde ilerliyor .
Film boyunca artarak devam eden ve Stone'un aklının karışıklığını da yansıtan bu laf kalabalığı izleyiciyi kaşındırmaya başlıyor .
Ve arkası çorap söküğü gibi geliyor zaten .
Bir taraftan anne ve babasının ego savaşları arasında büyümüş bir çocuğun freudyen çözümlemesi ; diğer yandan tüm dünyayı fethetmek isteyen bir Kral'ın hırsı , güvensizlikleri , aşkları ; hele bir de günümüze politik referanslarla ABD'nin Ortadoğu politikalarına atıfta bulunmalarla önümüze sunulan yığının içinde her şeyden önce o efsanevi lideri ya da askeri dehayı bulmak mümkün olmuyor .
Amacı tam tersi olsa da zayıf , güvensiz , saplantılı bir adamdan fazlası değil Stone'un sunduğu şekliyle İskender .
Hatta şöyle söyleyeyim : sorun , Stone'un İskender hakkında söyleyecek net bir sözü , aktaracak net bir fikri olmamasında .
İşte bu yüzden , ' her şeyi ' söylemeye çalışırken yolunu kaybediyor .
Kötü diyaloglar , karakter bile olamamış roller ve kurulamamış yapı içinde de tabii Stone'un her zaman etkilendiğimiz görsel anlatımı tam anlamıyla boğucu bir hal alıyor .
Bütün dağınıklığı yetmezmiş gibi süresi de 3 saati bulan filmi izlemek gerçek bir eziyete dönüşüyor .
Filmle ilgili olarak söylenebilecek olumlu birkaç şey varsa da aslında bunlar seyircisi için filmi daha da zor hale sokan unsurlar .
Troy'dan farklı olarak Alexander , dönemin çok tanrılı dinlerine bugünün bakış açısından , mesafeli yaklaşmıyor .
Bu insanların dini inançlarını yaşamlarının bir gerçekliği olarak kabul edip dürüstçe yansıtıyor .
" Tanrım ! " yerine " Zeus ! " gibi ünlemler kullanan , tek bir tanrıya inanmayan insanlar bunlar .
Tabii din meselesi dönemin gerçekliği sebebiyle fazla kimseyi rahatsız etmeyecektir .
Fakat iş Büyük İskender'in aşk hayatına gelince , Yunanistan'da milliyetçi kesimlerin şimdiden ayağa kalkmış olmasının da işaret ettiği gibi , seyirciyi rahatsız edebilecek bir unsur söz konusu : Eşcinsellik !
Bu tür filmlerde genelde rastladığımız türde , öyle bir - iki imadan bahsetmiyoruz .
Eşcinsellik bu filmin omurgasını oluşturuyor .
İskender'in çocukluğundan beri aşkı ve her daim yanıbaşında bulunan Hephaestion ile duygusal bağı filmde öne çıkıyor .
Ayrıca , o dönemde eşcinselliğin yaygın ve açık bir şekilde yaşandığı ve bunun normal karşılandığı gibi önyargılarına hapsolmamış herkesin pekala bildiği gerçekleri de dürüstçe yansıtıyor .
Fakat gelin görün ki , Oliver Stone bütün bunlardan çekinmezken , ne zaman İskender ile Hephaestion birbirlerine aşklarını ifade etseler , yaptıkları tek şey sarılmak oluyor .
Zaten popüler olması mümkün gözükmeyen bir filmde bu cesaretsizlik niye , onu da anlamak mümkün değil .
Soyunu sürdürmek için evlendiği Persli dansçı kızı ile cüretkar bir sevişme sahnesini göstermekten çekinmezken hem de .
Yapımcıların baskısıyla bile olsa bir ikiyüzlülük var ortada .
Oyuncu seçimlerine gelince ; ben kendi adıma Colin Farrell'in rol için hatalı bir seçim olduğunu düşünenlerden değildim .
Gerekli karizmayı taşıyan bir oyuncu .
Sorun daha ziyade sarı saçlarında .
Vücudunun başka hiçbir yerinde sarı tüylere rastlamıyor olmamız bir yana , oyunculuğu da dikkatimizi eğreti duran saçlarından alamıyor ne yazık ki .
Karakterin genel tasvirine bakılırsa yönetmenin beklentileri doğrultusunda o denli abartılı bir oyun veriyor ki Farrell , zaman zaman gülünç olmaktan kurtulamıyor .
Zaten gülünç olmayan pek az şey var karşımızda .
Angelina Jolie'nin aksanından tutun da Vangelis'in o üzerine yaygaralar koparılan özgün müziklerine kadar .
O kadar ' 80ler ve o kadar aşırı ki bu müzikler , filmi iyice aşağı çekiyor .
Görüntü yönetimi ise Meksikalı kameraman Rodrigo Prieto'nun bugüne kadar yaptığı en zayıf iş .
Alejandro Gonzalez Inarritu'nun her iki filminde ve Frida'da gerçekten çok başarılı işlerini izlediğimiz Prieto , son yılların en yetenekli ve umut bağlanan isimlerinden biri .
Bu filmde yine başarılı ama önceki filmlerinin düzeyine ulaşmayan bir iş çıkarırken , Stone ile birlikte aldıkları kimi deneysel bazı görsel tercihler seyirci için bir başka güçlük .
Fakat burada özel olarak kast ettiğim fil savaşı sekansı , filmin en ve belki de tek etkileyici kısmı .
Yan rollerdeki diğer oyunculara da pek fazla kendilerini gösterme şansı tanınmıyor .
Kadronun içinde en öne çıkan isim , İskender'in babası Philip rolündeki Val Kilmer .
Fakat o bile bir karakter olmayı başaramamış rolü içinde yeterince varlık gösteremiyor .
Bu yazının da ele aldığı film kadar dağınık olduğu söylenebilir belki .
Bu denli büyük amaçlarla , yüksek hedeflerle ve taşkın bir tutkuyla , hırsla yapılmış bir film hakkında söylenebilecek o kadar çok şey var ki bunları bir düzene sokmak bile güç .
Fakat yazık ki Oliver Stone , pek olumlu bir söz söyleme fırsatı bırakmıyor bize .
Karşımızdaki sadece yönetmenin kariyerinin en kötü filmi değil , yılın da şüphesiz en kötülerinden .
Bir film olmayı başarabildiği bile söylenemez .
Ve daha bir - iki hafta öncesine kadar mevcut olan Oscar beklentilerinin şu son birkaç gün içinde tüm dünyada nasıl da Altın Ahududu muhabbetine döndüğünü görmek , Stone'un bugüne kadar yarattığı tüm başyapıtları düşününce gerçekten üzüntü verici .
