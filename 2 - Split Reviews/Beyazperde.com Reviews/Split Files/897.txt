Eğer 60’lı ve 70’li yılların ünlü filmlerinden birini uyarlayıp yeniden çekiyorsanız , bir başyapıt yaratmaya çalışmak , zaten aklınızın ucundan bile geçmez .
Friday ( 1995 ) , Set It Off ( 1996 ) gibi ' siyah ' filmlerin ve hatta çok sevdiğim The Negotiator ( 1998 ) yönetmeni Gary Gray , bu durumu kavrayacak kadar akıllı bir isim elbette .
1969 yapımı The Italian Job ile yeni film arasında , ' yeniden çevrim ' tanımını haksız bırakacak kadar büyük farklar var .
Bir kere ilk film , İtalya’nın Torino kentindeki soygunu anlatırken yeni filmde sadece girişte İtalya’ya gidiliyor ve hırsızlık da Venedik’te gerçekleştiriliyor .
İlk filmde trafik sıkışıklığı Torino’da kullanılırken yeni filmde bu yöntem , ekip tarafından Los Angeles’a taşınıyor .
Her iki filmde de çalınacak şey altın , ancak yeni filmde işin içinde bir de intikam duygusu var .
Dünyanın , ' suratı en akılda kalıcı ' aktörlerinden Donald Sutherland’in oynadığı John Bridger , sadece usta bir kasa açıcı değil , ekip için bir baba figürü aynı zamanda .
Kızını ( Charlize Theron ) ihmal ettiği için üzüntü duyan ve bu eksikliği belki de , ekibin genç beyni konumundaki Charlie Croker ( Mark Wahlberg ) ’ı oğlu yerine koyarak kapatmaya çalışan yaşlı bir kurt .
Babalarının , ekibin sinsi üyesi Steve ( Edward Norton ) tarafından öldürülmesine tanık olan ve kendileri için hazırlanan sondan kılpayı kurtulan ekip üyelerinin içini müthiş bir intikam duygusu kaplıyor .
Tabii karşılığında , ' hayalgücü eksik ' Steve’in harcamaya vakit ve yer bulamayacağı kadar külçe altını geri almak da cabası .
Akıllıca bir plan yapılıyor , bir şekilde işler yolunda gidiyor ve ekip , hem Steve’e dersini veriyor ( Norton , The Score’dan sonra bir kez daha kaybediyor ) , hem altınları ( bir daha ) çalıyor , hem de hayallerini gerçekleştiriyor .
Farkındaysanız karşımızda , suç işledikleri halde bir türlü kızamadığımız , aksine başarılı olmalarını istediğimiz bir grup genç insan var .
Başroldeki Mark Wahlberg ( bir dönemin asi rapper’ı Marky Mark ) , çok isabetli bir tercihle perdede olabildiğince sempatik çizilmiş .
Ekibin beyni olmasına karşın kimseye üstünlük taslamıyor , onlarca kişiyi dövmüyor , filmin ' arzu nesnesi ' kadın karakterini daha ilk günden baştan çıkarmaya çalışmıyor .
Bu tercihleri yapan isim , yönetmen Gray elbette .
İlk filmin ukala Charlie Croker ( Michael Caine ) ’ına göre böyle bir karakteri tercih etmesi çok isabetli olmuş .
Dahası ekibin geri kalanı için de rahatlıkla benzer ifadeler kullanabiliriz .
Karakterlerin geçmişini aydınlatan geriye - dönüşler sayesinde Mos Def’in oynadığı bombacının lakabının neden ' sol kulak ' olduğunu , bilgisayar dehası Lyle’ın Napster takıntısını ve yakışıklı Rob’un arabalı takiplerdeki tecrübesini bir çırpıda kavrıyoruz .
Gerçi Napster esprisi , haddinden fazla tekrar edilmiş gibi geldi ya , neyse .
Ekibin kimseye silah doğrultmaması ve işlerini tereyağından kıl çeker gibi , ya da asıl deyişle İtalyan İşi halledişleri de seyirciye keyif veriyor .
Ekip arası dayanışmaya yakışmamak bir yana , tutup ekibin ruhani liderini öldüren Steve rolünde karşımıza , Oscar adayı büyük oyuncu Edward Norton çıkıyor .
Milyon dolarlık tazminatı ödememek için anlaşması gereği çekimlere zoraki katılan Norton , şaşırtıcı şekilde , beklenenin üzerinde bir performans göstermiş .
Her zamanki aksanlı İngilizcesi ve ' kötü ' bakışları sayesinde genç oyuncu , yer almak için can atmadığı bir filmden dahi yüzünün akıyla çıkmasını bilmiş .
Filmin en önemli oyuncularından biri de mini Cooper’lar elbette .
30 yıl sonra bu kez Los Angeles sokaklarında ortaya çıkan bu dizayn harikası minik araçlar , araba fetişistleri için ayrı birer cazibe merkezi .
The Italian Job , kolay izlenir ve eğlenceli bir soygun filmi .
Bu nedenle , 1969 versiyonundan eksiği yok , fazlası var .
' Oldies are goldies ' düsturuyla hareket edip bilip bilmeden herşeyin eskisine rağbet edenleri boşverin , bu film gayet iyi , çünkü vaat ettiklerini yerine getiriyor .
Bizeyse , Antoine Fuqua ile birlikte önemli bir çıkış içerisinde olan siyah yönetmenlerden Gary Gray’in bir sonraki filmini beklemek düşüyor .
