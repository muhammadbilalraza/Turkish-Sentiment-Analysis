Yavuz Turgul ve Şener Şen , Eşkıya'dan sonra sinemaya 9 yıllık bir ara verdiler .
Bu yüzden yeni projeleri büyük bir merakla bekleniyordu .
Kendilerinin de bu beklentinin son derece farkında oldukları Gönül Yarası'nda açıkça hissediliyor .
Şener Şen'in perdede ilk görünüşü neredeyse bir ritüel şeklinde gerçekleşiyor ; bir yıldızı yeniden perdede görmek için sabırsızlanan bir izleyici kitlesi olduğumuza son derece inanıldığını belli eder şekilde .
Evet , hasret sona erdi .
İşte yine karşımızdalar .
Böyle laflar edilir ya .
Ama Gönül Yarası bir şeyi daha hissettiriyor fena şekilde : Yavuz Turgul'un bu geçen 9 yıl içinde imza attığı TV dizilerinin başarılarından bir şekilde etkilendiğini .
İkinci Bahar adlı dizinin de geçtiği Samatya semti bu filmin de ana mekanı ve Samatya'nın o meşhur meydanının bu filmde karşımıza ilk çıkışı , tam da Şener Şen'inki gibi oluyor .
Kamera meydana dönerken müzik yükselir ve seyirci taşkın bir coşkuyla " Aaa , işte İkinci Bahar'daki meydan ! " diye kendinden geçer .
Öyle mi olur gerçekten ?
Bu meydanın bu şekilde perdede belirmesinin karşımızdaki filmin dramatik yapısı içinde hiçbir önemi olmaması , sadece apayrı bir TV dizisiyle kurulan bağdan dolayı seyircide yaratılan bir duygu bu filmin peşinde koştuğu şey mi ?
Her şey orada da bitmiyor .
Gönül Yarası sık sık neredeyse asıl hikayesini bile unutup bir mahalle dizisine dönüşüyor .
Sakın yanlış anlaşılmasın .
Son dönemde izlediğimiz birçok Türk filmine kıyasla , kuşkusuz her yönüyle eli yüzü düzgün , nitelikli bir film Gönül Yarası .
Ama doğrusu bu , oldukça zayıf bir Yavuz Turgul filmi olduğu gerçeğini değiştirmiyor .
Filmin sonuna doğru Şener Şen'in kızına söyledikleri düşünülecek olursa , aslında çok önemli ve hiç de basit olmayan birçok sözü var filmin .
Fakat bunu kendi kendisinin ve öncüllerinin o kadar bilincinde bir sinemayla yapıyor ki , türküler bile Eşkıya'nın müziklerinin etkisini tekrarlamak niyetiyle adeta birer klip gibi yamanmış filme .
Bir şekilde , çok formüler bir film bu .
Yavuz Turgul , önceki başarılı projelerinin kalıplarından , tutacağına güvendiği bir formül çıkarmış .
Ne diyaloglarında ne karakter tanımlamalarında ne de olay örgüsünde fazla özen yok sanki .
Diyalogların daha ilk sahneden itibaren ya açıklama yapmak için ya da ders vermek için didaktik bir şekilde kullanılıyor olması bunun ilk göze çarpan örneği .
Veya travmatik bir aile içi şiddet deneyiminin ardından bir daha hiç konuşmamış küçük kız çocuğu .
Ya da azınlık kültürlerine yapılan , yerli yersiz ve fazla doğrudan güzellemeler .
Her şey önceden tahmin edilebilir , hiçbir şey şaşırtıcı değil .
Ne olay örgüsünde ne de görsel yapıda .
Tabii ki yine de usta ve ne yaptığını bilen bir yönetmenin elinden çıkma en azından incelikli bir oyuncu yönetimiyle , dokunaklı anları olan ve insanı bir ölçüde etkileyen bir film Gönül Yarası .
Özellikle belli bir yaşın üstündeki izleyiciye ulaşacağına da şüphe yok .
Fakat Yavuz Turgul'un da dönüp baktığında pekala görebildiğini sandığım sorunları da aşikar .
Genel olarak başarılı olan oyuncu kadrosu içinde , sadece Meltem Cumbul'un performansı inişli çıkışlı bir grafik çiziyor .
Kendine bu kadar hayran ve kendini göstermek için her filminde bu kadar çaba harcayan az oyuncu var ülkemizde .
Burada da yönetmen kimi zaman gerçekten samimi ve etkili anlar yakarken Cumbul'da , çoğu zaman da onun gardrobundan çıkardığı basmakalıp pozlarına mahkum kalıyor .
Filmin gerçekten heyecan verici tek unsuru Timuçin Esen galiba .
Bu nispeten yeni yüzün , oyunculuğu da gerçekten son derece yeni ve taze .
Her ne kadar bir doğuluya benzediği pek söylenemezse de , kendisi bu dezavantajını pekala unutturmayı başarıyor .
Onunla birlikte bu filmin bahse değer bir diğer ismi de Devin Özgür Çınar .
Zaten uzunca bir süreden beri yeteneğini fark ettiren Çınar , duru ve kendine has güzelliği ve doğal oyunculuğuyla , gelecekte de Türk sinemasının aranan isimlerinden biri olacak potansiyele sahip .
Kötü demeye dilimin varmadığı ama açıkça " olmamış " bir film Gönül Yarası .
Bu " iş kazası " nın en azından Yavuz Turgul'u yeni bir projeyle durumu telafi etmek için kamçılayacağını ve bir sonraki sinema filmi için bir 9 yıl daha beklememesine vesile olacağını umuyorum .
Tabii bir de kendini televizyon projelerinin etkisinden biraz kurtarması için .
Naçizane fikrim .
