2005'te Ben ve Sen ve Diğerleri ( Me and you and everyone we know ) filmi ile Cannes dahil bir sürü festivalden hatrısayılır ödüllerle dönen , bağımsız sinemanın nev - i şahsına münhasır kişiliklerinden Miranda July , geçtiğimiz Berlin Film Festivali'nde Altın Ayı için yarıştığı filmi Gelecek ( The Future ) ile sinemalarımıza konuk oluyor .
Henüz ilk filminde anlatıdaki yaratıcılığı , diyaloglardaki becerisi , çizdiği ikna edici karakterleri ve gözlemciliği ile fazlasıyla dikkat çeken bağımsız sinemacı , Gelecek'te de kendi çizgisinden sapmamaya özen gösteriyor .
Tabii yönetmenin marjinal çizgisinden sapmaması , iyi bir ikinci filmle geri geldiği anlamına da gelmiyor . 
Filmi yazan , yöneten bir de yetmezmiş gibi filmin başrolünü üstlenen Miranda July , yine filmin her anını kendi kafasındaki acayipliklerle örmüş .
Hayatta kaybeden , ceplerinde hayal kırıklıkları taşıyan , sorumluluk almaktan korkan iki adet baş karakterimiz var filmde .
Bir de Miranda July'nin dış sesiyle dile gelen ve bu iki karakter tarafından evlat edinilmeyi bekleyen pek konuşkan ve yaralı bir kedi var .
Hayatta dikiş tutturamamış , mutluluğun tanımını tam olarak yapamayan fakat bir şeyler beklemekten de vazgeçmeyen üç karakterin kesişen ya da kimi açılardan kesişemeyen öyküsü anlatılıyor bu filmde . 
Miranda July ilk filmiyle aldığı övgülerden de sağladığı cesaretle , filmin ilk anlarından itibaren klasik anlatının tamamen dışında seyretmeye koyuluyor .
Bu , kendi ismini markalaştırmak isteyen farklı bir sinemacıdan beklenmeyecek bir tavır değil .
Fakat July'nin filmine kattığı ve dozunu ayarlayamadığı gerçeküstücülük , filmin ve karakterlerin inandırıcılıklarını kaybetmelerine yol açıyor .
July , illüzyonu ilgi çekici hale getiremeden bir kediyi konuşturuyor , zamanı durduruyor , karakterlerini anormal yollara sokarak onlara nedeni anlaşılamayan kararlar verdiriyor .
Bütün bunların sonucunda filmin melankoliye karışmış olan mizahı hiçbir şey temsil edememeye başlıyor .
Geçen her saniye , July'nin karakterleriyle empati kurabilmemiz daha zor hale geliyor .
Zira yönetmenin seyircisini karakterleriyle doğru düzgün tanıştırmak , karakterlerin duygularını seyirciye sağlıklı bir şekilde geçirmek için hiçbir çabası yok .
Bütün bunların sonucunda Gelecek , ilginç diyaloglardan beslenen fakat o diyalogları sağlam bir temele oturtamayan , ortaya karışık bir film haline geliyor . 
Aslında " kaybeden ilginç karakterler " hikayesi sinema seyircisi için pek de yeni bir şey değil .
Yakın dönemde Punch - Drunk Love filminden tutun da Kartal Köpek Balığına Karşı ( Eagle vs Shark ) filmine kadar birçok başarılı ve kendini bilen örneklerine rastladığımız bu alt başlığı , çok yeni ya da çok enteresan bir mevzuymuş gibi sunmaya çalışan Miranda July , kuşkusuz ki filminin her saniyesine aşık olmuş .
Zira bu kadar absürd bir his taşıyıp da gizliden gizliye ciddi olmaya çalışan bir filme daha rastlamak pek kolay değil .
Miranda July'nin çok farklı işler yapmaya çalıştığını haykıran film yönetimi , bir yerden sonra fazlasıyla samimiyetsiz gelmeye başlıyor .
Yönetmenin marjinalliği , keşke bağıra çağıra göstermeye çabaladığı bir yönü değil de , seyirci tarafından anlaşılabilecek bir karakter özelliği olsaydı demeden geçemiyor insan .
Çünkü Miranda July'ın yetenekli bir yazar olduğu da ortada . 
Sonuçta karşımızda , iyi - kötü farklı olmayı başarabilmiş bir film var .
Ortalama oyunculuklarla , ilginç karakterlerle ve bir süre çekiciliğini muhafaza eden film yönetimiyle , yer yer can sıksa da kendini sonuna kadar izleten Gelecek , bütün filmleri izlemek isteyen bağımsız film sevdalılarına önerilebilir .
Zaten yönetmenin ilk filmiyle kazandığı hayran kitlesi , bu işe karşı da kayıtsız kalmayacaktır .
Lakin Ben ve Sen ve Diğerleri gibi kendini bilen , daha iyi ölçülmüş ve kesinlikle daha iyi yazılmış bir filmden sonra aynı kalibrede bir eser beklemek de yalnızca hayal kırıklığına yol açacaktır . 
kaankarsan@gmail.com
twitter.com / kkarsan
