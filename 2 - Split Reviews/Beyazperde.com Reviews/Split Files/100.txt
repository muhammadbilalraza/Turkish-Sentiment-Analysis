Hollywood yıllardır bambaşka amaçlarla yola çıkan karakterlerin aşka düşmesini ve çırpınmasını gösterir durur .
Çapkın'da rahat ve kolay bir hayat sürebilmek için zengin kadınları yatağa atarak bu uğurda ilerleyen Nikki'nin ( Ashton Kutcher ) eğlenceli başlayan ama bir aşk trajedisine dönüşen öyküsünü anlatıyor .
Nikki için kadınlar çoktan çözülmüş birer avdır sadece .
Onların , giydikleri Dolce&Gabbana ceketlerin , Helmut Lang jeanların içine saklanmış zavallı ve mutsuz kadınlar olduğunu bilir , gençliğine ve aşırı derecede sevimli oluşuna güvenerek zahmetsizce tavlar .
Üstelik bunları yaparken kendine has yöntemleri vardır .
Kendini rahata erdirecek kurbanlarını kandırırken kullandığı puanlama gibi .
Dediğine göre bir kadını tamamen baştan çıkarmak , güvenini kazanmak için 26 puana ihtiyaç var ; çiçekler için bir , yemek için iki , orgazm için üç puan .
Ama avcının da av olduğu bir an gelir ve Nikki'de bir , iki , üç derken , kaçıncısında olduğunu bilmediğimiz bir anda burnunun üzerine çakılıverir .
Meslektaşı sayılabilecek bir kadın olan Heather ( Margarita Levieva ) aklını başından alır ve Nikki'yi aşkın alevli çaresizliğine fırlatır atar .
Kısa ve paçaları kıvrılmış jean'i ve pantolon askıları yüzünden olsa gerek ; perdede Nikki'yi her gördüğümde " Otomatik Portakal " ın Alex DeLarge'si geldi gözümün önüne .
İçerik olarak da , toplumun değerlerine saldırma , sömürme ve yıkmak gibi bir benzeşme mevcut ama " Çapkın " bunları anarşist bir tavırla aktarmak yerine kendi seksüel aşk öyküsünün çatısını kurmak için kullanmayı uygun görmüş .
" Çapkın " benzerlerini daha önce yüzlerce kez izlediğimiz bir konuyu ısıtıp tekrar önümüze sürüyor .
Aşırı hırslı ve rahatına düşkün genç insanların ahlaksız yükselişi ve bunun getirdiği çöküş teması 80'lerde iyice sömürülerek tüketilmişken böyle bir filmi çekmek gerekli miydi bilinmez .
Yine de " Çapkın " , yapılan filmlere tamamen " ürün " anlayışıyla yaklaşıldığı Hollywood'dan gelenler arasında , başyapıt ilan edilmese bile sıkılmadan izlenecek türden hoş bir seyirlik gibi duruyor .
Hoş bir seyirlik dediysek hemen gevşemeyin lütfen .
Çapkın ne yazık ki soft pornoya yaklaşan rahat seks sahneleri yüzünden sevgiliyle el ele tutuşularak gidilecek türden bir film değil .
Film , iyice muhafazakârlaşan seyirciyi bu anlamda rahatsız bile edebilir .
Özellikle ilk yarısı cinsellik üzerine kurgulanan film ima etmektense , göstermeyi tercih ediyor .
Nikki ve Samantha'nın ( Anne Heche ) tutkulu seks sahneleri " Temel İçgüdü " den beri görmediğimiz türden bir cüretkârlık içeriyor .
Film de sevgilinin pubik kıllarının traşlandığı romantik !
Bir ayin bile mevcut ki Ashton Kutcher hayranı genç seyirci bakalım buna ne tepki verecek ?
Artık sinemada cinsellik görmekten dolayı aşırı rahatsız olan seyirci profili var ve bu " Çapkın " ın gişesini etkileyebilir ama neyse ki afili bir Ashton Kutcher duruşundan başka bir şey içermeyen afiş bu konuda iyi bir sır saklayıcı görevini üstleniyor .
" Çapkın " , başkarakterini kahramanlaştırmamak için elinden geleni yapan ve onu tanrıdan bir zavallıya indiren hikâyesinin için de Ashton Kutcher'in özellikle iticileşmiş oyunundan güç alan , bolca çıplak ve seks sahnesi içeren ama bir yandan da finalinde zirve yapacak türden ahlakçı bir ders vermeye çalışan ilginç bir film . twitter : murattolga
