Bir insan hayatta en fazla birkaç kez aşık olmalı .
Birkaç filmi çok sevmeli , birkaç şarkı onu derinden etkilemeli .
Birkaç kokuyu beğenmeli , birkaç renk onun rengi olmalı .
Ve bir insan hayatta çok fazla hayalkırıklığı yaşamamalı .
Bunun için de , hayal kurarken biraz olsun ayakları yere basmalı .
Çok beğenilen , yığınla Oscar adaylığı kazanan bir filme giderken bile hayallerini dizginlemeli insan .
Bu denli derin bir hayalkırıklığı yaşamamak için .
Maggie'nin aldığı yumrukları karnında hissetmemek , onun gibi büyük bir hüsran yaşamamak için .
1992 tarihli başyapıtı Unforgiven ile çok haklı bir Oscar'ı var Eastwood'un .
Tüm bir western türünü tek bir filmde işlemişti neredeyse .
Şimdi yine iddialı , üstelik düşük sayılabilecek bir bütçeyle sadece 7 haftada çektiği bir filmle .
Hillary Swank ve eşsiz Morgan Freeman ile birlikte başarılı bir üçlü oluşturmuş görünüyorlar .
Tüm bunlara rağmen film bir hayalkırıklığı .
Neden ise her zamankiyle aynı , senaryo .
F. X. Toole'nin yaşadıklarını yazdığı kısa öykülerden iki Emmy ödüllü Paul Haggis'in uyarladığı senaryo , hem filmde hem de zihnimizde derin yaralar açıyor .
Minimalist bir bakış açısı tercih edilip boks dünyası bir fon olarak kullanılmak istendiyse bile , karakter işlenişindeki basitlik filmi nakavt etmiş .
Tabi bir filmde yönetmen , senaryonun da yönetmeni olduğu için Haggis tek kabahatli değil .
Eastwood özellikle Mutlak Güç ( 1997 ) ' da belirginleşen eski bir hatasını tekrarlamış .
Karakterleri ve onların yaşadığı dünyayı inandırıcı kılamama .
Maggie , yaş 30 da olsa hala ümit var diyerek kariyer değişikliği yapmaya karar veriyor .
Usta antrenör Frankie'nin lanet suratına rağmen ondan kendisini çalıştırmasını istemesi bile ne denli cesur bir kız olduğunu ortaya koyuyor .
Ne var ki filmin ilk yarım saatinde spor salonunun hep aynı köşesinde , hep aynı şekilde havayı döverken görüyoruz Maggie'yi .
Çalıştığı restoranı ise birkaç kez .
Önemli yer tutması gereken bu iki mekandaki sahneleri sanırım 2 saatte çekmiş olmalı Eastwood .
Filmin ikinci yarısında ise Kovboy seyircinin yüreğinin parçalanması için öyle uğraşmış ki , dramı iyice çiğ bir hale getirmekte sakınca görmemiş .
Eh , dram sadece üç - dört mekanda geçen böylesine kötü bir senaryoyla , üstelik 7 haftada pişmez elbette .
Maggie nasıl oldu da dünya çapında bir dövüşçü haline geldi , ünvan maçına çıkacak hale geldiyse nerede onunla röportaj yapmak isteyen medya ?
En kötü Rocky filmlerinde bile boks dünyasının havası daha iyi yansıtılmamış mıydı ?
Peki , boksu arka planda işleyeceksek ön planda sunulan ne ?
Böylesine kaba çizilmiş , itici bir aile için neden bu kız ev almak istiyor ?
Kızlarının durumunu öğrenmelerine rağmen kente gelip önce turist gibi gezen bir aile inandırıcı mı ?
Frankie'nin kızıyla yaşadığı sorunlarla Maggie ile olan ilişkisi neden bir biçimde çakışmıyor ?
Ayrıca bu sürekli rol çalan Danger karakteri de ne ?
Senaryoya rağmen Hillary Swank'in bir kez daha , olduğundan çok farklı bir karakter yaratmayı neredeyse başarmış olduğunu kabul etmek lazım .
Bir de , Eastwood'un Frankie karakterini , emektar siyah boksör Freeman'ın oynaması ilginç açılımlar sağlayabilirdi .
Sonuçta son derece başarısız olmasına rağmen aksini iddia eden bir film karşımızdaki .
Eğer Eddie'nin boksör tarifindeki gibi , acıdan kaçmak yerine onu bulmaya çalışıyorsanız bu film tam size göre .
