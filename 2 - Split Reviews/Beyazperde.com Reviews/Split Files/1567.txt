Devam filmlerine şüphe ile bakanlar , mırın kırın edenler için özel ve güzel bir film Rocky Balboa .
Filmi izlemeden önce kuşku ile bakıyordum , hatta filmin başlamasından itibaren uzun süre sahnede çocuğunu izleyen aileler gibiydim .
Sahnedeki de büyük ve yerleşik bir efsaneyi seneler sonra mezarından çıkarıp bize sunan Sylvester Stallone’ydi .
Önce yüzüne takıldım .
Yaşlanmış ama plastik cerrahi ya da botox müdaheleleri ile diri tutulmaya çalışan bir yüz gibiydi .
Baktıkça insanın içinde bakamama hissi uyandıran cinsten .
Ardından buruk ama yepyeni Rocky hikayesine adapte olma zorluğu geldi .
Rocky serisinin olmazsa olmazı Adrian ölmüş , eniştesi Paulie çökmüş , zafer hırsı ile coşturan Rocky yerine , karısının ardından acı çeken , hüzünlü bir adam ortaya çıkıvermişti .
Bu adaptasyon zaman alıyor .
Hikayenin toparlanıp nereye gittiğini anlamamız da .
Belki sadist bir başlangıç yapıyor Stallone , ama değiyor da .
İyi ki bu sancılı başlangıca maruz kalıyoruz ; çünkü bu sayede Stallone , sağ gösterip sol vuran bir film yapmayı başarıyor .
Adeta festivallerde görmeye alışık olduğumuz bağımsız filmler tadındaki başlangıç , Stallone’nin Rocky efsanesinin kalıntılarını toparlayamayacağı hissini veriyor .
Hayatını devam etmekte zorlanan yaşlı Rocky gibi , filmin de devam edecek ivmeyi bulamayacağını düşünüyoruz .
Ama öyle olmuyor .
Devrilmeyen bir dev gibi filme öyle güzel bir hız kazandırıyor ki Stallone , mest oluyoruz , nostaljik duygularımız kabarıyor ve açıkçası yeniden yapımlarda zorlanan birçok ünlü Hollywood yönetmenine örnek oluveriyor .
Nasıl mı yapıyor bunu ?
Aslında diğer filmlerde yaptığının aynısını yaparak .
Yine kazanma hırsı ile tutuşan bir Rocky’e dönüşevererek .
Yani senaryonun formülü değişmiyor .
Rocky kazanmak için var .
Ve bir sebep bulduğu anda dövüşmeye hazır .
Tek farkı eski Rocky filmleri Amerikan rüyasını - yani ' azınlıkta olsan , zorluklardan gelsen de , çalış başarırsın ' felsefesini - desteklerken , Rocky Balboa’da zafer bir iç mücadele ile eşdeğer görülüyor .
İçindeki acıyı ve öfkeyi yenmek için ringe çıkıyor Rocky .
Bir göçmen çocuğunun ' ben de varım ' savaşı , hayatın yaptıklarına karşı bir savaşa dönüşüyor .
Maksat hayat ne kadar vurursa vursun , nakavt olmamak .
Böyle bir formül içinde rahatlamış gözüken , yani ne yaptığını iyi bilen senarist ve yönetmen Rocky , alçakgönüllü , sıcak ve samimi bir film ortaya çıkarmış .
Ve içine her türlü şeyi eklemiş , hatta eklerken her birisini de beslemiş , yeşertmiş .
Adrian’dan olan oğlu gibi hikayeye eklenen yeni karakterleri bu yüzden fazla garipsemiyoruz .
Baba oğul ilişkisinde çatışmalar , Rocky’nin hayatında yeni bir kadına ( sevgili olma potansiyeli olan ) yer vermesi , Paulie’nin yeni işi ile kurduğu ilişki , yeni boksörlerin şaşalı hayatları gibi tüm yan hikayeler çok incelikli bir şekilde işlenmiş .
Karakterler de bu açıdan filmde yaşayan karakterler .
Rocky’nin hayat üzerine sıkı felsefi , hatta bazen komik monologları da bol bol serpiştirilmiş senaryoya ve hiç göze batmıyorlar .
Stallone o kadar güzel rol kesiyor ki , yormadan dinletiyor .
Eski Rocky’e duyduğumuz nostaljiyi de atlamamış Stallone .
Yine o enfes dövüşe hazırlık çalışmasını eski mertliğini bozmadan koymuş filme .
Merdivenlerden koşarak çıkarken insanın gözleri doluyor .
Geçmiş film ile bağlantıyı hiç düşünmeden aynı sahneyi yerleştirerek yapıyor Stallone .
Ve böylece nostaljimizi tam kalbinden vuruyor .
Ringdeki dövüş sahnesi de yeni teknolojiden faydalandırılıp daha da heyecanlı bir hale getirilmiş .
Süper heyecanlı .
Eskinin ve yeninin daha güzel biraradalığı olamazdı diye düşünüyorum bu filmi izledikten sonra .
Eski Rocky , yeni Rocky .
Eski Philadelphia yeni Philadelphia .
Eski boks sporu , yeni boks sporu .
Yani dünya değişiyora saygı duyarken , efsaneleri de öldürmeyen bir film Rocky Balboa .
İzlemediyseniz kaçırmayın .
Çok keyif alacaksınız .
