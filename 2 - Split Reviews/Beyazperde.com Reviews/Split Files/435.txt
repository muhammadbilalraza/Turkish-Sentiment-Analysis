Gişe rekortmeni , kaba ve komik kahraman Recep İvedik'in 3. filmi bugün gösterime girdi .
Çok doğru bir zamanlama ile seyirci ile buluşan filmin karşısında yerli ya da yabancı dişli hiç rakip yok .
Biraz da buna bağlı olarak , geçen yıllara oranla azalan bilet satışı yüzünden yeni bir rekor kıramasa da , Recep İvedik 3 bu senenin en çok izlenen yerli yapımı olacak şüphesiz .
Bunları filmi çok beğendiğim için yazmıyorum elbette ama salona benimle birlikte giren seyircinin sayısı , akşam gösterimleri için tüm biletlerin tükenmiş olması ve film boyunca yaşları 13 ile 19 arasında değişen seyircinin verdiği tepkilerden yola çıkarak böyle olacağını tahmin etmek çok da zor değil .
Recep İvedik 3 tıpkı daha öncekiler gibi oldukça özensiz bir yapım .
Herhangi bir TV dizisinde daha iyi ışık , ses kullanımı , teknik bir ustalık ve emekle oluşturulmuş setler , çok daha iyi çekilmiş planlar görmek mümkün .
Şahan Gökbakar'ın işi tek başına götürdüğünün farkında olan yapımcı ve yönetmen , oyuncu seçimine de aynı duyarsızlıkla yaklaşmış .
Aslında filmde Recep'den başka bir karakter olmadığı için zaten başka da düzgün oyuncu ile çalışmaya gerek yok .
Fenomen olmuş bir karakterin ve onu oynayan kişinin doğaçlamaları üzerinden film yapmak ve gişe rekortmeni olmak , insanı sinema yapmakla ilgili asgari şeyleri sağlamaktan bile alıkoyabiliyormuş demek .
Film , Recep'e zoraki ev arkadaşı olan Zeynep'in eve gelişi ile keyifsiz bir başlangıç yapıp , " Recep Kütüphanede " , " Recep Karate Kursunda " , " Recep Kuaförde " , " Recep Paintball'da " gibi bir sürü " Recep vs. diğerleri " skecini arka arkaya sunduktan sonra yine hiçbir değeri olmayan bir finalle sona eriyor .
İlk filmde sinsi otel müdürü , kaypak dalış hocası gibi " kötü " karakterler üzerinden haklılık arayan ama 2. filmde tüm bahaneleri bir kenara bırakıp " Beyaz Türk " avına çıkan Recep , 3. filmde de hız kesmeyerek önüne çıkan her fırsatta bu cemaati pataklamaya devam ediyor .
Pek de travmatik bir çocukluk geçirmediklerini bildiğim Gökbakar kardeşlerin sınıfsal bir intikam alma amacı yok elbette .
Sadece Recep İvedik'i varoş kahramanı yapmak için kime sataşmaları gerektiğini , 80'lerin Kemal Sunal filmlerinden biliyor olsalar gerek .
Şahan Gökbakar'ın verdiği röportajlarda belirttiği üzere , Recep bir anda spontane olarak yaratılmış / uydurulmuş bir karakter .
Belki de bundan kaynaklanan cesaretle , aynı özensizlik ve " yaptım olduculuk "
3. filmin her anına ve en çok da hikâyesine sinmiş .
Bu arada filmin Recep'den sonra en önemli karakteri Zeynep'i oynayan Zeynep Çamcı'yı 2. filmden Starbucks kasiyeri olarak hatırlayanlar olacaktır .
Şahan ve Togan Gökbakar kardeşlerin ne yapmak istediklerinin farkındayım .
Bilet alan seyirci yaşının giderek küçüldüğünü ve bu seyircinin görmek istediğinin paylaşım sitelerindeki komik videolar olduğunu , TV'ye iş yaptıkları ve Şahan videolarının internette kapışıldığı günden beri biliyorlar .
Biliyorlar ki aslında Recep İvedik filmleri bir hikâyeye ya da teknik anlamda bir güce sahip olmak zorunda değil .
Sinemasal tüm gereklilikler ilk dakikadan bitişe kadar sadece bir bahane , " Recep skeçleri " ni birbirine bağlamak için zayıf bir köprü .
Hakkında bir şeyler yazmak için tamamını izlemeye gerek olmayacak kadar sürprizsiz ve önermek için çok kuvvetli bahaneler isteyen bir iş Recep İvedik 3. Faruk Aksoy ve Şahan / Togan Gökbakar kardeşleri , seyirci ilgisini paraya dönüştürdükleri için değil ama bu ucuzculuk ve özensizlik yüzünden suçluyorum .
Akıllı ve yetenekli olduklarını düşündüğüm bu beyin takımı , üstelik bu kadar da para kazandıktan sonra o biletlerin hakkını ödemek ve Türk sineması ve seyircisi için daha iyi filmler çekmeye ve sunmaya mecburlar .
