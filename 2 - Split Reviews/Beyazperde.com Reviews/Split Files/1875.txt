" The Cause " hareketinin karizmatik kurucu lideri Lancaster Dodd , eski asker Freddie Quell'e anahtar soruyu sorar : " Hiç kimseye bağlı kalmadan mı yaşayacaksın ? "
Ve " evet " yanıtını aldıktan sonra ekler : " Dünyada tek başınasın " !
Paul Thomas Anderson , altıncı uzun metraj filminde , ABD tarihinin dönemeçlerinde savrulan vatandaşlarının sosyal , kültürel ve ekonomik yapı içindeki dönüşümlerine büyüteç tutmaya devam ediyor .
Yukarıdaki soru ve yorum , 1950 yılında , savaş sonrası boşlukları içinde belirsizlik , güvensizlik , gelecek kaygısıyla yalpalayan insanların , inanç sahibi olma ve benliklerini bulma yolunda vuruldukları ruhsal prangalara , dolayısıyla da asıl bugüne işaret ediyor .
Sadece zeki / ikna yeteneği olan inanç önderleriyle , onların tarikatlarına bağlılık ve bağımlılıkla sınırlı olmayıp , siyasetten spora farklı disiplinlerde de aidiyetin giderek biat etmeye dönüştüğü günümüzü daha iyi anlamamıza kapı açan bir film yani .
' Birey olduğumuzu zannettiğimiz ' bir yanılsamanın içinde neden büyük bir ailenin içinde yer almak isteriz ?
Üstelik bu aile , Anderson'ın , 1977-84 yılları arasında geçen Ateşli Geceler ( Boogie Nights ) filminde anlattığı , riyakar sistemle ters düşen porno sektörü çalışanlarının oluşturduğu ayrıksı bir aile de değilse .
Neden ?
Film , karakterinin fiziksel ve ruhsal arazlarını özümseyerek gerçekten de tuhaf , neredeyse bir ikon küstahlığında performans sergileyen Joaquin Phoenix'in Freddie'sini odağa alarak ' neden'in yanıtlarını aramaya çıkıyor .
Pasifik Donanması'ndayken sahildeki davranışlarından nasıl ' ehlileşme ' sorunu yaşabileceğinin ipuçlarını elde ediyoruz zaten .
Freddie'nin babası alkolden ölmüş ; annesi akıl hastanesinde ; gençlik aşkını bırakarak savaşa gitmiş ; döndükten sonra uyum sorunları işsizliğe , işsizlik daha fazla alkole ve serseriliğe itmiş onu .
Kaçak girdiği yatta tanıştığı , yeni palazlanmaya başlamış The Cause lideri Lancaster Dodd'la ( Philip Seymour Hoffman ) ilişkisi , nasıl tanımlamalı , bir sokak kedisi ile onu sahiplenmeye çalışanın arasındakine benziyor .
Ancak , onu besleyip sevdikçe daha fazla sahibi olduğu hissettiren Lancaster için başkalarının ve kendisinin canını da yaksa , Freddie için bu ikiyüzlü ahlaka , kandırmacaya ve kurnaz ticarete uyum söz konusu olamaz .
Çatışma kaçınılmazdır !
Freddie gerçek : Her biçimde arızalı , dürüst bir seks manyağı , en ilkel dürtülerine gem vuramıyor .
Lancaster ise maskeli : Etkili konuşmacı , evlilikleri - çocuklarıyla aile kurumuna ve şimdiki genç eşi Peggy'nin ( Amy Adams ) fikirlerine değer veriyor ; hipnozla spiritüel yolculuklar yaptırdığını ve bu sayede insanların mükemmel özlerine ulaştıklarını savunuyor ; ancak , tartışmalarda sertleşmekten ve önüne çıkan engelleri şiddet kullanarak kaldırmaktan da çekinmiyor !
Anderson , Freddie gibi sefil de olsa , özgürlüğünü tercih eden bir adam üzerinden , sıradan bir yönetmenin elinde vasat bir filme dönüşebilecek hikâyeyi o kadar organik ve doygun bir dönem canlandırmasıyla öykülemiş ki , bittiğinde , ana mesele tüylerinizi ürpertiyor .
Amerikalıların , ulusların özgürleşmeleri için verilen büyük bir savaş sonrası ortaya çıkan travmalar sonucu , manevi limanlara sığınmaları doğal .
Bu oluşumlarda başarı ve iyilikle buluşmaya çalışırlarken , analitik düşünme yeteneklerinden uzaklaşmaya başlamaları ise , yeterince dehşet verici !
İsterseniz , bu dehşeti , Anderson'ın , geçen yüzyıl başlarında geçen ve petrolle zenginleşerek , basbayağı korkunç , has bir kapitaliste dönüşen adamın , yine klâs bir sinemayla anlattığı öyküsü Kan Dökülecek ( There Will Be Blood ) ile birleştirin .
Yönetmenin , geçen yüzyılın başları ile ortalarına ait her iki filmle , asıl olarak bugünün dünyasının nasıl şekillendiğini izah ettiğini rahatlıkla söyleyebiliriz .
Belli ki , Freddie örneğindeki gibi ' vahşi ' olan saf insan doğası , derinlerde , kapitalizme de , birilerinin egemenliği altına girmeye de müsait değil .
Ve birileri ehlileştirildikçe , sayıca daha az olanlar da direniyor !
Anderson'ın , bir sinema filmine değer kazandıran , aynı hikâyeleri , farklı biçimlerle , görmediğimiz açılardan anlatma düsturunu yerine getiren nadir yönetmenlerden olduğunu kabul ediyoruz .
Hatta öylesine ki , sinemasının fazlasıyla rafine olduğunu ve bu nedenle rahatsız olduklarını söyleyenler de var .
Ve bakınız ,  The Master , döneme uygunluk ve görsel tatmin amacıyla , bulunması güç olan 65 mm . peliküle çekilmiş .
Kendi adıma , yönetmenin bu yaklaşım ve hassasiyetten gayet mutlu oldum .
The Master'ı seyrettikten sonra , içeriği zengin bir tablonun içinde , her santimetrekaresine temas ederek dolaştığım kanaati ve duygusuna ulaştım .
Not : Anderson'ın son iki filminden başka , Kevin Hakkında Konuşmalıyız ( We Need to Talk About Kevin ) ile İmkansızın Şarkısı ( Noruwei No More ) ' na da imza atan , Radiohead üyesi Johnny Greenwood'un , elektronik gibi , jazz gibi müzik türlerinden yararlanan ve ' uyumsuz uyum ' olarak tanımlayabileceğimiz müziği , filmden ayrı bir araştırma konusu .
