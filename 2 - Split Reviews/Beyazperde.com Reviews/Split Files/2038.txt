Gözlerimi de Al ; fiziksel ve psikolojik şiddeti ele alan filmler içinde zamanla özel bir yere sahip olacak gibi gözüken başarılı bir drama .
Yönetmen Icar Bollain , kadınların maruz kaldığı şiddeti o kadar ustalıkla ele almış ki , hikaye Pilar'ın olmaktan çıkıp - tüm doğallığıyla - tanıdığımız / bildiğimiz herhangi bir kadının hayatıymış gibi olmaya başlıyor .
İşte bu noktada , sanki gecenin bir vakti uyandırılan ya da gittikçe üzerine daha hızlı şut çekilen çocuk biz oluyoruz .
Arabayı tekmeleyen veya karısını balkona kilitleyen Antonio'yu durdurmak istiyoruz .
Gözlerimi de Al'ın en büyük başarısı , izleyicisini şiddete maruz kalan bireyin yerine sakince koyuvermesi .
Luis Tosar'ın canlandırdığı Tosar karakteri , - terapiye gitmesi haricinde - klasik bir alt / orta gelir gurubuna mensup Türk erkeği imajı çiziyor .
Hani kadın programlarına çıkan tiplerden .
Düpedüz psikopat ama bunun kökeninde , toplumdaki duruşu ve düşünce bazında kendisini görmek istediği yer ile o an bulunduğu yer arasında uçurum yatmakta .
Hal böyle olunca , kendi ailesinden ve işinden dolayı içinde biriken şiddeti zavallı eşine uygulamaktan geri kalmıyor .
Çünkü böylelikle en azından bir cephede savaşı kazanabileceğini sanıyor .
Tamamen kontrol edebildiği , neyi nasıl isterse öyle oldurabileceği bir yaşam yaratmak istiyor , fakat karısının da bir insan olduğunu unutuyor hatta açıkça söyleyelim görmezden geliyor .
Laia Marull , kendisine güveni sallantılı , neredeyse delirmek üzere iken bir işe sıkı sıkıya bağlanarak hayata dönen Pilar karakterine hayat vermekte son derece başarılı ve inandırıcı .
İşe başlamasından önce ve sonra Pilar'daki değişimin yani özgüven yenilenmesinin filmin mesajlarından biri olduğu açık .
Hiç kuşkusuz , sonu itibariyle çok daha sert ve acımasız olması etkileyiciliği arttırırdı , ama Bollain'in vermek istediği fikri ulaştırmasını da engellerdi .
Tüm dünyada işini ele alan , kendi parasını kazanan evli kadınların aile - içi şiddete en az maruz kalan bayanlar olduğu açık .
Dünyada herhangi bir geliri olmayan , yaşamını idame ettirmek için ve / veya çocuklarına birşeyler olur korkusuyla acı dolu evliliğini sürdüren milyonlarca kadın olduğu düşünüldüğünde filmin sinemasal dilinin evrensel olduğunu söylemek mümkün .
Ailesinden dahi gerçekleri gizleyen hatta kardeşini karşısına alan Pilar'ın içindeki yaşama , mutlu olma isteği Türk kadınlarına da yabancı olmasa gerek .
En komik sahnelerin yer aldığı terapi sekansları , aslında en çarpıcı yerlerden birini teşkil ediyor .
İletişimsizlik kökenli sorunlara alaycı bir gerçeklik katan bu sahneler aslında aile - içi şiddete ve erkek psikolojisine ait önemli bilgiler içeriyor .
Erkeğin ego tatmin isteği ve yaranabilme güdüsü şiddeti doğuran bir başka etmen olarak sunuluyor .
Burada yönetmenin feminist bir bakış attığı gerçek ama tamamen haksız olduğunu söylemek de yanlış .
Bir canlandırmada dahi kadın rolünü oynamaktan çekinen bir cinsin , kadınlara muhtaç olması da ilahi bir ironi olsa gerek .
Tek kusuru süresinin uzunluğu ve gerekliliği tartışmalı çıplaklığı olan Gözlerimi de Al ; herkesin görmesi ve ibret alması gereken acı dolu bir deneyim adeta .
Tanıdık / bildik dramlara sinema salonlarında haykırma imkanı veren ve bu açıdan belki de sesini duyuramayan milyonlarca kadına tercüman olan Gözlerimi de Al , hem sinemanın ne kadar evrensel olduğunu , hem de Avrupa sinemasının hala seçkin örnekler verebileceğini kanıtlayan , şiddetin her türlüsüne lanet yağdıran gözüpek bir film .
Tek üzüldüğüm nokta ise , bu filmin geniş kitlelere ulaşmasını engelleyen bir takım özelliklere sahip olması .
Üç dört tane çok gözde star oynasa , bir de Mike Figgis gibi bir usta çekseydi daha çok konuşulur , daha çok tartışılırdı ve daha çok insana ulaşmış olurdu .
Zaten şiddet karşıtı olan eğitimli insanların filmi göreceğini , bu işten ders çıkarması gereken asıl insanların filmin adını bile duymayacağı olasılığını düşünmek ne kadar da üzücü .
