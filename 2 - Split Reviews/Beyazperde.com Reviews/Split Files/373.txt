Wonder Woman , Batman v Superman ve Suicide Squad’ın DC Sinema Evreni için yarattığı karmaşa dolu zayıf başlangıcı bıraz da olsun düzeltiyor .
Bir sürü eleştirmenin yazdığı gibi ‘Gelmiş geçmiş en iyi süperkahraman filmlerinden biri’ veya ‘The Dark Knight’tan beri DC’nin en iyi filmi’ olmayabilir , ama en azından aceleden bir sinema evreni yaratmak amacıyla beş filmlik içeriği bir filme sıkıştırmaya kalkmayan , kendi ayakları üzerinde duran , odağındaki süperkahramanı oturaklı ve saygılı bir biçimde büyük ekrana uyarlayan , gayet başarılı bir blockbuster epiği sunuyor . 
Filmin en büyük kozu , hikayesi yüz yıl önce geçen bir prequel olduğu için süresinin yarısını DC sinema evrenini’nin bir sonraki filmlerine ve karakterlerine reklam olarak harcamak zorunda kalmaması .
En azından hikaye gereksiz yere durdurulup süperkahramanımızın başka kahramanlar hakkında Youtube klipleri izlemesine maruz kalmıyoruz .
Batman v Superman’de Wonder Woman’ın ( Gal Gadot ) gördüğü şiddet yüzünden 100 yıldır ınsanlardan uzak durduğunu öğrenmiş , ve bir fotoğrafta 1. Dünya Savaşı’nda erkeklerle dolu bir ekiple beraber savaştığını görmüştük .
İşte Wonder Woman ile bu hikayeyi izliyoruz . 
Diana ( Wonder Woman’ın gerçek adı ) , savaş tanrısı Ares insanlığı şiddet ve savaşa yönlendirdiğinden beri uzak gizli bir adada yaşayan Amazon savaşçılarının arasında büyür .
Zaman içinde ne kadar güçlü ve azimli bir savaşçı olduğunu kanıtlayan Diana , yavaş yavaş Amazon’ların Ares’i yok etmek için kurduğu plan içinde ne kadar önemli olduğunu anlamaya başlar .
Diana , adaya düşen bir uçaktan Amerikalı casus Steve’in ( Chris Pine ) hayatını kurtarır .
Steve’e göre birinci dünya savaşı son günlerini yaşıyordur , çünkü Alman ordusu teslim olmak üzeredir . 
Fakat psikopat Alman generali Ludendorff’un ( Danny Huston ) ölümcül bir gazı savaşa sokma planları yerinde giderse , savaşı kaybetmeleri mümkündür .
Bu yüzden Steve , gaz hakkında çaldığı bilgileri İngiliz’lere götürmek zorundadır .
Savaşın halen dünyaya ne kadar zarar verdiğine sinirlenen Diana ise , Steve ile adayı terk edip aslında Ares olduğuna inandığı Ludendorff’u öldürmeye ant içer .
Diana’ya göre Ares öldüğü anda bütün savaşlar bitecek , ve insanlar barış içinde yaşayacaktır .
Fakat sorun gerçekten Ares midir , yoksa insanlığın doğası savaş ve şiddete bağlımıdır ? 
Wonder Woman’ın şiddetin ve kötülüğün insancıl doğası hakkında yarattığı tez , her ne kadar yer yer fazla basit olsa da , eğlencelik süperkahraman türüne kıyasla aslında gayet içten ve duygusal bakımdan tatmin edici bir biçimde oluşuyor .
Yönetmen Patty Jenkins , Wonder Woman’dan önce seri katil draması Monster’ı yönetmişti , yani normal insanların nasıl şiddete dönebildiklerini incelemeyi bilen bir isim .
Jenkins , hikayenin temalarını nefes kesen aksiyon sekansları ve Diana’nın modern yaşama ( 1918’in modern yaşamı en azından ) alışması etrafında oluşan komedi ile etkileyici bir dengeye oturtuyor .
Gadot’un role getirdiği karizma ve dramatik ağırlık bu efsanevi karakterin beyazperde’ye saygıyla aktarılmasını sağlıyor .
Özellikle Gadot ve Pine arasındaki doğal kimya , hikaye ne kadar olağanüstü ve abartı aksiyon sekanslarına sahip olsa da , her daim kişisel bir odağa oturtulmasına olanak kılıyor . 
İlginçtir ki Wonder Woman’ın en etkileyici sahneleri ana konu ile pek alakası olmayan sekanslarda bulunuyor .
Filmin ortasında neredeyse rastgele oluşan bir savaş sahnesi son yıllarda bir süperkahraman uyarlamasında gördüğüm en etkileyici sekanslardan birini yaratıyor .
Bu tür filmlerde çatışma sırasında aynı plan içinde normal hızdan yavaş çekime girip , sonra tekrar normal hıza dönme numarası çok kullanılır , fakat Jenkins bu stilin en azından ne zaman kullanılması gerektiğini biliyor .
Jenkins , ultra stilize yaklaşımı ile filme mitik ve operatik bir hava aşılıyor .
Artık öyle görünüyor ki , bir DC sinema evreni filminin konusu ve tonu ne olursa olsun , üçüncü perdede uzadıkça uzayan , inandırıcılığı kaybeden absürtlükte özel efektlerle dolu , iyi ve kötü adamın havada birbirini tutarak binadan binaya atıp her tarafı yok ettiği , baş ağrısı yaratan karmaşa dolu bir finalle sonuçlanması zorunlu gibi .
Belki de DC sineması’nın başındaki bir yapımcının süper kahramanların duvardan duvara fırlatılması hakkında bir fetişi var . Wonder Woman da Man of Steel ve Batman v Superman gibi aynı derecede şişirilmiş ve yalapşap bir final kavga sahnesine sahip , ve bu yüzden sonlara doğru ağızda kötü bir tat bırakıyor .
Fakat en azından finalden önce gördüğümüz tatmin eden yapım , DC sinema evreninin doğru yolda olduğunu müjdeliyor gibi .
