Ben Stiller'ın yeni filmi Müzede Bir Gece'ye konu olan Amerikan Doğa Tarihi Müzesi , New York'a hiç gitmemiş olsak dahi , dışarıdan nasıl göründüğünü veya içerisinde ne gibi odalar barındırdığını tahmin edebildiğimiz bir mekan .
New York'taki birçok turistik yer gibi farklı farklı filmlerde boy göstermiş olması , bu mekan ile aramızda garip bir aşinalık oluşmasını sağlıyor .
Aramızdaki kilometrelerce uzaklık , bu aşinalığı bozmaya yetmiyor .
Hollywood filmleri sayesinde New York'u avucumuzun içi gibi bilmekteyiz artık .
Sanki bu gökdelenler şehrini , farklı farklı yıllarda defalarca ziyaret etmiş ve o kentin değişik insanlarıyla tanışmış gibiyiz .
New York şehrinde başımızdan sayısız macera , aşk öyküsü ve korku hikayesi geçmiş .
Amerikan Doğa Tarihi Müzesi'nin yapmaya çalıştığı da benzer bir aşinalığı sadece bir şehirle değil , bütün bir dünyayla kurma isteği değil mi ?
Bizleri Afrika'ya gidip , ilkel kabileleri görmüş veya ilk insanların ateşi keşfedişlerine tanıklık etmiş gibi hissettirmek , bu mekanlar ve zamanlar ile aramızda görsel bir bağ yaratmaya çalışmak .
Ancak Amerikan Doğa Tarihi Müzesi'nde yaratılan minyatür uygarlıkların da , tıpkı New York filmlerinin çekildiği maket şehirler gibi , başka birilerinin onları tasarlamak istediği gibi inşa edildikleri , es geçilmemesi gereken bir gerçek .
Birileri o maketlere kendi hayal güçlerini yansıtarak aslına benzer fakat aslından bambaşka medeniyetler yarattılar .
Bu yaratımlar sayesinde bizler , bugün bir saat gibi kısa bir zaman diliminde birden fazla medeniyet hakkında " özet " bilgilere sahip olabiliyoruz .
Dahası o medeniyetleri görmemize , sahici tarihi eserleri ziyaret etmemize gerek bile kalmıyor belki de .
Başka birilerinin elleriyle yarattıkları temsili eserleri esasmış gibi kabullenebilir , o medeniyetlerin var olduğu topraklarda şimdiki zamanda yaşayan insanlar hakkında peşin hükümlere varabiliriz artık .
Bu durum size de , bana olduğu kadar Amerikanvari geliyor mu ?
Eğer geliyorsa Müzede Bir Gece'yi izlediğinizde kendinizi rahatsız hissetme olasılığınız oldukça yüksek .
Eski uygarlıkları sadece klişe taraflarıyla gösterip , sahte ve yönlendirilmiş bir tanışıklık yaratması bir yana , filmin tamamı eski çağlardan beri birbirleriyle savaş halinde olan uygarlıkları bir gecede birleştiren " Amerikalı " sıradan bir adamın başarı hikayesinden ibaret .
Komedi filmi olma iddiasıyla yola çıkan film üzerine sorulması gereken ilk soru , bu iddiasını gerçekleştirip gerçekleştiremediği .
Bana kalırsa filmde , Ben Stiller'ın güldürü potansiyeli yeterince ortaya çıkarılamamış .
Performans gücü , canlandırdığı karakterin kendine has özelliklerinden gelen Ben Stiller , sanki fazlasıyla geri planda kalmış ve Larry karakterinin sıradanlığına yenik düşmüş .
Aslına bakarsanız , Ben Stiller'ın bizi güldürememesine esas neden olan sorun , karakterinin yeterince orijinal olmamasından daha büyük .
Stiller , canlandırdığı karakterin düştüğü komik durumlarda yüz mimiklerini , bakışlarını , zaman zaman aşırı ciddiyetini kullanarak güldürebilen bir oyuncu .
Bu filmde canlandırdığı karakterin içine düştüğü durum olsa olsa can sıkıcı ve tedirgin edici .
Müzedeki tarihi temsillerin bir anda canlanıp Larry karakterine resmen eziyet etmeye başlamaları ve ortamı kaosa sürüklemeleri kahkahalar atarak tadını çıkarmak isteyeceğimiz bir durum yaratmaktan öte , bizleri içinden derhal çıkmak isteyip , " bitsin artık bu adamın çilesi " dedirtecek bir sıkıntıya sürüklüyor .
Yarattığı bu endişeli ruh hali sebebiyle filmi , bir komedi filminden çok absürt bir macera filmi olarak değerlendirmek daha yerinde olur sanırım .
Müzede Bir Gece'de Ben Stiller'ın ismi oyuncu listesinde en başa yazılmış olsa da , Stiller aslında bu filmin başrol oyuncusu değil .
Filmde rol alan yegane oyuncu Amerikan Doğa Tarihi Müzesi .
Farklı mekanlarda çekilen birkaç kısa sahne dışında çoğunlukla müzede geçen filmin , bu mekanda yer alan her malzemeyi suyunu çıkarana kadar kullandığı söylenebilir .
Filmin hemen hemen tek mekanda geçiyor olması , hikayenin macera boyutu ve sürükleyiciliği için oldukça büyük bir handikap .
Filmin bu engeli aşıp , ilgi çekiciliğini koruyabilmesi için devreye , balmumu heykelleri ve maketleri hareket edebilir kılan görsel efektler sokulmuş .
Bu efektlerin , filmi can sıkıcı bir deneyim olmaktan çıkarıp izlenebilir hale getirdiklerini söylemek mümkün .
Fakat hikayenin tek düzeliğini ve içeriksizliğini örtbas edemedikleri bir gerçek .
Hele hele günümüzde çoğu filmin benzer efektlerle süslenip izleyiciye sunulduğu düşünülürse , bu tür numaraların bir filmi , bir anda ilgi çekici yapabilmek gibi bir sihri olduğu iddia edilemez kanımca .
Filmin , görsel efektlerin dışında en eğlenceli kısmı , Owen Wilson'ın canlandırdığı Jedidiah karakteri ile Steve Coogan'ın canlandırdığı Octavius karakteri arasında geçen atışmalar .
Robin Williams'ın en klişe performanslarından birini sergilediği Müzede Bir Gece , esasında Amerikalı sıradan bir adamın dahi içinde büyük işler başarabilme potansiyeli olduğunu kanıtlama çabasında olan son derece yavan bir film .
Amerikalı sıradan yurttaşların balmumundan yapılma minyatür medeniyetleri dize getirdikleri filmde , ' " sahici " uygarlıkları düzene sokma görevi , daha büyük mevkilerdeki vatandaşlara devredilmiş olsa gerek ' diye düşünmemek ise elde değil .
