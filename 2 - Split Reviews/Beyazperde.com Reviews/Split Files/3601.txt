Federico Fellini'nin Sekiz Buçuk adlı filmi , İtalyan sinemasının herhalde doruk noktasıdır .
Fellini'nin kendisi üzerine , neden yaptığı filmleri yaptığı ya da anlattığı kadınları anlattığı hakkında bir filmdir bu .
Sonrasında birçok yönetmen de kendi Sekiz Buçuk'larını yaratmıştır bence .
Aklıma ilk gelen örnek , Woody Allen'ın Deconstructing Harry'si mesela .
Yani sadece İtalyan sinemasının değil , yönetmenlerin kendilerini deşifre ettikleri filmlerin de doruk noktasıdır Sekiz Buçuk .
Şimdi , en başta böyle bir başyapıttan kalkıp Broadway müzikali çıkarma gayretini anlamıyorum ben .
Fakat birileri yapmış bunu zamanında .
Ve müzikal türünün yeniden doğduğu 20'lerin ilk 10 yılını kapatırken sinemaya da uyarlandı Nine .
Önceki sene kaybettiğimiz İngiliz yönetmen Anthony Minghella'nın da son senaryosuydu bu proje .
Yönetmenlik koltuğuna , ilk filmi Chicago En İyi Film dalında Oscar kazanan Rob Marshall oturtulmuştu .
Oyuncu kadrosu Oscar'lı isimlerle doldurulmuş , böylece filme dair büyük bir beklenti oluşturulmuştu .
Ama her yıldızına dengeli bir şekilde vakit ayırmayı dert edinen hangi film başarılı olmuş ki bugüne kadar , Nine olsun ?
Yeni filminin çekimlerine hazırlanırken büyük bir baskı hisseden ve hayatındaki kadınlar arasında bocalayan yönetmen Guido Contini'nin hikayesi , yaratım sürecinin ya da yönetmenin zihninin içine sokamıyor bizi tam anlamıyla .
Ünlü kadın oyuncuların her birine gösterişli müzikal sahneleri yaratmaya öncelik veriyor Marshall .
Ve en azından tiyatro müzikalinde olduğunu bildiğim , Guido Contini karakterinin dramatik sürecini daha sağlam kurmaya yardımcı olabilecek sahnelerden vazgeçiyor .
Filmin dramatik iskeletini , Contini'nin karısı ve metresiyle arasındaki ilişkiler oluşturuyor aslında .
Ve bu arada annesi , çocukluğundan kalan fahişenin hayali ve set ekibiyle ilişkileri destekliyor bu iskeleti .
Tüm bunların arasında tamamen gereksiz bir karakter olarak Kate Hudson'ın canlandırdığı Amerikalı moda yazarı göze çarpıyor .
Hudson'ın " Cinema Italiano " performansı gibi filme hiçbir katkısı olmayan bir iki sahneden kurtulup yerine dramatik odağı güçlendirecek eklemeler yapılsa , ortaya daha eksiksiz bir film öyküsü çıkabilirmiş en azından .
Nine'ın ancak finaline doğru izleyende bir etki bırakmayı başarabildiğini ; bunu da özellikle Marion Cotillard'a ve onun seslendirdiği " Take It All " adlı şarkıya ayrılmış sekansa borçlu olduğunu söyleyebiliriz .
Bu filmden Oscar adaylığı çıkaran tek oyuncu olan Penélope Cruz ise hem çekici hem dokunaklı bir performans veriyor .
Ancak kadrodaki tüm kadınların ortak sıkıntısı , yeterince derinine inilmemiş karakterleri canlandırıyor olmaları .
Ve bir müzikal için dananın kuyruğunun koptuğu nokta !
Nine'ın ( belki " Be Italian " ve Oscar adayı " Take It All " hariç ) tüm şarkıları ve koreografileri son derece zayıf .
Rob Marshall ise Chicago'daki gibi bir enerjiyi yakalamaktan çok uzak .
Dolayısıyla oldukça yavan , etkileyici olmaktan uzak bir müzikal karşımızdaki .
Görüntü ve sanat yönetimlerinin üstün başarısına rağmen , cilası filmi kurtarmaya yetmiyor .
Fellini'nin tutkusunun yakınına bile yaklaşamıyor Nine .
