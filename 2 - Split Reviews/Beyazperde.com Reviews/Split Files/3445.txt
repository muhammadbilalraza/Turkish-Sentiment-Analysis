Doğrudan konuya girmek ve bu filmle ilgili aklıma en çok takılan soruyu sormak istiyorum .
Sıfır Dediğimde adlı filmin jeneriğinde , öykü başlığının altında tam 9 kişinin ismi gözüküyor .
Biri profesör , bir diğeri de doçent olmak üzere en az 3 adet de danışman ismi geçiyor aynı jenerikte .
Filme konu olan hipnoz evreni gibi mevzulara dair çok bilgi ve teori toplanmış , bunlar filme yedirilmeye çalışılmış olmalı .
Ama çok daha basit , temel bir sorun var öykünün kuruluşunda .
Onca insandan hiçbiri takılmamış mı bu soruna , işte bunu merak ediyorum .
Ne mi o sorun ?
Kısaca öyküyü özetlemem gerek size önce .
Aslı , bir resim öğrencisi .
Minyatür sanatına varan bir sohbetlerinde , hocası ona çok eski bir kitap armağan ediyor .
Sonra Aslı o kitapla okuldan çıkıyor , taksiye biniyor ve . sonrası meçhul .
Daha sonrasında ne yaptığını hiç hatırlamayan Aslı , bir de hocasının verdiği kitabı kaybetmiş oluyor o gün .
Ne yapacağını şaşıran Aslı , arkadaşı Nevin'in tavsiyesiyle sıkıntısını atlatabilmek için psikiyatriste gidiyor .
Psikiyatristi Melih de o gün olanları öğrenebilmek için hipnoza başvuruyor .
Ancak deneysel yöntemler ile uygulanan bu seans beklendiği gibi sürmüyor ve Aslı'yı bir tür hipnoz evreninde yaşayan başka bir insanla karşılaştırıyor .
Şimdi sorunlar şuradan başlıyor : Tüm dramatik yapı kayıp bir çantaya yaslanmış ne yazık ki .
İçindeki kitap ne kadar değerli de olsa , bu ne seyirci için filmin iskeletini taşıyacak kadar yeterli bir çelişki , ne de herhangi bir insanın psikiyatriste başvurması için kafi bir sebep .
Hadi diyelim buna ikna olduk , bizi çok daha problemli ikinci bir safha bekliyor .
Aslı en az birkaç saatlik süreç boyunca yaşadıklarını hatırlamadığı için üzgün , tamam .
Ama sonuçta kimseye bir zarar gelmiş falan da değil , sadece bir kitap kaybolmuş .
Ben , bir doktorun , ilk kez karşılaştığı bir hastaya beş dakika içinde hipnoz önermesinin mümkün olduğunu hiç sanmıyorum her şeyden önce .
Bir de bunun üstüne , hipnoz seansının ortasında , hastanın rızası olmadan ve fikri sorulmadan , hastanın ruh sağlığı açısından riskli olabilecek deneysel bir takım yöntemler uygulamaya başlıyorsa , bu doktorun mesleğini yapmaktan derhal men edilmesi gerekir .
Böyle bir şey yaşanamaz .
Film boyunca Aslı'nın başına gelen her şeyden aslında bizzat bu psikiyatrist ve ona göz yuman Nevin sorumludur .
Fakat senaryo ekibinde kimse buna takılmamış sanki .
Her şeylerini bu garip duran çıkış noktası üzerine kurmuşlar .
Filmin en az yarısını kaplayan hipnoz seansı , seyirciye kabul ettirilmeye çalışılan bir mantıksızlık silsilesi olunca da , o film zaten oyunu baştan kaybediyor .
Aslı'nın , sadece herhangi bir yerde çantasını unutmuş olduğu halde neden yaşadıklarını hatırlamadığının açıklaması da yok filmde .
Ayrıca zaten kelimelerle ilgili bir hatayı da düzeltmek istiyorum .
Sıfır Dediğimde , nedense sürekli bu hatayı tekrarlıyor .
Aslı filmin başında okuldan çıktığında yanında bir çantası var ve bir de kitabı içine koyduğu kağıt poşet .
Fakat niyeyse o poşetten hep çanta diye bahsediliyor .
Halbuki Aslı çantasını kaybetmedi , o kağıt poşeti kaybetti .
Gördüklerimiz ile duyduklarımız arasındaki bu çelişki , ağır ağır yürüyen yaşlı bir kadından " Hızla ilerliyordu " şeklinde bahsedilmesi gibi örneklerle de devam ediyor .
Birçok sinemacı adayının her zora geldiğinde " Bilerek yaptım ! " tarzı savunmalara başvurmasına alıştığım için , seyircinin böyle durumlarda pek akıllı yerine konulmadığı fikrine kapıldığımı özellikle belirtmek isterim .
Uzun lafın kısası , diyeceğim şudur ki , çok acemice hatalarla örülü , baştan zayıf kurulmuş bir senaryo var karşımızda .
Son derece didaktik , hipnoz teorilerine dair kimi kör gözüm parmağına , kimi fazla bilimsel diyaloglar acayip sırıtıyor .
Oyunculukların yapaylığı da bu diyalogların başarısızlığını iyice belli ediyor .
Kimi zamansa zaten görüntülerin bize anlatmakta yeterli olduğu durumları , diyaloglar ile tekrarlıyor yönetmen .
Her şeyi en kolay anlaşılır haliyle sunmak sinemada elbette gereklidir .
Ama hikayesiyle ilgili çoğu bilgiyi bize film bittiğinde bile vermeyen , bizi yığınla soru işaretiyle ortada bırakan bir film zaten Sıfır Dediğimde .
Kendi yönetmenliğini David Lynch ile , yaptığı filmi Karanlık Yolculuk ile karşılaştıran bir yönetmen , kendisi ile ilgili beklentilerimizi yükseltiyor .
Dolayısı ile bu yönetmen , aynı filmde , Aslı'nın Caddebostan'daki evine gitmesi gerekirken vapurla Avrupa yakasına geçmiş olması gibi çok net bir şekilde anlaşılan durumları bize bir de diyalogla tekrarlamaya ihtiyaç duyunca fazlaca hayal kırıklığına uğruyoruz .
Ne zaman seyircisinin zekasına ve film izleme alışkanlıklarına güveneceğini , ne zamansa kendisi zekasını ispatlamaya çalışacağını şaşırmış gibi sanki .
Zannedilmesin ki Sıfır Dediğimde neresinden tutulsa insanın elinde kalacak cinsten bir film .
Aslında hakkında söylenebilecek pozitif şeyler de var .
Filmin açılışını yapan ve devamında da zaman zaman karşımıza çıkan bir masal var mesela .
Bir annenin oğluna okuduğu , " 1001 Gece Masalları " ndan bir örnek .
Son derece başarıyla uygulanmış , minyatür geleneğine uygun animasyonlarla süslenen bu sahneler , filmin amaçladığı hipnotik atmosferi yaratmayı da başarıyor .
İnsana , keşke bunca emek vermişken bir animasyon film yapsalarmış diye düşündürüyor .
Bunun dışında , görüntü kalitesi düzgün ve Aslı rolünde rol alan genç oyuncu Damla Tokel kadrodan yüzünün akıyla çıkan tek isim demek ise , filmi gözümüzde kurtarmaya yetmiyor .
Bir insanın kendi kendine filmini " David Lynch 1001 Gece Masalları'nı çekseydi ortaya böyle bir film çıkardı " gibi söylemler ile süslemesi baştan doğru değil .
Ortaya böylesine iskeleti ve entrikası zayıf , diyalogları acemice bir film çıkınca hayal kırıklığı daha büyük yaşanıyor .
Kayıp bir çantayı bulmaya çalışırken , tam olarak açıklayacak kadar bilgi sahibi de olamadığımız bir gerçekliğin içine düşen bu kızcağızın öyküsü , ilgi çekici bir sinema malzemesine dönüşmüyor .
Oktay Kaynarca'nın karakterinin nasıl o hale geldiğinden , Aslı'nın neden hafıza kaybı yaşadığına ; bu iki karakteri ilişkilendirenin ( doktorun sorumsuzluğu hariç ) ne olduğundan , Burgaz Ada'daki bakkal çırağının konuyla bağlantısına kadar birçok noktada hiçbir anlaşılır , somut bilgi de edinemiyoruz .
Daha hala basit öykülerden düzgün sinema filmleri çıkarmak konusunda bile yeterlilik gösterebilmiş bir yönetmen kuşağı aktif olarak mevcut değilken ; bu alanda yeterliliklerini kanıtlayamadan başyapıtlar yaratmaya çalışan iddialı genç yönetmenlerin başarısız denemelerine seyircimiz ne kadar sabır gösterebilecek acaba ?
