Hollywood sinema ve televizyon tarihinde , neredeyse her 10 yıla ( TV filminden dizisine ) 3 ila 5 Küçük Kadınlar uyarlaması denk düşüyor desek yanılmış olmayız herhalde .
Amerikan edebiyatında 19.yy’a tarihlenen , yazar Louisa May Alcott’un ( 1832–18 ) biyografik romanı Küçük Kadınlar ( Little Women ) , 2019’da parlak bir oyuncu kadrosu ile yeniden karşımızda .   
 
Dönemine sadık olarak uyarlanan kostümlü dramanın yönetmen - senaristi Greta Gerwig’in yanı sıra , çekirdek oyuncu kadrosu da genç yaşlarına rağmen pek çok başrole ve adaylığa - ödüle koşmuş oyunculardan oluşuyor . 
 
15 yıldır kamera önünde olsa da , 2010’da Greenberg filmindeki Florence Marr rolüyle dikkatleri çeken , ardından parmak ısırtan Frances Ha performansı ile uluslararası arenada da tanınan Gerwig’in çıtayı Oscar’a doğru yükseltmesi ise kamera arkasına geçmesiyle gerçekleşti .
Yan rollerden Kırmızı Halı’ya yürüyen Gerwig , Lady Bird’den sonra bir kez daha yönetmen - senaristliğe soyunarak , baş rolde de yine Saoirse Ronan ile çalıştığı bir filme imza atıyor .
İster kamera arkasında ister önünde Gerwig’in kadın bir sinemacı olarak , feminist bir duruşu ve söylemi olduğunu söylemek mümkün .
Lady Bird , ödüllere boğulan orijinal bir hikayeydi ; Küçük Kadınlar ise çok tanıdık bir uyarlama .
Fakat , fark etmez Gerwig’in kadını , kadınları resmedişi , Frances Ha’da doya doya yaşattığı , kendi ayakları üzerinde duran kadın imgesini beyaz perdeye taşıma hedefi değişmiyor . 
 
Son filminde de , hikayenin orijinal yapısının da el verişliliği ile baş kadın karakterini , Josephine ( Jo ) March , üstelik 19.yy Amerikası’na fazla gelecek bir söylem ile çevresindeki kadınlardan birkaç tık yukarı çıkartmayı başarıyor .
Jo’nun ekonomik bir garanti olarak görülen –ki muhafazakarlar açısından günümüzde de değişen fazla bir şey yok - ‘evlilik müessesine’ karşı tutumu , yeteneğini ile kendi parasını kazanan , ailesini geçindirmeyi hedefleyen genç bir kadın portresi çizmesi tam da Gerwig’in kalemine yakışan ; bir o kadar da güvenli sularda , steril bir çerçeve . 
 
“Öfkeni yarına taşıma” veya” “Hayat kız kardeşine kızgın olmak için fazla kısa” gibi klasik bir edebi uyarlama seyrettiğimizi sık sık hatırlatan cümlelerle süslenen bu ‘hafif light feminist çerçeve’ , Saoirse Ronan , Emma Watson , Florence Pugh , Eliza Scanlen’in sırtladığı dört genç kadın oyuncunun performansı ile destekleniyor .
En İyi Kadın Oyuncu dalında 3. Oscar adaylığını alan Ronan’ın yanı sıra filmin bizce parlayan esas yıldızı , Midsommar filmindeki performansı ile başımızı döndüren Florence Pugh .
Pugh ailenin ‘en düzgün kızı’ ( ama bir o kadar da Jo ile takışan kardeş olan ) Amy March performansının altından kalkıyor ; filmografisine de ilk Oscar adaylığını yazdırıyor .
Laura Dern , ailenin direği Marmee olarak yine çok güçlü bir anne ;   Meryl Streep ise March Hala olarak seksen küsurüncü rolünde yine şaşırtmıyor ; her iki deneyimli oyuncu da bu genç ve küçük kadınlara beyaz perdede destek olmak için orada sanki . 
 
Filmin 6 Oscar adaylığı arasından bileğinin hakkıyla uzanarak çekip aldığı En İyi Kostüm Ödülü ise yapım tasarımı açısından filmin gerçekten en güçlü yönü olarak karşımıza çıkıyor .
Daha önce Anna Karenina ( 2012 ) ile ilk Oscar heykelciğini evine götüren Jacqueline Durran , Küçük Kadınlar ile kostümlü dönem dramasının marka ismi olduğunu resmi olarak kanıtlıyor . 
 
Bu yıl 14 Şubat’ın Cuma gününe denk gelmesi ile birlikte vizyon , her zamankinden daha da çok yerli - yabancı romantik yapımlarla bezenmişken , Küçük Kadınlar ( Little Woman ) özellikle kadın seyirci kitlesini hedefleyerek gösterime giriyor .
Sevgili ile de seyredilir tabii ama daha ziyade ‘kız kardeşler aşkına’ vizyonda seyircisini bekliyor …
