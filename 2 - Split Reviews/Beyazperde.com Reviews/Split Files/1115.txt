Bir sinema eseri seyirci tarafından beğenilirse , devamını çekiyorlar .
Yapıt iyi fakat teknik eksiklikler tatmini düşürüyorsa , bir zaman sonra , aynısını teknik anlamda güçlendirip çekiyorlar .
Yapıt tutmadı mı , yeniden çevrimini yapıyorlar .
Bunun sanatsal yaratıcılık sorunundan kaynaklandığını sanmak yanlış olur .
Bu bilinçli bir yapılanmanın doğal sonucu ve giderek organik bir Amerikan Sineması vücuda getirme çalışmasının / çabasının bir ayağı .
Sanki bu adamlar tüm eserlerini birbiri ile ilişkilendiriyorlar .
Hatta daha da ileri gidip , Hollywood dışı üretimleri , sanatçıları ve çalışanları da kendi sinemaları ile ilişkilendiriyorlar .
Şimdi karşımızdaki Mumya Evi , 1953 versiyonundan oldukça farklı olmasına rağmen niye adı aynı ?
Kahramanın adı niye Vincent ?
Bir çeşit devam olasılığına yeşil ışık yakılmasının sebebi ne ?
Niye popüler kültürün yapıtaşları bir bir karakterlere işlenmiş ?
Mumya Evi'nde , ismi lazım olmayan zâtın işi ne ?
Niye soyunuyor ?
Çağımızı sürükleyen postmodernizm , acımasız bir kopukluk değil aksine sinsi bir birleştiricilik yaratıyor .
Bir zamanlar önemli bir kişi önemli bir söz söylediyse , o söz halâ kullanılıyor ama anlamında değişiklik yaratan bir yorumlamaya maruz bırakılarak .
" Kötü taklit aslını yüceltir " desek bile bu sinema pişkin pişkin sırıtacak .
Öyle ya da böyle ağına düşmekten kurtulmak zor .
Ama söylemeden geçemeyeceğim : De Toth'un 650 bin dolara mal olan 1953 versiyonu , bu 43 trilyonluk 2005 yeniden - çevriminden çok daha güzeldir .
İşte bu durum işletmeciliğin satış - pazarlama kısmında sıkça kullanılan bir taktiktir .
Bir galeriye araba almaya gidersiniz .
Size gösterilen bir arabayı alayım mı almayayım mı diye düşünürken , satıcı size başka bir araba gösterir ve " bu daha iyidir " der. Şimdi sorun yapısal bir dönüşüm geçirmiştir .
Artık bunu mu alayım öbürünü mü diye bakmaya başlarsınız .
Kanımca , Hollywood'un tuzağı budur .
O yüzden bir yeniden - çevrim yapımının eski versiyonun da haklarını satın almış olmasına , giderek daha fazla rastlamamız tesadüf falan değildir .
Amerikan toplumunun yaygın değerlerini , yaşam biçimlerini temsil eden karakterlerin sırayla katledildiği , popüler müziklerin , popüler sporların kısacası popüler olan ne varsa hemen hepsinin adının geçtiği , kullanıldığı Mumya Evi ; muhterem ve aynı zamanda muhteşem oyuncunun ölüm sahnesi hariç çarpıcı bir sahnesi olmayan sıradan bir seyirlik .
Fakat 30 milyon dolarlık bütçeye ulaşan tüm Hollywood yapımları " izlenebilirlik / seyir edilebilirlik " payesine erişirler .
O yüzden " izlenebilir " demek belki de hakaret olur .
Bu bütçeyle çekilmiş tüm yapıtlar için ; " çekilmeseydi sinema dünyası ya da sinemaseverler ne kaybederdi " diye sormak lazım gelir .
Devasa bütçelere sahip eserleri başka bir yaklaşımla ele almak gerekir .
Örneğin ; Yüzüklerin Efendisi'ni veya Yıldız Savaşları'nı izlediğiniz zaman sanki " sinema " bizim bu eserleri görebilmemiz için yaratılmış gibi gelir .
Bir görsellik , bir derinlik hissi verirler .
Sanatın amacını ilahî bir hoşluk yakalama çabası olarak gördüğümüzü varsayarsak , bunlar üzerine düşeni fazlasıyla yapmışlardır .
Büyük prodüksiyon Cennet'in Krallığı , Godard'ın minimalizmle yoğurduğu Müziğimiz'in anlattığı olguları duyurmaya çalışmıştır örneğin .
Bir düşünce aktarmayan ya da bir his yaratmayan sanatın değeri nedir ?
Bu açıdan bakıldığında , Mumya Evi'nde oyunculuk mu var ?
Müzik mi var ?
Görsellik mi , teknik üstünlük mü , fikir mi ?
Hiçbiri yeterli ölçüde yok .
Peki ne var ?
Popüler bir ikonun pornosunu kaçıranlara bir adet teselli ikramiyesi .
