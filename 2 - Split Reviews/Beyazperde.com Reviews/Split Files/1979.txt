" Gençlik ( Youth ) " adlı estetik hazzı nasıl anlatmalı ?
Acaba giriş tümcesi , Orson Welles'in tüm dünyanın yinelediği ünlü lafı , " delikanlı sen yaşlılığın ne olduğunu bilmiyorsun ama ben gençliğin ne olduğunu biliyorum " olabilir mi ?
Ancak .
Paolo Sorrentino'nun , duyguların çapraşıklığını , hayatın şaşırtıcı deneyimlerini ve mutlak gerçek olan ölümle ' ilişkinin ' hayatlara vuran gölgesini hikayelerine nakşetme ustalığını düşündüğümüzde , bu tümce yetersiz kalır .
Belki bir çıkış noktası olabilir ama o kadar ! 
Sorrentino , evrenin belki de en tuhaf armağanı olan hayat yolculuğundaki anlamsızlıkların anlamlarına ve kısa mutluluk anlarına dair en görkemli keşfine , bir önceki filmi " Muhteşem Güzellik " te ( La grande bellezza ) başlamıştı .
Üstelik bu hikayesini , tarih boyunca yüz milyonlarca yolculuğu damıtmış , bilge , çılgın ve güzel şehir Roma'ya adamıştı .
Şimdi ise , Avrupa'nın damı kabul edilen Alpler'in İsviçre bölümünde , saflığı , arınmayı , sessizliği vaat eden bir dinlenme ve sağlık merkezi olan otelde insanları farklı anlamlarda ' çırılçıplak bırakıyor ' .
Burada , tazelenmek için çıplak bedeninizi suyun mucizevi gücüne teslim ederken , ruhunuzun da en mahrem bölgelerini savunmasız duruma getiriyorsunuz . 
Yönetmen , iki ana karakterini inşa ederken , onların en yakınındakilerden başlayarak düzinelerce ayrıksı ve muamma insan tipini sergiliyor .
Tipler ve eylemleri , her planı dondurup inceleyebileceğiniz , derinlikli bir gözlemle elde edilmiş , sanki bir ressamın incelikli fırça darbeleriyle çizilmiş tablosundan ayrıntılar gibi ( Fellini'nin tipler galerisine saygıyla ) .
İşte , aynı zamanda müstakbel dünür olan Fred Ballinger ( Michael Caine ) ile Mick Boyle'un ( Harvey Keitel ) , bu yaşlı iki adamın iç muhasebe defterlerini ister istemez açacakları hikayeleri , bu tablonun ana temasını oluşturuyor . 
 " Basit Şarkılar " ın ( Simple Songs ) bestecisi , değerli orkestra şefi Fred kesinlikle emekli olmuş ve Büyük Britanya Kraliçesi'nin son bir konser yönetme teklifini getiren elçisini bile reddediyor .
Mick ise tam tersi bir heyecanla , genç ekibiyle birlikte son senaryosunu yazıyor ; yöneteceği bu veda filminin , dobra , ağzı bozuk fakat en büyük aktrislerden Brenda Morel ( Jane Fonda ) sayesinde sinemaya damga vuracağına inanıyor . 
Biri enerjisinin fişini çekmiş , diğeri amatör ruhunu muhafaza ederek gençlerle fikir jimnastikleri yapan iki yaşlının duygu dünyasını saran gelişmeler , onları fikren ve kalben zorlayacaktır . 
Sorular tabii : Bu otel , yeni rolü için kampa girmiş genç oyuncu Jimmy Tree'nin ( Paul Dano ) işaret ettiği gibi ' korkuların değil tutkuların ' kabardığı ve yaşamın finaline doğru giderken geriye sadece duyguların kalacağı bir son durak mıdır ?
Bir gün , aynen Fred'in kızı Lena ( Rachel Weisz ) gibi , fena halde ihanete uğrayıp kandırıldığınızda ve yalnız kaldığınızda , bu tuhaf hayat yolculuğu bir umut ışığı sunar mı size ?
Peki , umut sadece gençlikten mi beslenir ? 
Diri bedenlerden , coşkudan , dünyanın hafif , neşeli , umursamaz hallerinden çağıldayarak iki yaşlının gözeneklerinden sızan ve anılarını kamçılayan genç olma halleri perdeden yayılıyor .
Ve kuşkusuz , hayat yolculuklarının büyük bölümünü tamamlamış olanların kalplerini sızlatıyor .
Ancak , yönetmen son sözünü finalde söylüyor ; David Lang'ın bestelediği , Oscar adayı olan şarkı " Simple Song #3 " , Güney Koreli koloratur soprano Sumi Jo'nun sesi ve yorumuyla evrenin / zamanın belleğine kaydedildiğinde .
Yineleyelim : Geriye kalan duygulardır !
Ebedi gençlik ise , sadece duygularda yaşar !
