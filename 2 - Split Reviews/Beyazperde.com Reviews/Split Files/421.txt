“Mine” adlı filmin yakında vizyona gireceği söylenince , hayda dedim kendi kendime , Türkan Şoray , kendi kanunlarını yine mi yıkacak ?
Şimdilerde pek moda ya , eski filmleri ya restore ediyorlar , ya yeniden gösterime sokuyorlar , işte o hesap .
Memleketimizin boşluğu dolmaz yönetmenlerinden Atıf Yılmaz’ın 1982 tarihli Mine filmiyle , geçen sene çekilen bu Mine’nin alakası yokmuş .
Hatta ve hatta , bu taze Mine , yerli de değil , bildiğiniz ecnebi işiymiş .
Mine de , kadın ismi değil , insanın yarattığı en tehlikeli belalardan mayın imiş .
Hani askerlerden çok , sivilleri katleden , sakat eden , savaştan çok , barışta hayatı zindan eden …
Peki , bu kişisel karışıklığımın , zorlama tarifinden çıkıp , filme geçeyim ve kendi kendime sorayım , ne anladın bu yapımdan ?
Kısa film olacak şeyleri , asla uzatmamak gerektiğini , sündürdükçe süründürdüğünü , etkisini yitirdiğini , mesajını kaybettiğini , yine ve yeniden ve bir kez daha …
El insaf , 10 dakikada anlatılacak meramı , 106 dakikaya çekiştirmek de neyin nesidir ?
Olmamış , olamamış bir proje bu , üstelik mayın , bomba vesaire üzerine çekilmiş ve iyi kotarılmış pek çok yapım varken bu deneme , vasatı aşamamış , çöldeki suikast timi askeri gibi mayına basmış , cellatken kurban , avcıyken av olmuş , ne yazık ki …
Evet , Tarafsız Bölge , Ölümcül Tuzak , Mayın Ülkesi ve diğerleri varken , Mine , gereksiz olmuş ya , her neyse , sonuçta her şeyin bir alıcısı var , tür filmlerini seveni var , savaş yapıtlarının tiryakisi bile var .
Ha , bu savaş karşıtı bir film değil , aslında tam olarak savaş filmi de değil ( bol bol çatışma bekleyenler , hüsrana uğrar ) savaş psikolojisi üzerine , getirdiği yıkım üzerine , yarattığı tahribat üzerine bir yapım , onu da baştan söyleyeyim .
Fizik kurallarıyla örtüşmeyen , imkansızı tetikleyen , yok artık dedirten şeyler , serap görmek demekse tamam , ancak bir insanın dayanma gücü bellidir , filmi uzatmak adına kanırtmanın kimseye bir faydası yok .
Filmi yazan ve yönetenler , Fabio Guaglione ve Fabio Resinaro …
Bir ekip olarak sinema yolculuklarına başlayan ve devam eden iki İtalyan arkadaş , bu ilk uzun metraj kurmaca filmlerinin hatalarından ders aldılarsa , ne ala !
Başroldeki Armie Hammer dışında , Annabelle Wallis , Tom Cullen ve Clint Dyer’in de rolleri var .
Son yıllarda kariyerinde sıçrama yaratan Hollywood ünlüsü Armie Hammer , Mine’da , filmi sırtlamaya çabalıyor , kendisi , tekinsiz çöl ve de serseri mayın sacayağında , zaten gerisi ara sıcak , gerisi meze …
Deniz piyadelerinin keskin nişancılarından Mike Stevens , Kuzey Afrika’daki başarısız suikast girişiminin ardından , gözcüsü olan arkadaşıyla birlikte , çöle kaçarak kurtulmaya çalışır .
Gecesi buz kesen , gündüzü yangın yerine dönüşen vahşi kum krallığı , zaten başlı başına büyük tehdit ve tehlikeler barındırırken , bölgede yaşanan sayısız savaş yüzünden , bir de üstüne devasa mayın tarlasına dönüşmüştür .
Kum fırtınası , yırtıcı hayvanlar , susuzluk , açlık , sıcak , soğuk derken , hop bir de mayınlar çıkar karşılarına , sonrası fena , çok fena …
Arkadaşını da kaybeden Mike , yardım gelene dek , tam 52 saat dayanmak , yaşama tutunmak zorundadır .
Savaş aygıtına can veren , canıyla da sınanacaktır elbette …
Hani Neşet Ertaş’ın türküsünde söylediği gibi ; “Kendim ettim , kendim buldum , gül gibi sararıp soldum , eyvah ! ”
