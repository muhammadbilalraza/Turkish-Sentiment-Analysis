Sosyal medya ne kadar iş hayatımızın merkezine oturduysa , aynı etkiyi ilişkilerimizde de gösteriyor .
Eskiden birinden hoşlandığımızda , ortak tanıdık bulmaya çalışır , kimdir necidir ona sorardık .
Şimdi ise Facebook’u açıyor ve o kodlardan oluşan mavi beyaz sayfalardan o kişiyi tanımayı umuyoruz .
Peki sosyal medyadaki profillerimizdeki biz , gerçekten ne kadar biziz ?
Bir de aşk uğruna ne kadar değişebiliriz ve bu değişime ne kadar katlanabiliriz ?
Oyuncu olarak tanıdığımız Justin Long’un ilk senaristlik deneyimi ( kardeşi ile birlikte ) olan Aşka Dair , yukarıda sorduğum soruların cevaplarını arıyor .
Popüler filmleri kitaplaştıran bir uyarlama yazarı olan Sam , ikili ilişkilerde başarısız , kendine pek de güveni olmayan , genç bir adam .
Kendi kitabını yazmak isterken aradığı ilhamı bir türlü bulamazken , barista olarak bir kafede çalışan Birdie ile tanışıyor .
O günden sonra da kendi hikayesini yazmaya başlıyor .
Birdie , hippi bir ailenin , özgür ve entelektüel diyebileceğimiz zevklere sahip kızı .
Sam’den de hoşlanıyor .
Çünkü Sam , Birdie’nin hoşlandığı her şeyden hoşlanıyor .
Elbette bunu da onun Facebook profilini takip ederek yapıyor .
Fransız mutfağı kursları , gitar ve judo dersleri , bourbon içmeler , bir takım kitaplar , müzikler derken , Sam Sam olmaktan çıkıp Birdie’nin hayalindeki adam oluveriyor .
Ama nereye kadar ?
Gayet başarılı bir çıkış noktasına sahip olan Aşka Dair , Facebook’un insan ilişkilerindeki etkilerini ortaya koyabilecek , düşündürücü bir film olabilecekken , maalesef bir anda sıradan bir romantik komedinin sularında yüzmeye başlıyor .
Bizim hevesimiz kursağımızda kalırken , Justin Long da ilk senaristlik deneyiminde sınıfta kalıyor ( gerçi yalnız değil ) .
Peki ya oyunculuk ?
İşin o tarafı da pek yüzümüzü güldürmüyor .
Zira gayet soğuk oyunculuklara şahit oluyoruz film boyunca .
Filmde konuk oyuncu olarak yer alan Sam Rockwell , Vince Vaughn , Brendan Fraser , Sienna Miller ve Peter Dinklage gibi isimlerin de pek katkısını göremiyoruz .
E artık bu noktada yönetmen Kat Coiro’dan da bahsedebiliriz .
Aşka Dair yönetmenin üçüncü uzun metrajı , ancak gönül rahatlığı ile söyleyebilirim ki ; senaryosunu da kendi yazdığı ilk uzun metrajı olan Life Happens , çok daha sıcak ve ayakları yere basan bir filmdi .
Kimlik arayışı , kendin olmak , maskeler , iletişimin günümüzde geldiği nokta gibi ilginç olabilecek fikirlerin kıyısında gezen , ancak bunlardan uzaklaşıp klişe bir romantik komedi olmayı tercih eden bir filmle karşı karşıyayız .
Aşka Dair için beklenmedik hiçbir şey ile karşılaşmayacağınızın garantisini verebilirim . handekara . com
