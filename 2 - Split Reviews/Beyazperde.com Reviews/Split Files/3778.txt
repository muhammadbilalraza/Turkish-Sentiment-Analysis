Ang Lee'nin eşcinsel bir aşk hikayesini dile getirdiği bol ödüllü filmi Brokeback Dağı'nın temellerini Düğün Yemeği ( The Wedding Banquet ) ile atmış olduğunu söyleyebiliriz .
Tür ve anlatım biçimi açısından birbirlerinden oldukça farklı gözüken bu iki Ang Lee filminin bir noktada birbirlerine kenetleniverdikleri açıkça belli oluyor .
Ang Lee farklı karakterler ve farklı atmosferler ile donatıp , 12 yıllık bir arayla çektiği her iki filminde de aslında kalıplaşmış toplumsal rollerin insanlar üzerinde ne gibi baskılara neden olduğunu irdeliyor .
Düğün Yemeği , sevgilisi Simon ile birlikte Amerika'da yaşayan Tayvanlı Wai - Tung'ın traji - komik öyküsünü anlatmakta .
Filmde , eşcinsel kimliğini ailesinden gizlerken bir yandan da anne - babasının " niçin evlenmiyorsun " sorusunu sürekli geçiştiren Wai - Tung , Simon'ın aklına uyup , bir plan yapıyor .
Yeşil kartı olmadığı için sınır dışı edilme tehlikesi ile boğuşan kiracıları Wei - Wei , Wai - Tung ile kağıt üzerinde bir evlilik yapmayı kabul ediyor .
Bu plan ışığında hem Wai - Tung'ın ailesinin oğullarının mürüvvetini görme hayalinin gerçek olacağı hem de Wei - Wei'in sınır dışı edilmekten kurtulacağı düşünülmekte anlayacağınız .
Ancak Wai - Tung'ın ailesinin düğün için Tayvan'dan Amerika'ya gelmesi bir çuval inciri berbat ediyor .
Filmdeki her karakter o dakikadan sonra farklı bir rol üstlenmekte ve bu durum " The Wedding Banquet " in film içinde film havasına bürünmesine neden olmakta . Wai - Tung , film içinde oluşan bu yeni filmde , anavatanına bağlı , çalışkan , düşünceli , heteroseksüel yani ' hayırlı ' bir evlat rolü üstlenmekte .
Bu haliyle doğduğu andan itibaren toplumun kendisi için biçtiği rolün zaten bu olduğunu kabul ediyor sanki .
Bu yüzden de esas kimliği ne olursa olsun kendi kendisini hayatının sonuna kadar hep bu ' hayırlı evlat ' kalıbının içinde yaşamaya mahkum ettiğini hissettiriyor aslında .
Filmde , Ang Lee'nin karakterlerin iç çatışmalarını arka plana itip , öykünün komedi yanına ağırlık verdiğini söyleyebiliriz .
Bu tercihin filmi kolay anlaşılır ve çabuk tüketilir yaptığı bir gerçek .
Yine de hikayenin satır aralarına göz attığınızda karşınıza ciddi toplumsal eleştirilerin çıkması da kaçınılmaz .
Ang Lee yeri geldiğinde , Wai - Tung'ın Wei - Wei ile yaptığı uydurma evliliğin aslında içine Simon'ın da katan üç kişilik bir evlilik olduğunun altını öyle güzel çizmiş ki bu vurgu filmdeki kimlik - konum değişimlerine oldukça eleştirel bir yön katmış .
Buna ilaveten , Düğün Yemeği özellikle içerisinde barındırdığı düğün sahneleriyle de dikkat çekmekte .
Film , bu sahneler ile tıpkı Eat Drink Man Woman'da olduğu gibi kimi ideolojileri ve davranışları tabu olarak kabul eden Çin toplumunun içine kapanık yapısını inceden inceye eleştiriyor .
Amerika'da yaşayan Çinlilerin katıldığı Wai - Tung ve Wei - Wei'in düğününde özellikle gençler alkolün ve eğlencenin etkisiyle kendilerinden geçiyorlar .
Ang Lee , bu düğün sahnelerinde gençlerin eğlencenin dozunu kaçırışlarını , konuşmaların ve bağırışların yoğunluğunu , sahnelerin hareketli kurgusuyla başarıyla gözler önüne sermiş .
Gençlerin arsızlığa varan bir eğlence düşkünlüğü ile kendilerini kaybettikleri izleyiciye olduğu gibi hissettirilmiş .
Hatta Ang Lee , bu sahneleri sadece göstermekle yetinmemiş .
Kendisi de düğüne gelen konuklardan biri kılığına girip , doğrudan kameraya bakarak düğünde izlediğimiz bütün bu çılgınlıkların Çin'de cinsel güdülerin yıllar yılı bastırılmış olmasından ileri geldiğini öne sürmüş .
Filmi izlerken Ang Lee'nin Çin toplumu hakkında yaptığı bu eleştirinin Türk toplumu için de geçerli olduğunu düşünmemek elde değil .
Türk toplumunda yetişmiş bir izleyicinin Wai - Tung'ın ' hayırlı evlat ' kimliğine bürünmek için gösterdiği çabaları izlerken kendisini bu karaktere yakın hissetmemesi olanaksız .
Filmde kendisini ve cinsel kimliğini açıkça ifade edemeyen Wai - Tung'ın üzerinde hissettiği aile baskısının bizim toplumumuzda da şiddetle duyumsandığı bir gerçek .
Gerçi Ang Lee , birçok filminde olduğu gibi bahsedilen bu baskıyı gerek sinema dili , gerek karakter tahlilleriyle her zamanki gibi evrenselleştiriyor .
Bu durumda farklı kültürlerle yoğrulmuş birçok sinema izleyicisinin kendisini Wai - Tung'a yakın hissedeceğine kesin gözüyle bakabiliriz .
Düğün Yemeği , Ang Lee'nin üzerimize yapışan toplumsal roller , belirli bir kalıbın içine girebilmek için gösterilen trajik çabalar ve aile ritüelleri üzerine çektiği etkileyici bir film .
Ang Lee sinemasının temel taşlarından biri niteliğindeki Düğün Yemeğ'nin yönetmenin güncel çalışmalarını daha iyi anlayabilmek için izlenmesi gereken bir film .
