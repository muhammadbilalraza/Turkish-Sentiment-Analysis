Türk korku sinemasını “Dabbe’den öncesi ve sonrası” diye ikiye ayırmak mümkün .
2005 yılında , o zamana kadar çekilmiş yerli korkuları ( asla sinemada gösterilmemiş ucuz video işlerini saymazsak ) saymak için bir elin parmakları yetiyordu .
Sonra Hasan Karacadağ geldi ve Kairo ( Pulse ) replikası ilk Dabbe filmi ile Türk sinemasında yeni bir alt tür yarattı : Cin korkusu ! 
Dabbe iyi bir film olmamakla birlikte çok doğru bir çıkış noktası yakalamıştı ama bu türde benim asıl dikkatimi çeken filmler hep Alper Mestçi’den geldi .
İlk Musallat filmi beni çok umutlandırmıştı ancak  Mestçi’nin ilgisi her zaman korku türüne olmadı .
Alper Mestçi beni bu konuda çok şaşırtan bir sinemacı …
Çektiği komedi filmlerinde orijinal bir şey yakalayamıyorum , beğenmiyorum ve bunu eleştirilerimde dile getiriyorum ancak söz konusu bir korku filmi olunca , Alper Mestçi asıl gücüne kavuşuyor .
Bunu bir kez daha gördüm . 
Siccin , Alper Mestçi’nin son filmi …
Yönetmen , bir kez daha Türkleri korkutanın ne olduğunu bilerek yola çıkıyor .
Bir Asya ve doğu topluluğu fertleri olarak kurt adamlar , vampirler fantastik olarak keyif verse de asıl korktuğumuz şeyin doğaüstü fenomenler ve özellikle de cinler olduğu çok açık .
İnsanlara musallat olan cinler , ifritler ekmeği bundan sonra da yenecek bir korkutma figürü olarak karşımızda . 
Siccin , büyünün uygulama kısmına yoğunlaşıyor , iyi de yapıyor .
Genelde bu sekanslar “haydi tamam” diyerek geçiştirilir ancak bu kez büyü yaptırma ritüeli en başından , sonucuna kadar usta işi sekanslarda gösteriliyor .
Böyle olunca da perdede “çarpılan” birini gördüğünüzde çok daha fazla etki alıyorsunuz .
Tebrikler ! 
Alper Mestçi , sadece iyi görüntüler yakalamak ve bunları sıkıcı olmayan - hatasız bir kurguda birleştirmekle kalmamış , “ses” meselesine özellikle yoğunlaşmış .
Ezan sesini onun kadar iyi kullanabilen bir korku filmi yönetmeni yok , sekanslar arasında kurduğu ses köprüleri de filme bütünlük katıyor . 
Filmin sıkıntısı yok mu , var elbette …
Sürpriz final çok da sürprizli değil , iyi bir korku filmi meraklısının kolayca tahmin edebileceği türden ve biraz erken geliyor .
Hikaye giriş ve gelişme için harcadığı çabayı finali çabukça bağlamak adına heba ediyor , bir 10 dakikaya daha ihtiyaç varmış . “Keşke” dediğim başka bir şey de şu oldu ; cast biraz daha geniş tutulabilseymiş , hikaye o karakterlere de yayılabilseymiş fena olmazmış .
Meselenin bu kadar sınırlı bir çevre içinde yaşanması dehşeti azaltıyor ama burada bütçeyle ilgili zorluklar olduğunu tahmin ediyorum .
Siccin ekibi elinden gelenin en iyisini yapmış . 
Filmin oyunculukları genel anlamda başarılı .
Fettan teyze kızı ve onunla iş pişiren baba karakterlerini oynayan oyuncular “Samanyolu TV oyunculuk akademisinden mezun” gibi dursalar da oyunu mahvetmiyorlar .
Bahtsız anneyi oynayan Pınar Çağlar Gençtürk ve küçük kör kız Merve Ateş çok iyi …
Filmin yükü de onların üstünde zaten .
Basın gösteriminden çıkarken herkes birbirine “küçük kız gerçekten kör mü ? ” diye soruyordu . 
Yönetmen Musallat’larda denediği stili artık iyice ustalaştırmış , sadece “çarpılma” sekanslarıyla değil her anıyla ürküten bir film çıkarmış ortaya .
Şunu söylemek yanlış olmayacaktır ; Siccin , şimdiye kadar çekilmiş en iyi cin korkusu , bu türden hoşlanmayanların bile bayılacakları bir film .
Efektler , makyajlar usta işi .
Atmosfer sağlam !
Ben çok beğendim , dileğim Alper Mestçi sadece korku filmi çeksin çünkü bu alanda çok yetenekli …
Mutlaka sinemada izleyin ! 
murattolga@gmail.com – twitter . com / murattolga
