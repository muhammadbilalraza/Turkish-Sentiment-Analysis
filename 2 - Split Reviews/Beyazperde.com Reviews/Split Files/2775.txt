Popüler Amerikan sinemasının neredeyse her filmde alttan alta işlediği bireyin gücü ve azmin zaferi teması bu kez gerçek bir hikayeden yola çıkan Stronger’la önümüze düşüyor . 
Film , ABD'nin Boston kentinde her yıl düzenlenen bir maraton koşusunun bitim noktasında , 15 Nisan 2013 tarihinde yerel saatler 14.49'u gösterirken gerçekleşen , 3 kişinin ölümü ve 200'den fazla kişinin yaralanması ile sonuçlanan bombalı saldırıyı ve bu saldırıda iki bacağını birden kaybeden Jeff Bauman’ın sonraki yaşamını seyirciye gösteriyor .
Başrol oyuncusu Jake Gyllenhaal’un dediği gibi yine bir süper kahraman filmiyle karşı karşıyayız ancak bu kez çizgiromanlardan fırlamış kostümlü biri yerine bacakları olmayan sıradan biri . 
Peki , bu çaba işe yarıyor mu ?
Jeff Bauman’ın yazdığı kitaptan yola çıkan filmin aynı zamanda yapımcısı olan ve başrol Jake gyllenhaal’un amacı belli ; kendisine en iyi oyuncu Oscar’ını getirecek bir rol oynamak .
Akademi üyelerinin zihinsel ya da bedensel arazları içeren performanslara düşkünlüğü göz önüne alındığında Stronger bu iş için biçilmiş kaftan .
Oscar’a ayarlanmış filmlere de alışığız artık .
Sırf bu yüzden filmin tonunun gişeye göre değil de ödüle göre ayarlandığını da iddia edebilirim .
Bu yıl izlediğimiz bir başka Boston saldırısı filmi olan milliyetçi Patriots Day’den farklı olarak daha derin , daha içsel bir yolculuk .
Tek bir kişiye ve onun dramına odaklanıyor .
Film bu anlarda oldukça başarılı .
Filmin başkarakteri ¨ne yani , bacaklarımı kaybettiğim için kahraman mı oldum¨ diye soruyor ve medya gazıyla gelen toplum maskotluğunu kaldıramıyor .
Bir süre kendi dramının zavallılığını yaşıyor ve sonunda yeniden ¨biri¨ olabilmek için çabalamaya başlıyor . 
İşte filmin tökezlediği an da bu kırılma noktası .
Kitaptan uyarlanan senaryo , zavallıyı kahramana dönüştürürken başta giyindiği kıyafeti çıkarmaya başlıyor ve nihayetinde elimizde Hollywood mamullerinden çok alışık olduğumuz o klişeler yumağı kalıyor .
Bildik bir şekilde ilerleyen filmin finali de şaşırtmıyor ve elimizde kala kala güçlü bir oyunculuk gösterisi kalıyor . 
Ulus travmalarını film yapmak her ülkenin sinemacılarının düşkün olduğu bir alan ama Hollywood bunu daha çok seviyor .
Stronger hedefi ıskalamış bir iş olsa da , en azından ilk yarısıyla 70’lerin Vietnam sonrası travmalarına yakın düşüyor . 
Stronger , yaşanmış hikayelerden , azmi yücelten dramalardan hoşlanan seyiriciyi etkileyebilecek bir yapım .
Keşke başladığı gibi bitebilseydi .
Başrol oyuncusuna bir Oscar heykelciği getirmese bile aday göstereceği muhakkak .
Sinemada izlemek için yeterli bir sebep mi ?
Neden olmasın , kostümlü süper kahraman filmleri sağanağında sıradan insanların kahramanlık hikayelerini izlemek daha da ilginç olabilir . 
murattolga@gmail.com
