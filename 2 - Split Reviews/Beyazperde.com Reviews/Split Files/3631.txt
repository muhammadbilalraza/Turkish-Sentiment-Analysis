Nerden başlasam ?
Nasıl anlatsam ?
İlk sahneden başlayayım en iyisi .
Film , 1908 İstanbul'unda açılıyor .
Bir grup Yahudi elçi , Abdülhamit'e Filistin toprakları karşılığında bir teklifte bulunuyor ve sert bir ret cevabıyla karşılaşıyorlar .
Ama sizin gözünüz , Altan Erkekli ve sahnedeki diğer oyuncuların dikkat dağıtacak kadar belirgin takma sakallarından başkasını göremiyor bu sahnede .
Ve ister istemez şöyle düşünüyorsunuz : Bir yönetmenin gönlü , filminin açılış sahnesinin bu uyduruk takma sakallarla çekilmesine nasıl razı olabilir ?
Yönetmen dediğin , böylesine bariz ve vahim bir noktada bile bir kontrol mekanizması geliştiremiyorsa , sette ne yapmaktadır ?
Bu örnekte , çarpık kadrajlar yapmaktan başka .
Miras , Teşkilat - ı Mahsusa uzantısı bir istihbarat örgütünün , Musul - Kerkük bölgesindeki çıkarlarımızı korumak için giriştiği maceraları anlatıyor diyelim kısaca .
Bütün bunlar üzerinden her türlü yabancı düşmanlığını , şovenizmi , seyirci çekeceğini ( ve ağlatacağını ) düşündüğü damardan şehit edebiyatını sömürüyor .
Her şeyiyle samimiyetsiz bir film olduğunu söyleyelim öncelikle ve seyrederken bizi kahkahalara boğan sinemasal nitelik ( sizlik ) lerine girelim hemen .
Hani gerçekten ölçülü bir şeyler yazmak çok zor karşımızdaki filmle ilgili .
Türk oyuncuların feci aksanlarla canlandırdıkları İngiliz ajanlarından , Hintli işadamlarından mı bahsedelim ; yoksa Beykoz veya Ümraniye taraflarından çeşitli mekanların altına " Hindistan " falan yazmakla bizi kandıracaklarını düşünen yönetmenlerden mi ?
Yönetmenler dememizin sebebi malum .
Miras'ın , Drama Yönetmeni ( Aydın Sayman ) ve Aksiyon Yönetmeni ( Tarkan Özel ) olarak ayrımı yapılmış iki yaratıcısı var .
Filmin hiçbir gerçekliği ve inandırıcılığı olmayan drama bölümleri , karikatür karakterleri ile yer yer gülünç aksiyon sahneleri arasında herhangi birine suçu yıkmak mümkün değil .
Her iki açıdan da kimi başka yapımlara özenilmiş ama hiçbiri yeterince iyi etüt edilmemiş ve acemice bir iş çıkarılmış .
Bir suikast işlemek için girdiği otelde kadın kılığına giren ( ve kendi uzun sarı saçlarına rağmen uzun sarı bir de peruk takan ) ama bu kılık değiştirmeyi tamamen gereksiz kılacak şekilde elinde silahıyla koridorlarda dolaşıp karşılaştığı adamları hemen vuran İngiliz ajan mı istersiniz .
Yoksa tam karşısında , açıkta koşarken ateş etmediği kötü adama , ancak o bir sütunun arkasına saklandıktan sonra ateş eden Türk ajan mı ?
Hatta , hedef saptırmak için kendini yem olarak kullanan ve bu aptalca fikri yüzünden ölmekten başka hiçbir hedefi şaşırtamayan ama niyeyse arkasından ağlamamız beklenen kahraman da mevcut .
Peki , iki kişi webcam ile konuşurken , birinin ardından elinde bıçakla yaklaşmakta olan adamı diğerinin görmeyişine mi takılalım mesela .
Yoksa aşırı miktarda kahverengi boyayla Hintli yapılmaya çalışılmış Türk oyuncu vasıtasıyla filme katılmaya çalışılmış , yersiz komedi ve Bollywood esintilerine mi ?
Ha , evet , iyice ileri gidip , ormanda birbirlerinin peşinden koşarak ve şarkı söyleyerek ilan - ı aşk etselerdi karakterler , en azından filmin kendini ciddiye almadığını söyler ve bunu hoşumuza bile giderek izlerdik belki .
Ama hayır , Miras kendini olabildiğince de ciddiye alıyor maalesef .
Tüm bunların üstüne , tüm kötü filmleri biraz olsun kurtarmak için can simidi gözüyle bakılan ama her şeyi daha da çekilmez hale getiren , film boyunca neredeyse hiç susmayan kulak tırmalayıcı müzikler de unutulmamış .
Ne zaman biri el bombası fırlatsa bunu ihtiraslı bir haykırış ve yavaş çekim eşliğinde yapması gibi anlam veremediğimiz estetik tercihler de cabası .
Aslına bakarsanız , daha nice örnek saymak geliyor şu an içimden .
Ama sonra sizin filmden alacağınız zevki kaçırmış olabilirim .
Bazı şeyler de sürpriz olsun .
Filmin " tek " olumlu özelliği olarak , başarılı ışıklarını sayabiliriz herhalde .
Bunun dışında , sanki hiç pratik bilgisi ve deneyimi olmayan birileri , bir kitaptan öğrendiklerini uygulamaya çalışmışlar gibi duruyor karşımızdaki iş .
O denli sahte , yapay , zoraki .
Hani , Türk sinemasının hala tam olarak üstünden atamadığı bir yafta vardır ; bazı şeylere " ancak Türk filminde olur " veya " tipik Türk filmi " denir .
Televizyonda falan karşımıza çıkarsa , hele de kalabalık bir arkadaş grubuyla birlikteysek , çok gülüp eğlenebiliriz bazen bu filmleri izlerken .
İşte Miras öyle bir film .
