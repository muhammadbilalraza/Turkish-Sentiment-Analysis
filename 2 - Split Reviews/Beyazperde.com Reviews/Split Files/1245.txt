Amerika Birleşik Devletleri , göçmenlerden oluşan bir ülke olduğu için Hollywood sinema tarihinde göçmen deneyimini anlatan bir sürü hikaye bulmak kolaydır .
Kanımca Amerika’da yeni bir yaşamın getirdiği ümidi en mükemmel bir incelikle betimleyen sahne , The Godfather Part II’de Sicilya’dan kaçan çocuk Vito Corleone’nin Ellis Adası’na yaklaşırken diğer göçmenlerle beraber Özgürlük Anıtı’na ümitle baktığı muazzam sekansdır .
Yönetmen Francis Ford Coppola’nın göçmenlerin yorgun ve acı dolu , fakat aynı zamanda ümitli yüzlerine odaklandığı sahne , yeni ve yabancı bir dünyaya gelmenin heyecanını ve korkusunu sinema dili bakımından olabilecek en ekonomik biçimde seyirciye aktarıyordu .
New York’da yeni göçmen yaşamın karanlık tarafını inceleyen bir sürü film var tabi .
Bunların yakın örneklerinden biri James Gray’in 2013 yapımı değeri halen anlaşılmamış melodramı The Immigrant .
O filmde Marion Cotillard’ın canlandırdığı bir göçmen , kız kardeşini ülkeye sokabilmek için fahişelik yapmak zorunda kalıyordu ( Biliyorum , çok yeşilçam bir konu ama Gray’in ellerinde tutarlı ve etkileyici bir biçimde inceleniyor ) .
İnce yetişkin kara komedilerden bilinen yazar Nick Hornby’nin Colm Toibin’in romanından uyarladığı , John Crowley’in yönettiği Brooklyn , benzeri bir ‘erken 20. Yüzyıl kadını New York göçmeni olur’ hikayesini daha hafif ve romantik bir yaklaşım ile anlattığı için The Immigrant ile güzel bir ‘iki film birden’ yapacaktır .
Filmin hikayesi , 1951 yılında heyecanlı yeni bir yaşam için İrlanda’dan New York’a yola koyulan mütevazi genç kız Eilis’in ( Saoirse Ronan ) bu yeni dünyadaki deneyimleri etrafında oluşuyor .
Genelde bu tür filmlerde ABD’ye gelen göçmen karakter , ülkesinden tehlikeli veya depresif bir durum yüzünden kaçar .
Fakat Eilis , aslında İrlanda’da gayet normal bir yaşama sahiptir .
İlginç olmasa da iyi bir işi vardır , ve ailesi onu seviyor ve destekliyordur .
Eilis’in Amerika’ya gitmek istemesinin motivasyonu tamamen kendi kültürünün dışına çıkıp dünyayı görmek istemesinden kaynaklanıyor .
Basit melodramatik bir motivasyondan uzak duran bu konu elementi , göçmen dramaları alt - türüne daha ferah bir bakış açısı getiriyor .
İlk başta New York’un kalabalık ve karmaşık dünyasına alışamayan Eilis , sadece diğer İrlanda’lı göçmenlerle haşır neşir olur .
Fakat bir balo sırasında tanıştığı canayakın ve saf İtalyalı - Amerikalı Tony ( Emory Cohen ) ile başlattığı ilişki , başka kültürlere açılmasını sağlar .
Tamamen İrlanda kültürü ile yetişmiş olan Eilis’in İtalya kültürünü öğrenerek Tony’i etkilemeye çalıştığı sekanslar , filmin en yürek ısıtan anlarını yaratıyor , Eilis’in oda arkadaşları tarafından makarnanın nasıl yenmesi gerektiğini öğrendiği komik sahne mesela .
Brooklyn , multikültürel olmanın , bildiğimiz dünyanın dışına çıkmanın cesaret gerektiğini söylemekten kaçınmıyor , fakat aynı zamanda multükültürelliğin insanlığın ruh sağlığı için olan önemini de incelikle gösteriyor .
Eilis ve Tony arasında oluşan şirin ve masum ilişki , filmin duygusal anahtarını oluşturuyor .
Hornby’nin doğal diyalogları ve Ronan ile Cohen arasındaki bariz kimya , yılın en canayakın romanslarından birini yaratıyor .
Ronan’ın yeteneğini Hanna ve Atonement gibi filmlerden biliyoruz zaten , fakat bu filmden önce dikkatimi çekmeyen Cohen’in yaşam dolu performansı filmin diğer muazzam oyunculukları ile atışıyor resmen .
Cohen’in bu senenin Oscar’larında aday olmamasına üzüldüm açıkçası .
Belki bu iki karakter arasındaki ilişkinin özelliği yüzünden Brooklyn’in üçüncü perdesi en zayıf tarafını temsil ediyor kanımca .
Kısa süreliğine İrlanda’ya geri dönen Eilis , ailesi ve çevresinin baskısı yüzünden Amerika’ya dönmemeyi düşünmeye başlar .
Jim ( Domhnall Gleeson ) isimli bir gence aşık olmaya başlaması da bu iç çelişkiyi güçlendirir .
Eilis’in İrlanda’dayken neden Tony’den bahsetmediği anlamamamın yanında İrlanda bölümünün biraz acaleye getirilmesi yüzünden bu iç çelişkinin yeterli bir biçimde aktarılmadığını düşünüyorum .
Ayrıca üç boyutlu yaratılmış Tony karakterinin yanında Jim’in hakkında pek bir şey bilmediğimiz tek boyutlu bir karakter olması Eilis’in seçimini pek de zorlaştırmıyor zihnimizde .
Muazzam görüntü yönetimi ile de dikkat çeken Brooklyn , nostaljik ve hafif bir romans yaratırken göçmen deneyiminin insani tarafını da dürüstçe betimlemekten korkmuyor Brooklyn .
Türkiye’den ABD’ye göçen , Türk - Rus - Yahudi - Agnostik bir aile yetiştiren bir göçmen olarak destekliyorum bu güzel filmi .
