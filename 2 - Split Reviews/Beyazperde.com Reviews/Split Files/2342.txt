The Conductor /  Bir Kadın Zaferi , adı asla listelerde yer almayan ama müzik camiasında ilk kadın orkestra şefi olarak anılan ve hayallerinin peşinde koşmak için azimle çabalayan Antonia Louisa Brico’nun hikayesini anlatıyor .
Hikaye bir yandan trajik bir yandan sürekli umut aşılayan bir anlatımla karşımıza geliyor .
Şöyle ki Hollanda asıllı Antonia hayatında sonradan öğrendiği gerçeklerle yüzleşmeye çalışırken bir yandan da hedeflerinden şaşmamaya devam ediyor .
1926’lı yıllar .
Yine kadınların bazı işlerde kabul görmeyeceği , hatta o işi kadınların yapmasının akıllara bile gelmeyeceği yıllar .
Çünkü kadının herhangi bir şeyi yönetip , yönlendireceğine , çeki düzen verip ortaya çıkaracağına kimse inanmıyor .
Bir tiyatroda yer gösterici olarak çalışan Antonia , ünlü şef Mengelberg’in kendisine şeflik dersleri vermesini istiyor ama şef de dahil kimse bir kadın için kollarını oynatmak istemiyor .
Film gerçek bir hikayeye dayanmasına ve duygusal sahneler barındırmasına rağmen film ajiteye izin vermeden , bir hayat hikayesini başarılı bir şekilde önümüze koymayı başarıyor . 
Film , hayatta gösterilen azimler ve tercihler kadar cinsel yönden tercihleri de es geçmemeye özen göstermiş .
Antonia’nın işsiz kalıp tesadüfen bulduğu ve piyano çalarak hayatını kazandığı işte en yakın arkadaşı olan Robin Jones’un istediği işi yapabilmek için kılık değiştirmiş olmasını şaşırarak öğreniyor , öte yandan kılık değiştirip kadın olarak sahne alan arkadaşının ise rahatlığını gözlemleme fırsatı buluyor .
Yani kimisi inatla , kimisi de kılık değiştirerek var olmaya çalışıyor erkekler dünyasında !
Hayaller dünyasında çok güçlü ve iradeli bir şekilde ilerleyen kahramanımızın özel hayatında ağır kırılmalar da yok değil .
Kendisine kötü davranan annesinin üvey annesi olduğunu acı bir biçimde öğreniyor , aslında bir evlatlık olduğu gerçeği acı bir şekilde yüzüne vuruluyor .
Aşık olduğu adamı ise pişman olsa da kariyeri için terk etmek zorunda kalıyor .
Ülke değiştiriyor , aslında doğduğu ülke olan Hollanda’da kendisini yeniden var etmeye çalışıyor .
Annesinin izini sürüyor .
Yönetmen Maria Peters’in bunca olay örgüsü ve temponun altından iyi kalktığını düşünüyorum .
Film izlerken bir yandan size aynı olaylar karşısında ben olsam ne yapardım sorusunu sordurtuyor , bir yandan da Antonia’nın dalgalı hayatında olacakları sıkı sıkıya takip etmemizi sağlıyor .
Tabii film zaman zaman duygusal esler verip bizi yormuyor değil !
Ama bu asla bir aşk filmi olarak değil , bir azim hikayesi olarak kafamızda şekilleniyor . 
Antonia’ya hayat veren Christanne de Bruijn de gayet başarıyla , hayatına yön vermek için çabalayan bu kadını bize anlatmaya çabalıyor .
Onca çabaya rağmen Antonia’nın bu maestro mesleğinde kalıcı olamadığını öğrenmek , hatta onca çabaya rağmen yüzyılın şefi listesinde adına yer verilmediğini öğrenmek üzücü oluyor .
Her ne kadar beyhude bir uğraş gibi görünse de , Antonia’nın verdiği mücadeleye tanıklık etmek , müzik aşkına , azmine , hırs ve inadına kapılmak isteyenler için bu filmi öneririm .
Film dekoru , sanatla dolu dolu geçen mekanlarıyla da bir hayli cazip bir seyirlik sunuyor .
