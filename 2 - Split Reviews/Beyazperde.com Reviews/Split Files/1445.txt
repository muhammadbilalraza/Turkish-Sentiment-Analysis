61. Cannes Film Festivali'nde Altın Palmiye'nin sahibi olan " Sınıf , " üslup bakımından geçtiğimiz yıl büyük ödüle layık görülen " 4 Ay , 3 Hafta , 2 Gün " e oldukça benziyor aslında .
" Sınıf " ın karakterleri yakın plan takibe alan klostrofobik kadrajları , karakterlerle birlikte hareket eden ve gidişata bir reality şov havası kazandıran dinamik kamerası çoğunlukla " 4 Ay , 3 Hafta , 2 Gün " ü hatırlatıyor .
Cannes jürisinin Altın Palmiye'yi iki yıl üst üste benzer üsluplara sahip filmlere takdim etmesi ise , sinema camiasının son yıllarda çok daha düşük bütçeli , sade ve gerçekçi yapımları desteklemek istediğinin işareti belki de .
Geçtiğimiz hafta gösterime giren bir başka Cannes ödüllü film " Gomorra " nın da " 4 Ay , 3 Hafta , 2 Gün " ve " Sınıf " ta ön plana çıkan anlatım özelliklerini benimsediğini düşünürsek , bu teorimizin daha da güçlendiğini söyleyebiliriz .
Diğer yandan , her üç filmin de benzer üsluplara sahip olmalarına rağmen izleyiciler üzerine bambaşka etkiler bırakmaları ise hem yönetmenlerinin ustalığını hem de bahsettiğimiz anlatım özelliklerinin sinemacılara sunduğu olanakların zenginliğini gösteriyor .
Nitekim Cristian Mungiu , dar kadrajlar ve aktif kamera hareketleriyle izleyenleri nasıl Otilia'nın boğucu hikayesine dahil etmeye çalışıyorsa Laurent Cantet de " Sınıf " ta seyircileri hemen hemen filmin tamamının geçtiği sınıf ortamının içine yerleştirmeye uğraşıyor .
Ancak " 4 Ay , 3 Hafta , 2 Gün " de Otilia'nın öyküsünün bir parçası haline gelmek izleyenleri nasıl nefes alamaz hale getiriyorsa , Laurent Cantet'nin sınıfının bir parçası olmak onlara bir o kadar hareket imkanı tanıyor .
Böylelikle kendilerini başkarakter François Marin'in sınıfındaki sıralardan birinde oturuyormuş gibi hisseden seyircilerle görüntü arasında bir devamlılık oluşuyor .
Bu nedenle özellikle sinema salonunun ön sıralarında oturan izleyiciler , hele bir de arkalarında film boyunca fısır fısır konuşarak ortamın sessizliğini bozan birileri de varsa , tamamen reel ve interaktif bir sinema deneyimi yaşıyorlar .
Anlayacağınız Laurent Cantet'nin filmi , seyredenlere son derece özgün bir izleme süreci vaat ediyor .
Ancak bu vaat , filmin kendine has duruşunu temellendiren özelliklerden sadece biri .
Bana kalırsa " Sınıf " ı esas özel yapan " Ölü Ozanlar Derneği " ve " Sakıncalı Düşünceler " gibi benzerlerinden farklı olarak ' fantastik ' bir öğretmen - öğrenci ilişkisini konu edinmiyor oluşu .
Hikaye içindeki tüm karakterleri bütün zaafları ve zayıflıklarıyla gözler önüne seren " Sınıf " ın ortaya koyduğu öğretmen - öğrenci ilişkisi de tıpkı vaat ettiği ' gerçekçi ' sinema deneyimi kadar sahici .
Filmde karşımıza başkarakter François Marin rolünde çıkan François Bégaudeau'nun kendi öğretmenlik deneyimlerinden yola çıkarak yazdığı kitaptan beyazperdeye uyarlanan " Sınıf " ta öğrencilerine doğru yolu gösteren , mükemmel bir öğretmen profili yok .
Yeri geldiğinde tepesi atan ve öğretmenler odasında isyan eden , yeri geldiğinde öğrencilerini küçük görüp , onur kırıcı sözler sarf eden sahici bir öğretmenle karşı karşıyayız " Sınıf " ta .
Öykü içerisinde gerçek isimlerini kullanan amatör oyuncuların canlandırdığı karakterlerin gerek birbirleriyle gerekse öğretmenleriyle olan ilişkileri her şeyiyle hayatın içinden .
Filmin eğitim sistemine yönelik tüm eleştirilerini aklımıza kazıyan ve iletmek istediği tüm mesajları yerli yerine ulaştıran da bu içten tavır .
" Sınıf , " eleştiri oklarını öğrencilere teorik ve pratik bilgiler aşılamaktan çok onları disipline etmekle uğraşan eğitim sistemine yöneltmekte .
Farklı etnik kökenlerden gelen , göçmenlerle dolu bir banliyö okulunda geçen film , hem öğretmenlerin hem de eğitim sisteminin öğrencileri tek bir kimlik ve ' disiplin ' altında toplamaya çalışmasını eleştiriyor .
Bir noktadan sonra tamamen alegorik bir anlatıma kavuşan " Sınıf , " eğitim sistemi üzerinden Avrupa kültürünün göçmenler üzerinde kurduğu baskıyı , farklı kültürlere olan tahammülsüzlüğünü ve bütün bunlardan doğan iletişim kopukluklarını araştırır hale geliyor .
Son derece yalın bir hikaye üzerinden sayısız soru üreten ve izleyenleri birçok farklı konuda düşünmeye iten " Sınıf , " hiç şüphesiz ki bugüne kadar eğitim sistemi üzerine yapılmış en başarılı filmlerden biri .
Neredeyse tamamı diyaloglar üzerinden ilerleyen filmle ilgili tek sorun ise Fransızca bilmeyen bir izleyiciyi hiç ara vermeden altyazı okumaya mahkum etmesi .
Filmin son dakikalarına doğru hayli yorucu bir aktiviteye dönüşen bu durumun tek dezavantajı da bu değil .
Film süresince diyaloglar üzerinden birçok kelime oyunu yapıldığını hissetseniz de bu kelime oyunlarının çeviride kaybolduğunu hissetmek " Sınıf " ı izlerken başınıza gelebilecek en can sıkıcı hadise .
Zira hikaye süresince bu eksiklik hissinin , izlemekten son derece keyif aldığınız bir filmi daha iyi anlamanızı ve daha iyi yorumlamanızı her daim engellediğini duyumsamak oldukça rahatsız edici .
Ancak her şeye rağmen " Sınıf , " özellikle eğitim sektöründe çalışan herkesin mutlaka izlemesi ve kendi adına ufak dersler çıkarması gereken bir film .
Kaçırmamanızı tavsiye ederim .
