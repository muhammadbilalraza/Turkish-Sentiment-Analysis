2015 yılında çektiği Spotlight filmiyle Oscar galibi olan ve son yılların en iyi filmlerinden birine imza atan Tom McCarthy , son filmi Stillwater’la Cannes prömiyeri yaptıktan sonra ülkemiz sinemalarına da teşrif etti .
Başrollerinde Matt Damon ,  Camille Cottin ve Abigail Breslin gibi isimler olan film , ağırlıklı olarak Fransa , Marsilya’da geçiyor ve filme neredeyse bir Fransız filmi muamelesi yapmamız , en azından biçimsel olarak olası duruyor .
Hapisteki kızını ziyaret etmek için Fransa’ya giden ve onun masum olduğunu kanıtlamak için eline bir fırsat geçen Bill , hem dil sorunu , hem de kendi yetiştiriliş tarzıyla / yetersizliğiyle mücadele etmeli ve kızına yardımcı olmalıdır .
Tabii bu duruma , yabancılara bakışı içeren evrensel bazı sorunlar da eklenince iş daha da zorlaşır .
Film büyük oranda , bir dönem gündemi meşgul eden Amanda Knox vakasından etkilenerek yazılmış .
Yurt dışında okurken bir cinayete karışan Knox’ın hikayesi filme ilham kaynağı olmuş .
Bu noktada , spoiler olmaması için daha fazla ayrıntı yazmak istemiyorum .
Çünkü , gerçekte yaşanan olayı bilmek ya da hiç duymamış olmak , filmden ve finalinden alınacak etkiyi değiştirebilir .
Bilgi sahibi olmadan izlendiğinde , en azından doğru bir matematikle ilerleyen ve saat gibi işleyen anlatı , izleyiciyi memnun edecektir .
Özellikle , abartı ya da eksik olmadan anlatılan ve gerçek hikayeden uyarlanan filmleri sevenler için iki saati aşkın , güzel bir zaman dilimi geçirmek mümkün .
Zaten , filmin karışık eleştiriler alma sebebi , büyük oranda temposu ya da senaryo matematiği değil , oldukça zorlama ve yetersiz duran , hatta bazı anlarda komik olan politik mesajları . 
Matt Damon Camille Cottin Durgun Su
Bill , kızını kurtarmak için çırpınırken , ona yardım eden Virigine , ırkçılığın evrensel olduğunu ve her an her yerde karşımıza çıkabileceğini çeşitli diyaloglarla vurguluyor .
Daha doğrusu , karaktere senaryoda biçilen rol bu .
Az evvel söylediğim gibi , bunların bazıları ya çok basit , ya da çok zorlama , hatta komik duruyor .
Virigine’in arkadaşının Bill’e Trump’a oy verip vermediğini sorması , suçluyu gören tek kişinin ırkçı yaklaşımda bulunması , tek çaresi onun ağzından çıkacak bir isim olan kişilerin bu sebeple peşini bırakması ve yabancıları sorgusuz sualsiz ortaya alıp , dayak atan gençlerin oluşturduğu bir mahalle .
Evet , böyle şeylerin gerçeklik payı var ve kağıt üzerinde çok garip gelmeyebilir ama Spotlight gibi , derdini kusursuza yakın anlatabilen bir yazar / yönetmenin bu tercihleri , mezuniyet filmini çeken bir öğrencinin tercihleri gibi duruyor ve filmin puanını düşünüyor .
Politik açıdan McCarthy’nin duruşunu ( Amerika üzerindeki ) anlasak bile , yeteri kadar dişlerini geçiremiyor .
Bir de hepimiz aynıyız göndermeleri ve her yerde yükselen bir ırkçılık olduğu mesajı , okları Trump Amerikası hedefinden saptırıyor .
Bir de bu sahneler , bazı mantık hatalarını beraberinde getirince , diğer iyi özelliklerin üzerinin örtülmesi ihtimali ziyadesiyle tat kaçırıyor .
Filmin bir diğer ana konusu da elbette aile olmak , ebeveyn olmak ve sevgi - sizlik !
Bill , kızı büyüyene kadar ülkede bile doğru düzgün durmayan , buna rağmen kendini pek geliştirmeyen ve belki de karısının intiharıyla , kızının sırf uzaklaşmak için başka ülkede üniversite okumasına sebep olan eski moda / kabadayı bir adam .
Bu tarz filmlerin klişelerinden biri olarak , kendi hatalarıyla yüzleşiyor , başka bir ailede sevgi buluyor ama kafasının dikine gitmekten de geri durmuyor .
Her ne kadar klişe de olsa , Matt Damon’ın iyi oyunculuğu ve McCarthy’nin senaryo ekibiyle ortaya çıkardığı karakter oluşumu son derece başarılı .
Politik ve hümanist açıdan anlatılan dertler yukarıda belirttiğim sebeplerden dolayı tam geçmiyor belki ama aile ve sevgi temalı dertlerde McCarthy istediğini almış gibi gözüküyor .
Zaten , bir yerden sonra film tamamen bu konuya sırtını yaslıyor .
Saat gibi işleyen tempo ve anlatımla birleşince de bu kısım filmi seyredilir hale getiriyor .
Stillwater , McCarthy’nin , aksiyon / gerilim filmlerinde gördüğümüz bir konuyu , kendi üslubunca ve Spotlight’ta olduğu gibi olabildiğince steril anlatma çabasıyla örülü ve bu konuda başarılı olan bir film .
Politik açıdan ise nefesi yetmeyen ve basit tercihlerin olduğu bir anlatım mevcut .
Duygusal yoğunlukla ve aile meseleleri bağlamında güzel iki saat geçirmek ve saat gibi işleyen matematiğe kendinizi kaptırmanız mümkün ama beklentiyi düşük tutmakta fayda var .
Filmin finalinde sorulan “Bizim neyimiz var böyle ? ” sorusu ise filmden sonra uzunca düşünmemizi sağlayacak bir replik .
Sahi , bizim neyimiz var böyle ?
