Ölümcül Oyunlar'ın varoluşundaki amaç , bana o klasik baba - oğul sigara senaryosunu hatırlatıyor .
Sert babaların yaramaz çocuklara ders vermek amacıyla başvurdukları bu senaryonun , alkolden uyuşturucuya uzanan değişik versiyonlarını duymuşsunuzdur .
Fakat ben en basit örneğini öne süreyim : Disiplinci Baba , çocuk yaşta oğlunu sigara içerken yakalar .
Oğlanı bir odaya kilitler , önüne on paket sigara atar ve sigaraların hepsini bitirmeden odadan çıkmasını yasaklar .
Babanın teorisi şudur : Kısa sürede ekstrem oranda sigara içmek zorunda kalan çocuk , abartı sigara tüketimi yüzünden hasta olacaktır .
Bu sayede hayatı boyunca ne zaman sigara görse iğrenecektir ve bir daha içmek istemeyecektir .
Bu yaklaşımın geçerliliği ve insancılığı saatlerce tartışılabilir tabii ki , fakat şimdilik pratik bakımdan yaklaştığımız stratejiye şu ilginç varsayımı ekleyelim : Hayal edin ki bu çocuk sizsiniz , senaryo aynı , fakat bu sefer boğazınıza sigara tıkıştıran şahıs babanız değil ama tanımadığınız bir yabancı .
Ve üstüne üstlük bu işkenceyi çekmeden önce bilet parası vermeniz bekleniyor .
Sinemada Ölümcül Oyunlar'ı izlemek işte bu tür bir deneyim .
Bu sefer aşırı tüketim sebebiyle tiksinmemiz gereken ürün sigara değil , kurgusal şiddet .
Michael Haneke'nin 97 yapımı Avusturya'lı orijinali çekimi çekimine " Amerikanca " ya tercüme ettiği " sosyal deney " in amacı , televizyonda veya sinemada olsun , her tür kurgusal şiddete alışmış seyircinin burnunu gerçek şiddetin çirkinliğine sürttürmek .
Filmin basit kurgusu burjuva bir aileyi esir alan iki psikopatın , gece boyunca aileyi türlü işkenceden geçirmeleri etrafında dönüyor .
Fakat bu sefer anlatım , kurbanlar yerine katillerin tarafını tutuyor .
Yani bir süre sonra ne olursa olsun , katillerin kazanacağını biliyoruz .
Hatta orijinal yapımın hayranlarına tanıdık gelecek bir uzaktan kumanda , bu durumun ne olursa olsun değişmeyeceğini kanıtlıyor .
Böylece klasik hikaye anlatımı kurallarına göre ilk iki perde boyunca işkence çeken zavallı kurbanların , üçüncü perdede kurtulmalarını ve intikam almalarını bekleyen seyirci , bu konfordan erkenden esirgeniyor .
Baş katil Paul ( Michael Pitt ) , sık sık dördüncü duvarı kırıp seyirciye konuşuyor ve onları kurbanların tarafında olmakla , alışılmış klasik bir son arzulamakla suçluyor .
Mesaj basit : Seyirci olarak yıllarca başkalarının işkencesinden haz aldık , son anda kötü adamların yenilmesinin arkasında saklanıp ahlaki üstünlüğümüzü koruduk .
Eğer asıl istediğimiz şiddet ise , işte şiddet bu , ve şikayet etmek için en küçük mazeretimiz yok .
Haneke , " İçime çekmiyorum ki " , " Sosyal olmak için içiyorum , yoksa bırakıcam " gibi numaralara başvuranların önüne on paket sigara atıyor ve " Asıl istediğin bu , kapa çeneni " diyor .
Her ne kadar yaratılış sebebini anlasam da , dişe diş , göze göz tarzı yaklaşımın ilgi çekici ve hatta doğru olduğunu düşünmüyorum .
Hatta Haneke'nin kalabalık bir partide bağıra bağıra tezini kanıtlamaya uğraşan bir sarhoşu hatırlatan gösterişci ve didaktik tarzının yer yer rahatsız edici olduğunu itiraf etmeliyim .
Filme olan vasat tepkimin en büyük sebepleri arasında olabildiğince sert ve gerçekçi bir şiddet denemesi mi , yoksa iğneleyici , postmodern bir eleştiri mi olduğuna karar verememesi .
Bu durumu çözebilmenin bence iki sonucu vardı : Paul'un seyirciye seslendiği , uzaktan kumandayla filmi kontrol ettiği vb. kendine göndermede bulunan sahneleri çıkarıp , baştan sona merhametsiz bir şiddet opusunu seyircinin kafasına çivilemek .
Her adımda seyirciye göz kırpan , onları ister istemez suç ortağı yerine koyan bir performans sanatı sunmak .
Şiddetten kaçmak için Paul'ün sandviç yapmasını izleyen kameranın Paul tarafından şiddetin kaynağına zorla çevirilmesi mesela .
Özellikle Amerikan versiyonunda Paul'un Amerikan reyting sisteminin şiddete cinsellikten çok daha fazla göz yumması üzerine yorumda bulunmaması kaçırılmış bir fırsat .
Çekimden çekime aynı olması öngörülen bu iki versiyon arasında bariz değişiklikler var tabii ki , ve orjinal yapımın oyunculuk ve genel atmosfer bakımından daha başarılı olduğu kesin .
Fakat deney yine aynı , ve yine işe yaramıyor .
Haneke'nin şiddet ile kafayı bozmuş Amerikan seyircisine ulaşmak için filmini yeniden baştan yaratması anlaşılır bir heves .
Fakat arthouse sinemalarına pazarlanan film , çoğunlukla fanatik sanat filmi seyircisine ve iki film arasında inceleme yapmak isteyen film öğrencilerine hizmet edecek .
Ve bu yüzden mesajından biraz da olsun faydalanabilecek , kana susamış Otel 2 ve Testere 4 gençliğine pek ulaşamayacak .
Bu da baştan savunulması zor Ölümcül Oyunlar'ın varoluşundaki geçerliliği daha da zayıflatıyor .
