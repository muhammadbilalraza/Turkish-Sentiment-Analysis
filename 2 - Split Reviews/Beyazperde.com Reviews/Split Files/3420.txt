Seninle Yaşıyorum ele aldığı konular açısından kafası biraz karışık bir film .
Her şeyden önce sanki neyi anlatmak istediğine karar verememiş bir yapısı var .
ABD'den İngiltere'ye , hiç tanımadığı kuzenlerinin yanına taşınmak zorunda kalan , yeni ortamına alışmaya çalışan obsesif - kompülsif ergen bir kızın öyküsü mü bu , yoksa 3. Dünya savaşı arifesinde İngiltere kırsalında yaşayan naif insanların başına gelenleri mi anlatmaya çalışıyor ?
Filmde bu ki öyküyü birbirine yedirme problemi , hikayenin önüne geçiyor .
Kafa karışıklığı meselesini biraz açacak olursak , " çift dikişli " diye tabir edebileceğimiz bir durum söz konusu .
Ön planda işleyen bir öykü , bir de bu öykünün fonuna yerleştirilen yan öykücük yani .
Bazen Children Of Men'de olduğu gibi savaş sürerken tüm dikkatimiz doğum yaparak nesli devam ettirecek bir kadını kurtarmaya odaklanır , bazense Cold Mountain'daki gibi yine savaşın gölgesinde hayatta kalmaya çalışan bir aşk öyküsüne tanıklık ederiz .
Ya da Pianist'te olduğu gibi , " inadına hayatta kalmak " başlı başına bir izlek olabilir .
How i live now'da ise katmanlar bu anlamda biraz başına buyruk .
Her şey kendi zemininde ilerliyor ama birleşmiyor .
Alakasız gibi görünen ama daha önce defalarca başarıyla birleştirilmiş " savaş " ve " aşk " temaları maalesef bir türlü kavuşamıyor .
Biri diğerinin düşünsel gölgesi olamadığı gibi tetikleyici de değil , hatta birbirlerinin yoluna çıkmaktan bile imtina ediyorlar .
Bunun bir roman uyarlaması olduğunu düşünecek olursak , senaristlerin öyküden neyi çıkartıp neyi eklediğini kestirmek güç .
Bir kere baş karakterimiz Daisy ( sinirlere dokunan bir Saoirse Ronan ) tam bir baş belası .
İç sesi sayesinde karakteri hakkında birkaç ipucu yakalayabildiğimiz bu ergen kızımız , düşüncelerini / davranışlarını sürekli kontrol etmeye çalışan , yabani , empati duygusu zayıf biri .
İngiltere kırsalında yaşayan kuzenlerine gelince .
Onlara daha seyirci bile ısınamamışken çat kapı aşk beliriyor , ardından her yerde savaş bombaları patlamaya başlıyor .
Seyircinin kafasını olumlu manada karıştıracak bir eser , öncelikle kendi içinde tutarlı olmalı .
Oysa birada tam tersi mevcut .
Kendi kafası o kadar karışık ki , seyirciden yardım ister bir hali var , " ne olur anlayın artık " der gibi .
Kevin Macdonald , bundan çok daha zor işleri başarmış bir isim .
20 senesinde One Day in September belgeseli ile Oscar kazandı .
" Öykü anlatan belgesel " diline ne kadar hakim olduğunu 2013'te Marley ile tekrarladı .
Dahası Forest Whitaker'a Oscar kazandırdığı İskoçya’nın Son Kralı gibi esaslı bir işi de mevcut .
Gelin görün ki , bu kez baltayı taşa vurmuşa benziyor .
Bu kez " belge " lerden faydalanamadığı tamamen kurmaca bir öyküde , neyi anlatacağı konusunda tökezliyor .
Filmin problemli mekaniklerinin altını iyice çizelim .
Birden beliriveren savaş ( fondaki öykücük ) bir anda başrole soyunuyor .
Derken Daisy , yanına minik kuzenini alarak filmin neredeyse yarısı kadar süre boyunca sevgilisinin izini sürerek " yol filmi " havası estiriyor .
En önemli sorunlardan biri de bu yol boyunca karşımıza çıkıyor zaten .
Daisy sevilecek bir karakter olmayı bir türlü başaramıyor .
Aşk onu değiştiremiyor .
Seyirci onu anlayamıyor , empati kuramıyor .
Oysa bir aşk anlatısının en önemli zemini seyircinin kalbinde oluşacak empati değil midir ?
Daisy ise öyle bencil ki , etrafta onlarca masum insan ölürken bile sevgilisinden başka bir şey düşünemiyor .
Aşk bencildir evet ama filmdeki aşk , daha çok bir takıntı gibi .
Kızımız , aşkı da bir tür obsesyona dönüştürüyor .
Bu öyle bir hal ki , masum bir kızın katledilişine seyirci kalmamızın anlaşılır olabileceğini düşünmemiz isteniyor .
Macdonald formundan o kadar uzak ki , böyle bir karakterin aşkına kavuşmasını seyircinin sabırsızlıkla bekleyeceğini sanıyor .
How i live now , tüm o sevecen fragmanına , hoş renkli posterine rağmen hedefini tam anlamıyla ıskalamış bir film .
Savaş ve aşk konularında söyleyecek sözü varmış gibi görünüyor ama dediğimiz gibi kafası bu konuda karışık .
Twitter : orkansanci
