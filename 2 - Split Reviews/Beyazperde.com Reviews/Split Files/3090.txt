Ulaş İnaç'ın Türev filmi daha seyircisine ulaşmadan olay olunca , haliyle , enteresan bir beklenti de yaratmış oldu .
Teknik yapısı itibariyle sıradışı bir yapımla ya da en azından marjinal bir senaryoyla karşılaşma ümidi olanların hayal kırıklığına uğrayacağı bir film Türev .
Çünkü Türev'in sinemasal açıdan devrimci olarak nitelendirilmesini gerektirebilecek bir yönü yok .
Sorun bizim bu anlatım biçimiyle - festivaller hariç - tanışık olmama halimiz ve yönetmenlerimizin uzun metrajda benzer çalışmaları yapmaktan kaçınmaları .
Cervantes'in Don Kişot romanındaki bir hikayeden esinlenen film , üç kişi arasında gittikçe karmaşıklaşan bir hikayeyi ele alıyor .
Üç kişi arasında geçebilecek olay kombinasyonları sanat dallarında yeterince tüketildiği için herkes için bir yerleri tanıdık gelebilecek bir senaryoya sahip olduğunu söylemek mümkün Türev'in .
Gerçeklere , yalanların türetilmesinden ulaşıldığını iddia eden filmin kendi senaryosu içinde bunu ispatladığına şüphe yok .
Özellikle Burcu'nun ( Beste Bereket ) Nazım'a gerçekten aşık olmasıyla başlayan süreç ve üçlünün , üçünün de birbirlerine söylediği yalanlarla hayatlarını idame ettirmeleri , insan psikolojisi üzerine yeniden düşünmeyi teşvik etmesi açısından önemli .
Burcu'nun ödevi için gerekli itiraflar , izleyici ve oyuncular arasındaki bağı sıkılaştırırken , itirafları yapan kişilerin sergiledikleri davranışların aynı bağı yıprattığını görmek hakikaten keyifli .
Bu bakımdan Türev'in izleyicisi ile özel bir ilişkisi var .
Çünkü filmde yer alan tüm karakterler ( Kerem dahil ) koşullara göre değişim geçiren , tavır değiştiren , bizi bize anlatan tiplemeler .
Filmin sonunda hepsine ( buna da Kerem dahil ) kızsak , hatta hepsinden nefret etsek de aslında içinde bulundukları durumların gerektirdiği davranışları sergilediklerini kabul etmemiz gerekiyor .
Nazım'ın inanmadığı metinlere imza atması , baştan çıkarılmış olması , onu , içinde bulunduğumuz toplumun erkeklerinden tamamen soyutlamamıza yeter mi ?
Ya da Burcu'nun en iyi arkadaşı için " yanlış " bir şey yapmış olması , okulu bırakmış olması veya aşık oluvermesi suç mu ?
Süreyya'nın hayatını birleştirmeyi düşündüğü kişinin sadakatini merak etmesi , en iyi arkadaşını kullanması ve sonunda gösterdiği tepki yanlış mı ?
Peki Süreyya'nın kasede aldığı itiraflarda yaptıklarımdan - kötü de olsa
- " zevk aldım " demesi mi tahammül edilemeyecek bir söz ?
Kerem gibi birine hiç mi denk gelmedik ?
Hepsinde sıradan insanlardan birer parça olduğunu ve duruma göre metamorfoz geçirdiklerini görmeliyiz .
Film kendimizle bir hesaplaşmayı başlatmakta başarılı .
Gerçekleri bulmak için yalanları kullanan insanları izledikçe kendi gerçeklerimizi sorguluyoruz .
Çıkan önemli bir gerçek ise hep " başkaları " nın suçlu olmadığı .
Televizyonda izlediğimiz yanlışlıkları , gariplikleri hep başkalarının tanıdıkları , başkalarının aileleri ve başkalarının sevdikleri yapmıyor .
Dostoyevski'nin de anlatmaya çalıştığı gibi ; çoğu zaman " ötekiler " bizizdir .
Türev'in tamamen yozlaşmış , çürümüş insanlardan mürekkep bir dünyayı mercek altına yatırdığını iddia ederek , bunun bizimle hiçbir alakası yok sonucuna ulaşmak yanlış .
Türev'de öyle ya da böyle bizim de türevlerimiz var .
Gereksiz bir takım tartışmalara konu olan Türev , anlatacak bir hikayesi , bir fikri ve birkaç mesajı olan farklı bir çalışma .
El kamerası gibi , doğal mekan seçimleri ve filtresiz dış ses alımı gibi marjinal özelliklerine ve dayanılması güç süresine rağmen , Avrupalı benzerlerinden aşağı kalır yanı olmayan deneysel bir drama .
Onlar gibi cinselliği ve şiddeti ön plana çıkarma eğiliminde de hiç değil .
Gerçekten yaşanmış ya da yaşanacak olması muhtemel bir hikayeyi , alışık olmadığımız bir üslupta anlatıyor , hepsi bu .
Ulaş İnaç'a saldırmak yerine , en azından cesaretinden dolayı onu tebrik etmek gerekir .
Genç oyuncuları da verdikleri emekten dolayı .
