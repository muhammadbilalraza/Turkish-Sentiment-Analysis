Whigfield - Saturday Night eşliğinde bir mezuniyet balosu görüntüsü ile açılan Hayalet Öğrenciler ( Promoción fantasma ) , bizi önce 90’lara götürerek , en azından müzikler eğlenceli galiba dedirtiyor .
Sonra hızlıca günümüze geliyoruz ama eğlenceyi 90’larda bırakmıyoruz .
Zira filmimizin kahramanları 80’lerde okullarında çıkan yangında ölen ve burada sıkışıp kalan , 5 liseli genç .
İçine kapanık ve başarısız bir öğretmen olan Modesto , küçüklüğünden beri sahip olduğu özel yeteneği yüzünden , arkadaşları tarafından dışlanmış ve bugünlere ancak böyle gelebilmiş .
Ölü insanları görüp , onlarla iletişim kurabilen Modesto , çevresinin ve psikiyatristinin de sayesinde kendini deli olduğuna inandırmış .
Ta ki , birçok okuldan atılıp , yolu Monforte Lisesi ile kesişinceye kadar .
Yaptığı oynamalarla mükemmel bir CV oluşturan Modesto’nun , zor durumda olan okulu kurtarmanın peşinde olan Müdür Tina’yı ikna edip , işi kapması çok da zor olmuyor .
Şimdi iş geliyor , Modesto’un deli olmadığına inanıp , hayalet öğrencilere yardım ederek onları okuldan kurtarmasına .
Peki ama nasıl ?
İşte eğlence de burada başlıyor zaten .
Birbirinden renkli karakterlere sahip olan Hayalet Öğrenciler , 80’ler ve 90’ların gençlik komedilerine selam çakarken , filme eşlik eden müziklerle de ( ki bu noktada filme damgasını vuran şarkı Bonnie Tyler’dan “Total Eclipse of the Heart”i yazmadan geçemeyeceğim . ) beğeni kazanıyor .
Çok sürprizli bir hikayesi olmamasına karşın , karakterlerinin çeşitliliği ve zekice yazılmış diyalogları ile bu açığını kapayan film , yönetmen Javier Ruiz Caldera’nın ikinci uzun metrajı .
Hiçbir oyuncunun oynadığı karakterde sırıtmadığını , bilakis biçilmiş kaftan olduklarını söyleyebilirim .
Yakın zamanda Aklımı Oynatacağım ( Los amantes pasajeros ) ’da izlediğimiz Raúl Arévalo , Modesto rolünde gayet iyi bir performans sergilerken , aynı filmde izlediğimiz Carlos Areces de filmin yan karakterlerinden sinir bozucu Otegui olarak karşımıza çıkıyor .
Hayaleti oynayan beş genç ise , şimdiye kadar genel olarak televizyon dizilerinde yer almış oyuncular .
Kısacası eğlenmek ve iyi vakit geçirmek için tercih edebileceğiniz bu İspanyol romantik komedisi , retro dokunuşlarıyla , benim için birkaç adım öne geçmeyi başardı .
Bu arada aynı tadı almak mümkün olmayacak olsa da , filmin Hollywood versiyonunu da yakın zamanda izleyebilirmişiz .
Zira Will Smith filmin haklarını satın almış . twitter : @simulationone
