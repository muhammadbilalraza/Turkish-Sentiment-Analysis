En çok Kumsal ( The Beach ) filminden tanıdığımız Guillaume Canet’nin ( hani şu öteki Fransız oğlan ) yönetmen olarak Cesar ödülüne aday olduğunu ilk öğrendiğimde çok şaşırmıştım .
Hem de ikinci filmiymiş bu .
' Vay be ' demiştim , ' Helal olsun ! ' .
Sonrasında kazandı da bu ödülü .
Kimseye Söyleme ( Ne le dis a personne ) , onun aktörlükten yönetmenliğe başarılı geçişini tescillemiş oldu .
Bir polisiye olarak tanımlanabilecek Kimseye Söyleme , karısının öldürülüşünün 8. yıldönümünde ortaya çıkan yeni gelişmelerle zanlı konumuna düşen ve gerçeği öğrenmeye çalışan Alexandre Beck adlı karakter çevresinde gelişiyor .
Bu anlamda , Kaçak ( The Fugitive ) gibi başarılı Hollywood örneklerini de izlediğimiz türde bir entrika sunan Fransız yapımı , tıkır tıkır işleyen , nitelikli bir popüler sinema örneği .
Guillaume Canet’nin , aktör - yönetmen geleneğinin tüm başarılı isimleri gibi , karakter oluşturmak ve oyuncularının o karakterleri ete kemiğe büründürmek için ihtiyaç duydukları alanı yaratmak konusundaki başarısı , filmin en ciddi artısı .
İrili ufaklı çok sayıda karakterin girip çıktığı iki saat zarfında , istisnasız herkes başarılı , inandırıcı ve yaşayan performanslar veriyor .
Başroldeki François Cluzet ( bu rolüyle En İyi Erkek Oyuncu dalında Cesar kazandı ) , karakterin yaşadığı her türlü duyguyu seyirciye etkili bir şekilde geçirip , Alex’in başına gelen her şeyi ve öyküsünün nereye varacağını umursamamızı sağlayarak geniş kadro içindeki lider payının hakkını veriyor .
Çok satmış bir polisiye romandan uyarlanan Kimseye Söyleme , izlerken zaman zaman fazla gelebilen bilgi akışı sebebiyle bazı anlarda kafa karıştırıcı olma riskini taşıyor .
Ancak Canet’nin sadece senaryosuna hizmet eden sinema dilinin de katkısıyla filmin takibi hiç zorlaşmıyor .
Yönetmen olarak kişisel imzasını belli etmek için eline geçen fırsatları da ölçülü bir şekilde değerlendiren Canet , öyküsünün duygusal tarafını da incelikle işlemiş oluyor .
Her ne kadar başarıyla kullanılmış olsalar da , filmin içinde yer alan şarkıların hep İngilizce olması bana batan tek şey oldu .
Fransız müziğinin de aynı ölçüde Canet’nin işini göreceğine eminim doğrusu .
Bu seçim , filmin genel olarak kendi ülkesinin sinema geleneğinden ziyade İngilizce konuşan ülkelerin kalıplarına yakın durduğunu da gösteriyor belki .
Fransa’da popüler sinemanın iyiden iyiye Hollywood’un izinden yürümeye başladı , özellikle son on yılda .
İyi örnekler verildiği ve kendi topraklarından kopuk durmadıkları sürece , sektörlerinin de buna itirazı olmadığı belli .
Kimseye Söyleme , buna son derece iyi bir emsal oluşturuyor .
Ufak ama kilit bir rolde aktör olarak da gözüktüğü bu ikinci filmiyle yönetmen olarak rüştünü ispat eden Guillaume Canet , sürükleyici bir serüven sunuyor izleyicilere .
Pan’ın Labirenti’nin ardından bu kalabalık haftanın en iyi seçeneği olduğu teminatını verebilirim gönül rahatlığıyla .
