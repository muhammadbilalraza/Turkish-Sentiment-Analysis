Erkekler dünyasının ' tekdüzeliğini ' ( ya da karmaşıklığını ) ameliyat masasına yatıran ilk uzun metrajlı filmi " Made in Europe " la ( aslında ilk uzun metraj demek doğru olmaz bu yapım için ) özellikle geçen yılki Adana Altın Koza Film Festivali'nde öne çıkan İnan Temelkuran'ın ikinci filmi " Bornova Bornova " , aynı izlek üzerinden yola çıkarak bir kez daha erkekler dünyasının ' çatışma noktaları'na doğrultuyor yönünü .
Yitip gitmeye yüz tutmuş ' mahalle abiliği ' kavramı üzerinden hareketle için için kendini yiyen erkek egemen Türk toplumunun anatomisini çıkaran film , hayatla bağlarını netleştirememiş olmanın getirdiği iki arada bir derede kalmışlıkla mücadele eden ' genç adam'ın yazgısına ayna tutuyor .
' Kötü örnek ' olurken , bir yandan da ' iyilik timsali ' havası yaratma çabasındaki bir ' abi'nin , çömezi üzerinde yarattığı etkinin yansımalarını izliyoruz hikâyede .
Kendini bulma , tanıma konusunda herhangi bir ' adım'ına rastlayamadığımız bu çömezin , bir yandan da ' platonik aşk'ın açmazlarında yaptığı patinajlarla da genişleyen hikâye , ' kumar ' tadında yaşanan hayatların üst üste aldığı darbelerin ışığında kendine bir yol çizmeye çalışıyor .
İnan Temelkuran , belli ki bildiği ve tanıdığı bir çevrenin dinamikleri üzerinden hareket ederek oluşturmuş filmin atmosferini .
Mahalle koşullarını , erkeklerin bu koşullar içinde kapmaya çalıştığı köşeleri , genç kızların hayattan beklentilerinin yarattığı düş kırıklıklarını , ' zafer çığlıkları ' atan kaybedenlerin umutsuzluklarını ve her geçen an büyüyen ' tehlike'yi bildiğini çok iyi hissettiriyor yönetmen bu filmiyle .
Bir tür ' sınav'a soktuğu karakterlerinin ipini hiçbir zaman elinden bırakmıyor , onları istediği ( inandığı ) yöne doğru koşturmayı başarıyor .
Erkekler arasındaki ' jargon'a hakim görüntüsü , hikâyenin gerçeklik duygusunu körükleyen ve izleyici üzerindeki etkisini artıran unsurların başında geliyor .
Genç sinemacı , bilmediği denizlerde boğulmaktansa tanıdığı derede arınmayı tercih ediyor , bunu da sinemaseverlerin damarına basarak yapıyor .
Hikâyedeki ' keskinlik'ten güç alan görsel denge de filmi taçlandıran unsurlar arasında sayılabilir rahatlıkla .
Anlattığı şeyin ağırlığı altında ezilmeyen bu görsellik , hikâye anlatırken sinemayı unutmamak gerektiğini de hissettiriyor bizlere .
Kelimeleri iyi seçen , diyaloglara özel bir önem veren Temelkuran , bu özelliğini destekleyen görsel elemanlara da açıyor kapısını ve ' küçük numaralar'la sinemasını zenginleştirmeyi biliyor .
Sinemayı ' gerçeğin aynası ' olarak kabul ettiğini net olarak gösterirken , bunu ' yavan ' bir stile tutsak olmaktan özenle kaçırıyor , görselliğin içeriğe hizmet etmesi gerektiğini vurguluyor .
Önceki filmi " Made in Europe " ta da birlikte çalıştığı görüntü yönetmeni Enrique Santiago Silguero'nun bunda büyük payı var kuşkusuz .
Öte yandan tartışmasız bir kurgu becerisi de kendini gösteriyor filmde .
Yönetmenin yaratmaya çalıştığı ( ve bizim de hissettiğimiz ) atmosferi , dağınıklığa teslim olmayacak biçimde kurgulayan Erkan Tekemen , makinenin ilk andan son ana kadar tıkır tıkır işlemesini , sağa sola yatıp dengesini kaybetmeye açık hikâyenin çizgisinden sapmamasını sağlıyor .
Ve .
Özel bir paragraf da oyunculara açmak gerekiyor bu filmde .
Antalya'da Altın Portakal alan Öner Erkan ve Damla Sönmez'e mükemmelen eşlik eden Kadir Çermik , ' abi ' rolünde filmin temposunu belirleyen bir karakter çalışması içine giriyor ve seyirciye bir tür ' yabancılaşma ' duygusu yaşatırken germeyi de başarıyor .
Son zamanlarda sinemamızda gördüğümüz en iyi ' kötü adam ' kompozisyonlarından birine imza atan Çermik , tekdüzeliğe mahkûm olma riski taşıyan hikâyeyi dallandırıp budaklandırma görevi de üstleniyor .
Hayatla ilgili ' karar'ını verememiş ' genç adam'da bizi bir değişim / dönüşüm performansıyla yüzleştiren Öner Erkan ve genç bir ' femme fatale ' olmanın üstesinden gelerek erkeklerin dünyasını altüst eden karakterine derinlik katan Damla Sönmez de filmin duygusunu şahlandırmak gibi zor bir işin altından başarıyla kalkıyorlar .
Başka bir yönetmenin elinde bambaşka bir filme , belki bir düş kırıklığına dönüşecek " Bornova Bornova " , İnan Temelkuran'ın alçak gönüllü tavrının da etkisiyle iniş ve çıkış anları net biçimde belirlenmiş , anlatılanın yoğunluğunu zedeleyecek ' çıkıntılıklar'dan arındırılmış , erkeklerin dünyasını deşifre ederken ' mesafesini ' de korumayı başarmış , ' kadınsı ' bakışı törpülemekten de özenle kaçınmış sağlam bir ' yeni sinema ' örneği sonuç olarak .
Yeni bir sinemacı kuşağının gümbür gümbür değilse de usul usul geldiğinin de en ' doğru ' örneklerinden biri bu film .
