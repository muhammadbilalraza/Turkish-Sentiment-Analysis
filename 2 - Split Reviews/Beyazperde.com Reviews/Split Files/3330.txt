Eric Rochant’ı , henüz 28 yaşındayken çektiği ilk filmi “Acımasız Dünya” ( Un Monde Sans Pitié ) ile hatırlamaya devam edeceğiz belli ki , her ne kadar son çalışması “Karanlık Şerit” ( Möbius ) adlı filme kendimizi yakın bulsak da .
Hippolyte Girardot’nun mükemmel performansıyla da şahlanan “Acımasız Dünya”nın arkasına eklemlediği filmleriyle bir türlü o beklenen sıçramayı yapamayan Rochant , 2006’dan bu yana beyazperdeden de çekilmiş , kendisini televizyon dünyasına hapsetmişti .
Yedi yıllık aradan sonra salonlara konuk olan “Karanlık Şerit” ise yönetmenin barutunun tükenmediğini gösteren bir çalışma bize sorarsanız .
Finans dünyasının acımasız çarklarını idare edenlerin karanlık ilişkilerini genel çerçeveye yerleştiren film , bu resmin merkezineyse tam anlamıyla ‘olacak iş değil’ tadında bir aşkı oturtuyor .
Bir Rus casusu ile bir finans spekülatörü arasındaki bu aşk , hikâyenin gidişatı içinde doğal olarak bir gerilim unsuruna dönüşüyor ve ikilinin hayatlarını riske atan bir seçim olarak kendini gösteriyor .
Monako’da hayat bulan hikâye , kentin olanca ‘zenginliği’ni de bir karakter olarak kullanmayı başarırken , bu ‘ışıltı’ içinde karanlık bir atmosfer kurmanın da üstesinden geliyor .
Baştan sona tekinsiz bir havayı soluyan , ama bunu ‘korku’yla yaşamak yerine ‘cesaret’le anlamlandıran ikilinin serüveni , devasa bir ‘komplo’nun piyonları haline getiriyor onları .
Aşkın karşı konulmazlığı karşısında teslim bayrağını çektiklerindeyse , piyon olma durumlarının bir tür ölüm kalım savaşıyla yer değiştirdiğine tanık oluyoruz .
Diğer karakterlerin iyi ya da kötü olmalarının ötesinde , ‘aşkın masumiyeti’ni köşeye sıkıştırmaları eziyor başkarakterleri .
Onlar da pek masum değiller aslında , masum olan sadece aşkları .
İkisi de ‘günahlar’a boğulmuş bir hayatın içinden gelip tutunuyorlar bu aşka .
Ve bu günahlarını beraberlerinde taşımayı da sürdürüyorlar . “Karanlık Şerit” , melez bir film atmosferine sahip olmasıyla da dikkat çekiyor .
Meselenin aşk mı , finans sektörü mü , casusluk mu , yoksa mafya ilişkileri mi olduğu konusunda net bir fikir yürütemiyoruz , ama bunun gerekliliğine dair de bir sonuç çıkmıyor ortaya .
İzleme süreci boyunca kafamızı yoracak bir durum değil bu zira .
Jean Dujardin ve özellikle Cécile De France , tehlikenin göbeğinde ‘âşık kalmak’ gibi zor bir işin altından kalkmaya çalışan karakterlerini inandırıcı kılmayı başarıyorlar .
Dediğimiz gibi , Cécile De France’ın bir adım daha öne çıktığını ve hikâyenin ritmini belirlediğini iddia etmek mümkün .
Aktris , çalışmasıyla klasik casus filmlerine de göz kırpan Eric Rochant’ın en büyük yardımcısı burada .
Merkez karakter olmanın bütün gereklerini yerine getiren kompozisyon çalışması , Jean Dujardin’i de yukarı taşıyor ve iyi bir ikili olmalarının önünü açıyor .
Kaçırılmayacak bir film mi “Karanlık Şerit” , değil , ama son derece incelikli bir yönetmenlik becerisinin varlığından söz edebiliriz rahatlıkla .
Eric Rochant , elindeki malzemeyi ayrıntıları atlamadan , aceleye yer vermeden ve atmosferi zedeleyecek hamlelerden kaçınarak değerlendiriyor , bir bütüne ulaştırmayı başarıyor .
Uluslararası oyuncu kadrosunu da gayet iyi idare ettiği de aşikar , ki bu kadronun ağır topu Tim Roth’un bir Rus ‘işadamı’nı canlandırması da manidar bir tercih olarak dikkat çekiyor !
