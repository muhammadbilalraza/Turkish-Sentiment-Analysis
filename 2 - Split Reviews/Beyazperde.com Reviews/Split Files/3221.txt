Bir filmi yorumlarken onu başka filmlerle karşılaştırmaktan hoşlanmıyorum .
Ama bazı filmler için bu kaçınılmaz .
Bu projeyle ilgili olarak , Kiefer Sutherland'in isminin bile oluşturmaya yettiği bir önyargı sizin kafanızda da yer ettiyse ; baştan söyleyeyim , tamamıyla haklısınız .
Fedai bir 24 türevi , dizinin sinema macerası öncesi bir nevi prova belki .
Televizyon kökenli bir aktör / yönetmen olan Clark Johnson yönetmenliğindeki yapım , Amerikan Başkanı'nı korumakla görevli Gizli Servis ajanlarının olası bir suikast tehdidi karşısındaki serüvenlerini izliyor .
Sutherland'in yıldızı olduğu televizyon serisi 24'ün takipçileri , 5. sezonu geçtiğimiz günlerde Emmy ödüllerinden zaferle ayrılan diziyle paralellikleri gözden kaçırmayacaklardır .
Burada , başrolde Michael Douglas var .
Douglas , Jack Bauer'ın daha yaşlı bir versiyonunu canlandırıyor desek yersiz olmaz .
Kiefer Sutherland ise Bauer'ın daha kurallara bağlı bir versiyonunda karşımıza çıkıyor .
Ama Jack Bauer karakteri , biz 24 takipçilerinin beklenti çıtasını bayağı yükseltti .
Bir ikinci film daha geliyor aklıma , Fedai'yi mukayese edebileceğim .
1993 yapımı Wolfgang Petersen filmi In The Line of Fire , yine yaşlı bir ajanın ( Clint Eastwood tarafından canlandırılıyordu ) başkanın hayatını kurtarma öyküsü anlatıyordu .
Bu iki sağlam örnekle boy ölçüşmeye kalkmak kolay değil .
Fedai de , bunu başaramıyor zaten .
Gizli Servis içindeki köstebek entrikası , deneyimli bir izleyici için hiçbir sürpriz içermiyor .
Tek bir bölümüne ne entrikalar , ne hareket , ne tempo ve heyecan sığdırabilen bir TV dizisinin yanında Fedai hantal kalıyor .
In The Line of Fire'ın sağlam karakterleri ve usta sinemasının da yakınından geçemiyor .
İçinde bulunduğumuz dönemde , ABD Başkanı'na suikast girişimiyle ilgili bir filmin , bu denli mevcut siyasal panoramadan kopuk durması da cabası .
Hala soğuk savaş kalıntılarını eşeleyen Fedai , First Lady ile bir ajan arasındaki duygusal ve fiziksel yakınlığa odaklanmayı tercih ediyor .
Bu yıl Toronto Film Festivali'nde , Başkan Bush'un 2007 Ekim'inde bir suikasta kurban gitmesi fikri üzerinden kurulmuş , İngiliz televizyonu için yapılmış bir kurmaca belgesel gösterilecek ( Death of a President ) .
Amaç , böyle bir suikastın sonrasında dünyada yaşanabilecekler üzerine teoriler üretmek .
Bu ilk bakışta fantastik fikir bile gerçek dünyayla bağları daha sağlam bir projenin sinyalini veriyor .
Mevcut koşullarda , Fedai gibi filmlerin pembe dizi senaryoları ise kimseyi uyutmaya yetmiyor .
" 24'ün herhangi bir sezonu , hatta herhangi bir bölümünün yanında Fedai benim dişimin kovuğuna gitmez " derseniz ; ancak " Haklısınız " diyebilirim , " Ben de aynen sizin gibi düşünüyorum . "
