Kleber Mendonça Filho , ülkemizde Komşu Sesler filmiyle aşinası olduğumuz Brezilyalı bir sinemacı .
69. Cannes Film Festivali’nde Altın Palmiye için yarışan son filmi Aquarius , bir öncekine benzer temalar ve dokular taşıyan , derdi ve meselesi olan bir yapım .
Aquarius’un konusunu çok kısa özetlersek ; kentsel dönüşümün Brezilya’daki ( Rio de Janeiro ) söz sahibi müteahhitler üzerinden sinemaya yansıması diyebiliriz .
Açmak gerekirse , Clara 1980’li yıllardan bu yana , Recife’in kentinin en iyi bölgelerinden birinde sahile oldukça yakın bir apartman dairesinde yaşayan bir kadındır .
Daire kendi mülküdür ; üç çocuğunu da burada doğurup büyütmüş , yakın zamanda kaybettiği eşiyle tüm evliklerini bu dairede geçirmişlerdir .
Şimdi 60’lı yaşlarını süren ve müzik eleştirmen olan Clara , koca binada yapayalnız kalmış , dahası binadaki evlerin yüzde seksenine sahip olan bir inşaat firması tarafından apartmandan çıkartılmak istenmektedir .
Yaşamda tuttuğunu koparan üstelik kanseri genç yaşında yenmiş bir kadın olarak Clara ,  Aquarius sitesinin son sakinidir ve hem paragöz inşaat firmasının adamlarına hem de yakın çevresine fikrini değiştirmediğini ve dairesinden ancak cesedinin çıkacağını gösterecektir .
Bir DonKişot hikayesi var aslında karşımızda ; yollara maceraya düşmese de kendi evinde ve kendi hayatında bir macerada Sonia Braga’nın muhteşem bir performans ile canlandırdığı Clara .
Çocuklarını karşısına almanın pahasına kendini Clara yapan her şeye tutunan , eşinin vefatından sonra buna daha çok ihtiyacı olan bir kadınla karşı karşıyayız .
Filmin senaryosuna da imza atan Filho , baş karakteri o kadar iyi yazmış ki üstüne eleştirilecek yön pek yok .  Oyuncu Braga tarafından da çok iyi çalışıldığı belli olan rol , bizzat karakterin kendi ağzından şunu söylüyor : “Beni evinden çıkmayan , huysuz , inatçı bir ihtiyar kadın gibi göstermeyin .
Hayır , ben bu değilim ; ben bu evde ölmek istiyorum üstelik yaşamımdan parçalar taşıyan bu ev fiziken halen sağlam , yıkılması için inşaat şirketinin aç gözlülüğünden başka neden yok” .
Brezilya’nın sosyo - ekonmik yapısını Türkiye ile karşılaştırdığımızda çok da fark olmadığını görüp Clara karakterine hak vermemek işten değil !
Filmde üst sınıfın alt sınıf ile olan ilişkisi de hafif suya sabuna dokunarak Clara’nın 19 yıldır evinde çalışan ev yardımcısı üzerinden verilmiş ; küçük ama başarılı ama etkisi az kalan bir gönderme .
Üst sınıfa ait Clara kendi değerlerine tutunurken aslında aynı tutumu yıllarca yanında beraberinde çalışan yardımcısından esirgiyor gibi .
Kadını hiç aşağılamıyor belki ama hep mesafeli ve elit tavırlı .  Filmin en az senaryosu kadar güçlü görüntü ve sanat yönetmenliği etkileyici müzik tercihleriyle de birleşince ki baş karakterin müzik eleştirmeni olduğunu göz önüne alırsak yabana atılmaması gereken bir detay , 2 saati aşkın süresiyle izlemesi çaba gerektirdiği kadar da keyifli bir yapım ortaya çıkmış .  Prömiyerini yaptığı Cannes sonrası ülkesi dışında pek çok festival dolaşan , kucağında ödüllerle evine dönen filmi , benzer bir üçüncü dünya ülkesine mensup vatandaşlar olarak kaçırmamınızı tavsiye ediyorum nacizane .
