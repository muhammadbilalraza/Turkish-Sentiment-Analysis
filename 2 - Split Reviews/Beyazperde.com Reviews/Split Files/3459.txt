Haziran ayında izleme imkanı bulduğumuz İspanyol yapımı Kurban babasıyla ilgili sarsıcı gerçekleri ancak onu kaybettikten sonra öğrenen ve kendi yaşamının karanlık yönüyle yüzleşmek zorunda olan genç bir kadının öyküsünü anlatıyordu .
Benzer bir arayış öyküsü içeren Sınırsız Kentte ise bir İspanyol ailesini Paris’e taşıyarak ölüm döşeğindeki bir adamın sırlarla dolu geçmişini bir bulmaca gibi oğlunun önüne seriyor .
Tıpkı Kurban gibi sıradan bir ailenin öteki yüzünü yavaş yavaş ortaya koyan film , özellikle karakterler arasındaki sessiz gerilim ve aile kurumunu sorgulayan tavrı ile dikkat çekiyor .
Gençliğinde dünyayı değiştirmek için çaba göstermiş fakat evlenip aile kurduktan sonra başarılı bir iş adamı portresi çizmiş olan Max , ağır hastalığı nedeniyle tüm ailesini peşinden sürükleyerek Madrid’den Paris’de bulunan bir hastaneye gelmiştir .
Yakın zamanda geçireceği riskli bir ameliyat nedeniyle ailesi tarafından gözden çıkarılmaya başlanmış yaşlı adam , akıl sağlığındaki bozulmalarla birlikte miras konusundaki belirsizliklerle de ailesine kaygı vermektedir .
Arjantin’de farklı bir yaşam süren küçük oğlan Victor babasını ziyaret etmek üzere yeniden aileye katılır .
Uzun bir aradan sonra babasıyla birlikte zaman geçirmeye başlayan genç adam , kısa sürede babasının hastalık dışında bir sorunu daha olduğunu fark eder .
Adam tüm ailesinden ölesiye korkmakta ve hastaneden kaçmanın yollarını aramaktadır .
Başlarda babasının paranoyalarını hastalığa bağlayan Victor , zamanla oyuna katılarak adamın sırrını araştırmaya başlar .
Bu ise kişilerin hiçbir zaman tam olarak bilemeyecekleri bir alana yöneltir onu , anne ve babaların evlilik öncesi yaşamları .
Babanın nedeni belirsiz korkularına oğlanın merakının eklendiği ve aile meselelerinin henüz ortaya çıkmadığı ana kadar yaratılan atmosfer gerçekten son derece etkileyici .
Babayı oynayan Fernando Fernàn Gòmez’in yüzündeki çaresiz ifadeyle güçlenen bu atmosfer , belirsizliğin de etkisiyle kısa ama tedirgin edici bir gerilim yaratıyor .
Yine İspanya’dan gelen korku ve gerilim filmlerinde bile çok sık rastlayamadığımız kadar koyu bir gerilim .
Özellikle tüm ailenin miras nedeniyle adama karşı gizlice örgütlenmiş olabileceğini düşünmek de bunu destekliyor .
Fakat film zamanla farklı bir yöne sapmaya başlayınca tıpkı Kurban’da olduğu gibi amacın sadece saf bir gerilim yaratmak olmadığı ortaya çıkıyor .
Ailenin mutsuz ilişkilerini ortaya koyan yan öykülerin ardından ailenin içindeki iktidarı simgeleyen annenin , sıradan bir İspanyol ailesi oluşturabilmek için kendi kocasının politik ve cinsel tercihlerini nasıl ' bastırdığını ' öğreniyoruz .
Filmin aile kurumuna getirdiği eleştiriler sadece anne ve baba arasında yaşanan sorunlarla ifade bulmuyor .
Filmdeki çoğu karakterin gerçek aşkı evli olduğu kişinin dışında bulması da buna örnek olarak gösterilebilir .
Fakat çocukların mutsuz giden ilişkilerini sonuna kadar yürütmek gibi bir kaygıları yok .
Film bize bu düşünceleri çağrıştıran yan öykülerini anlatmaya başladığında ise ana yoldan çıkmaya başlıyoruz .
Yönetmenin yan karakterlerin öykülerine yaklaşıp güç kazanmaya çalışması tam tersine kan kaybettiriyor .
Senaryo nihayet direksiyonu toparlayıp bizi tekrar Max’in hikayesine döndürdüğünde ise başlangıçtaki gerilimden çok uzaklaşmış olduğumuzu fark ediyoruz .
Artık tek sorun , yaşlı adamın geç kalmış bir yüzleşme ile hayatını yeniden anlamlandırıp anlamlandıramayacağıdır .
Yönetmenin zaman zaman müziği ön plana çıkararak görsel denemelere girişmesi ise gücünü oyunculuğundan alan bir film içinde istediği etkiyi yaratamıyor .
Kendi dünyasında yaşayan Max’in hayalleri ile gerçek olayların birlikte senaryoya yön vermesi ise oldukça dikkat çekici .
Belki de bu yüzden etkileyici bir film olarak hatırlıyoruz .
Fakat yine de ağır ve hüzünlü bir atmosfer yaratan filmin özellikle iki kişinin omuzlarında olduğunu belirtmek gerekiyor .
Yakın ilişkilerin yakıcı gerilimini olağanüstü bir şekilde yansıtan çift ; Geraldine Chaplin’in soğuk ve katı ciddiyeti ile Gomez’in yorgun , hüzünlü , çaresiz , yardım bekleyen yüzü neredeyse filmin anlamına dönüşüyor .
Özellikle sahibinin hikayesini öğrendikten sonra daha iyi okuyabiliyorsunuz o yüzü .
Ve bitmeye yakın sarsıcı buluşma , tüm imkânsızlığına ve geç kalmışlığına rağmen anlamlı son noktayı koyuyor .
