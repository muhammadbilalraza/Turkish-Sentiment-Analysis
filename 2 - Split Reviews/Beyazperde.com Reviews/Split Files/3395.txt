Blair Cadısı gibi ilgi çekici , şaşırtıcı ve bazı açılardan gerçekten başarılı olan bir filmle Hollywood’un gözüne kestirdiği “found footage” , yani buluntu film türü hız kesmeden yoluna devam ediyor .
Her yıl sayısız örneğine denk geldiğimiz ve karakterlerin kamera ve benzeri cihazlarla kayda aldığı içerikleri izlediğimiz bu yapımlar aynen diğer piyasa ürünleri gibi - maalesef ki - pek de başarılı olamıyorlar .
Bütün bir vizyon yılı boyunca sadece bir ya da iki kaliteli buluntu filme denk geldiğimiz son 15 yıllık dönemde iş artık gerçek anlamıyla “bunaltıcı” olmaya başladı .
Paranormal Activity gibi kimine göre kült olan seriler öne çıksa da , genellikle baştan sona özensiz , sıkıcı ve binlerce kez denenmiş formüllere sahip korku – gerilim projeleri sinema salonlarını işgal ediyor .
Sadece bu ay içerisinde bile birden fazla “dehşetengiz” buluntu filmler ile karşılaşmışken , sinema seyircisi olarak her daim defansımızı alarak salona adım atıyoruz .
Bu hafta vizyon şansı bulan ve yurt dışında da tartışmalı bir yapım olarak anılan Darağacı  ( The Gallows ) ise tabiri caiz ise , ipin tam ortasında duruyor .
Korkutma ve germe işini ağırlıklı olarak başarıyla yerine getirirken , oyunculuklar açısından da pek rahatsız etmiyor .
İki ismin , Travis Cluff ve Chris Lofing’in yönettiği film yine bir found footage çalışması , yine bilindik yollardan ilerlemeye gayret ediyor .
Alışkın olduğumuz numaralardan bolca barındıran Darağacı , buna rağmen seyircisine vaat ettiği şeyi , korku ve dehşet hissini yaşatmayı da başarıyor .
Bu sefer işin içinde intikamcı bir ruh var .
Motifleri az ya da çok belli olan bu kötücül ruh , gerçek anlamda korkutucu bir kazaya kurban giden genç bir lise öğrencisi .
Filmin ilk 5 dakikasındaki kaza sekansı ile hikayesinin bir kısmını öğrendiğimiz intikamcı , Darağacı adlı bir tiyatro oyununda üzücü bir şekilde ipte can veriyor .
Yönetmenlerin tek kelimeyle harikalar yarattığı ve daha filmin ilk dakilarında sizi titretebilen bu kısım , filmin ilerleyen bölümlerinde ne yazık ki aynı güçten yoksun kalıyor .
Aradan geçen 22 yıllık süreç sonrası yine aynı lisede , kazaya kurban giden zavallının anısına Darağacı oyunu bir kez daha sahnelenmek için hazırlanıyor .
Hoşlandığı kız için futbol takımını ve okulun popüler ismi olmayı ardında bırakan Reese ( Reese Mishler ) , oyunun diğer başrol oyuncusu Pfeifer ( Pfeifer Brown ) , espirileri ile sinirinizi ayaklara kaldıracak olan Ryan ( Ryan Shoos ) ve zevzek dostumuzun sevgilisi Cassidy ( Cassidy Spilker ) ’ın başından geçen kaotik serüven ise gece saatlerinde , okullarında gerçekleşiyor .
Yönetmenlerden Travis Cluff’ın tiyatro öğretmeni olarak karşımıza çıktığı Darağacı filminin en büyük artısı , filmin başındaki iki ismin atmosfer yaratmadaki becerileri .
Yüzlerce öğrencinin olmadığı , koridorlarında in cin top oynadığı devasa bir okulda kapalı kalan genç kahramanlarımız ve intikamcı ruhun bolca geren hikayesi içerdiği “karanlık” ile güçleniyor .
Ses efektleri ve ani sıçratma numaralarına pek fazla başvurmayan yönetmenler işi daha çok izleyicinin hayalgücüne bırakıyor .
Kısa süresi sayesinde izleyicisinin sıkılmasına olanak vermeyen , inandırıcı oyunculukları ile yüzleri gülümseten Darağacı , işin “sürprizli” kısmına gelince ne yazık ki tam anlamıyla çuvallıyor , alışıldık bir bahaneyle şaşırtmaya çalışıyor .
Sırf bu sebepten ötürü bile ciddi bir hayal kırıklığı yaşatan yeni nesil buluntu film , her şeye rağmen şans verilmeyi hak ediyor ve yönetmenlerin bir sonraki projeleri için şimdiden heves uyandırıyor . burcinaygun@gmail.com
