Sinema tarihinde bazı karakterler vardır ki , o karakteri yorumlayan ve bir nevî yeniden yaratan oyuncuyla özdeşleşmişlerdir .
Toto , Adanalı Tayfur ve Turist Ömer gibi .
Bu tip karakterler başka bir oyuncu tarafından tekrar canlandırıldığında ya kesin bir başarısızlık ortaya çıkar ( Bengier'in İnek Şaban yorumu gibi ) ya da ilk bilinen hâlin / biçimin bir adım gerisinde kalınır ( Sean Connery sonrası " James Bond " lar gibi ) .
Kabul etmek gerekir ki ; Pembe Panter serisi ve Jacques Clouseau karakteri Peter Sellers ile özdeşleşmiştir hatta o denli özdeşleşmiştir ki bu büyük oyuncu öldüğü zaman canlandırdığı karakterin öldüğü haberi gazetelerin başlıklarına yansımıştır .
Aynı durum Sadri Alışık ve Kemal Sunal için de geçerlidir .
Karşımızdaki yeni Pembe Panter yorumu ise büyük komedyen Steve Martin'e ait .
Martin'i biraz evvel bahsettiğimiz ikinci gruba dahil edebiliriz .
Oldukça yerinde kullandığı jest ve mimikleri , Clouseau karakterini canlı tutmayı başarıyor , üstüne üstlük teknoloji bilgisi ve mütemadiyen hüzünlü bir hava veren bakışlarıyla müfettişe yeni ve yerinde bir üslup kattığını da itiraf etmek gerekir .
Benzer bir sorunla karşılaşan diğer aktör de Kevin Kline .
Klein , Herbert Lom'un efsane mertebesine erişmiş Dreyfus karakterini yorumlamakta biraz güçlük çekiyor .
Klein'ın Dreyfus'u Martin'in Clouseau'suyla yeterli gerilimi sağlayamıyor ve kahkaha dozunu arttıran tezatşığa ulaşamıyor .
Belki bu serinin devam filmlerinde Dreyfus'un histerisi giderek artar ve unutulmaz bir " tik " e de o sahip olur da , Klein'ın görüntüsü / görünüşü ve oyunculuğu daha hazmedilebilir bir noktaya erişebilir ama şimdilik göze çarpan ilk noksan Klein'ın yorumu .
Konu itibariyle seriye yeni baştan bir start verildiği için , önceki senaryolarla karşılaştırma yapılması anlamsız olabilir .
Esprilere gelelim : Senaryo yazarlarından biri olan Steve Martin , stand - up'tan gelme bir isim ve filmde kullanılan " ilk tip " espriler de dünyaca ünlü stand - up'çıların meşhur " one - liner " larından ve hikayeye dayalı esprilerinden yola çıkıyor .
Örneğin , avize esprisi Henny Youngman'in " Watergate Oteli " esprisinden alınmış .
" Hamburger " esprisi Eddie Izzard'ın Fransızca göndermelerini anımsatıyor .
Ses geçirmez oda esprisi , Billy Connolly'inin " gaz çıkarma " hikayelerinden fırlamışa benziyor .
Tüm bu espriler sayesinde filmin eğlenceli bir kıvama ulaştığı ortada .
" İkinci tip " espriler ise Clouseau'ya has garipliklere ve zaaflara dayanıyor .
Arabayı park edişi , işleri eline yüzüne bulaştırmasına sebep olan kılık değiştirme huyu , yardımcısını sınamak için saldırışı , kendisini ve çevresindekileri felakete sürükleyen yanlış anlamaları , aceleciliği , acemiliği ve sakarlığı ile tam anlamıyla Clouseau davranışlarına dayanan bu espriler , belki de Sellers ile özdeşleştirdiğimiz için biraz rahatsızlık vermiyor değil .
Taklit olduğunu bilmemizden kaynaklanan bir samimiyetsizlik sezinliyoruz bu esprilerde .
Bu da filmin ikinci noksanı olsa gerek .
Filmin yan rollerinde karşımıza çıkan Beyoncé Knowles , Jean Reno ve Jason Statham ; kendilerine biçilen paylar nedeniyle dökülmek zorunda kalıyorlar .
Hatta Emily Mortimer için de aynı şeyi söylemek mümkün .
Belki bir tek Clive Owen'ın kısa ve öz performansıyla Ajan 006'yı gerçek bir karaktere büründürebildiğini ileri sürebiliriz .
Tabii işlevsizlikleri nedeniyle gereksiz sayılabilecek bu kalabalığın filmin bütçesini 120 trilyona çıkardığı düşünüldüğünde öfkelenmemek elde değil .
Filmin içerdiği seri cinayet ve elmas hırsızlığı hikayenin amacına hizmet etmekten oldukça uzak .
Bir dizi gizemli cinayet fikri serinin en iyi filmi A Shot in the Dark'tan , elmas hırsızlığı fikri ise seriyi başlatan Pembe Panter'den alınmış .
Alınmış ama anlamlı bir şekilde bir araya getirilip , filmin finalini inandırıcı kılabilecek bir forma büründürülememiş .
Sonuçta ; 60 yaşındaki Steve Martin'in müfettiş Clouseau yorumu , Sinan Bengier'in Kemal Sunal imitasyonuna benzemek zorunda kalmış .
Hikaye zayıf kalmış , kişisel taklit de kötü olmuş .
Keşke Martin , Peter Sellers ile özdeşleşmiş bir anti - kahramanı vücuda getirmek yerine yeni bir kahraman yaratmaya çalışsaydı , çünkü durum böyle olunca , bir mirasın üzerine çöreklenmeye çalıştığı izlenimini uyandırıyor .
Yapımcıların bu çabasına Martin gibi iyi bir komedyen alet olmamalıydı , daha önce denenmiş ve başarısız olmuş bir fikrin izinden gitmemeliydi .
Ne yazık ki karşımızda Peter Sellers hayranlarını öfkelendirecek sıradan bir komedi filmi var .
