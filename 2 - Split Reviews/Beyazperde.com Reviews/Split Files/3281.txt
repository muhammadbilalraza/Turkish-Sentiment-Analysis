The Student  ( 2011 ) ve Paulina ( 2015 ) filmlerinden tanıdığımız Arjantinli yönetmen Santiago Mitre , üçüncü yönetmenlik deneyiminde yalnızca eğildiği meseleler değil , oyuncu kadrosuyla da iddialı bir meydan okumaya girişiyor .
70. Cannes Film Festivali’nin Belirli Bir Bakış bölümünde de gösterilen Zirve / La Cordillera , bizleri Arjantin Devlet Başkanı’yla birlikte Şili’deki petrol zirvesine misafir ediyor . 
Yalnızca Arjantin Sineması’nın değil dünyanın en iyi aktörleri arasına gözümüzü kırpmadan koyabileceğimiz Ricardo Darín’in hayat verdiği devlet başkanı Hernán Blanco , göreve ‘içimizden biri’ sıfatıyla gelmiş durumda .
Tek isteği ülkeyi problemsiz bir biçimde yönetmek olsa da karşısında ondan çok daha tecrübeli devlet adamları ve en ufak hatasını bekleyen bir kamuoyu var .
Ülkemizde yaşayanlar unutmuş olabilir ancak hatayı affetmeyecek medya , gözü pek gerçek gazeteciler dünyanın birçok ülkesinde hala mevcut . 
Şili’deki bir dağ otelinde yapılacak olan zirve , Güney Amerikalı liderlerin görüşmeleri , pazarlıkları ve muhtemel anlaşmaları / anlaşmazlıkları üzerine kurulu .
Merakımız kimin siyasi stratejilerinin ön plana çıkacağı …
Hırçın , alttan iş çeviren Meksika mı , masadaki büyük abi Brezilya mı , ev sahibi Şili mi , davetsiz misafirliğini bile görünmezliğiyle örten Amerika mı yoksa diğerleri mi ?
Bir politik gerilim için bütün zemin hazır . 
Dünyadaki siyasi iklimin bu kadar hızlı değiştiği bir dönemde politik film çekmek de zor elbet .
Söylediği sözü hemen ertesi gün unutan ya da söylenmemiş varsayan yukarıdakiler başımızda durdukça ; bugünün hikayesinin eskimiş , yarının ‘asla olmaz’ denilen hikayesinin ‘aslında çoktan gerçekleşmiş’ olduğunu görmeye devam edeceğiz . 
Gelelim filmin iddiasının altını doldurup dolduramadığına .
Ekseni oluşturan yüksek profillilerin kumar masası , yalnızca jeopolitik tartışmaların vuku bulduğu anlarda çekici .
Blanco nazarında yapılan karakter çalışmasının , üzerine yüklenen sorumluluk açısından ele alınması daha doğruyken ‘onların da bir ailesi var’ kolaycılığına kaçılıyor .
Bu kaçış noktası filmin küçük bir bölümünü kapsasa kabul edilebilir olabilirdi .
Ancak ‘başkanın geçmişinde bir skandal mı var ? ’ geriliminin perdedeki tasviri olarak seçilen öz kızının hikayesi , ekseni öyle bir kaydırıyor ki bir daha toparlamak mümkün olmuyor . 
İki taraf arasında kurulmak istenen bağlantı , satır aralarına mikroskopla dahi baksak görünmeyecek bilinmezliklerde yatıyor .
Başkanın kızının zirvenin yapıldığı otele girmesini belli belirsiz bir travma ve konuşmayı kesme hali izliyor .
İçine hipnozun bile dahil olduğu süreçte halen devam etmekte olan bir zirve ve bu zirveye odaklanılması halinde pür dikkat izlenebilecek bir hikaye var .
Blanco’nun kendine gizlice uzanan emperyalizm elini tutup tutmayacağı , yeni olasılıkların varlığı hakkında neler düşündüğü çok daha ilgi çekici .
Kabul edilemez olan en büyük hata ; ikinci eksenin , doğası gereği ağır izleyen filmi tamamen hareketsiz bırakması . 
Ricardo Darín’in yanı sıra yönetmenin bir önceki filmi Paulina’da da izlediğimiz Dolores Fonzi , Wild Tales’ın kafadan kontak gelini Erica Rivas , ‘unutulmaz Gloria’ Paulina García , Elena Anaya hatta Christian Slater’dan oluşan çok uluslu kadro filmin odaklanma sorununun altından kalkamıyorlar .
Bir televizyon dizisinin pilot bölümü olsaydı ‘sonrasını merak edebileceğimiz’ La Cordillera , havada kalan bir iddia olarak zihinlerimize kazınıyor .
