Fargo olmak ya da olmamak .
İşte bütün mesele bu !
Batı toplumlarında izole olmuş kara parçalarına savruluvermenin yarattığı çıkışsızlık üzerine yazılmış , çizilmiş birçok eser vardır .
Bu çıkışsızlığı engellemek için suça bulaşmanın konu olduğu filmlerinin içinde , Fargo ve Basit Bir Plan çok özel yerlere sahip .
İkisi de film - noir " kökenli olmasına rağmen bir noktadan sonra kara - komediye dönüşüverir , ama bu komediye dönüşme hali kasıtlı olarak monte edilmiş one - liner'lardan ( tek satırlık replikler ) kaynaklanmaz . Tamamıyla saf ve özgün bir durum komedisidir anlatılanlar . Bu anlamda Arapsaçı , öncülerinin bir hayli başarılı olduğu bir alanda çuvallayan bir film . Arapsaçı , James M. Cain - vari başlayıp Chandler - vari biten bir film olmasına rağmen komedi anlayışındaki sululuk sebebiyle hangi kaba konması gerektiği belli olmayan , post - modernist bir çabalama olarak nitelenebilir . Komedi mi , dram mı , neo - noir mi derken eciş bücüş bir yapıya dönüşen bir tür polisiye ile karşı karşıya olduğumuz söylenebilir . Collin Friesen'in senaryosundaki eksikliklerin ( başta ne olacağına karar verememek gibi ) , Mark Mylod'un anlatım tarzındaki acemiliklerle birleşmesi durumu daha da vahim bir hale getiriyor . Açılıştaki koşma sahnesi , çöp tenekesi etrafındaki sahneler ve finaldeki vurulma sahnesi yönetmenin yetenek fakirliliğine işaret ediyor . Mylod , Alaska'nın doğa güzellikleri ile yarattığı kaotik yalnızlık duygusu arasındaki zıtlığı yansıtmakta da son derece başarısız . Sigorta müfettişi Ted'in , Margaret Barnell'in kaçıp kurtulma eğilimlerini komediye indirgemek filmin hafiflemesine yol açıyor . Ayrıca Alaska'ya film çekmeye giden bir sinema ekibinin yakın çekimlerde neden sahte kar kullandığını da sormak gerekir . Margaret'in akıllara seza hastalığının yansımaları , cesedin başına gelenler , deniz kabuğu esprileri , Paul'ün televizyon röportajı , küvet ve duş esprileri Arapsaçı'na zarar vermişe benziyor . Hikayenin ana gövdesi son derece sağlam olmasına rağmen ( sigortaya öldüğü bildirilen kardeşin ortaya çıkması ) , senaryodaki komedi / komiklik unsurları dikkat dağıtıyor . Örneğin , Paul'ün kardeşinin cesedini teşhis ettiği sahneyi ele alalım . Bu sahneden sonra , ilgisi dağılmayan bir seyirci olabilir mi ? Filmin en olumlu yanı ise - hiç kuşkusuz - oyuncu kadrosu . Williams , Hunter , Nelson , Harrelson , Ribisi ve Lohman hem üzerlerine düşeni yapmaları sebebiyle büyük bir haz veriyorlar , hem de böylesine kötü bir senaryoda harcanmış olmaları nedeniyle biraz üzüntüye yol açıyorlar . Özellikle Robin Williams'ın ne denli büyük bir drama oyuncu olduğunu kanıtlayan sahnelere dikkat . Williams ; Barnell'in bir tür noir karakteri olduğunu yansıtmakta o kadar başarılı ki , Paul'ün Margaret'a olan aşkını hissetmemek elde değil . Woody Harrelson ise en iyi bildiği rolü oynuyor , hatta oynadığı pek söylenemez . Basından takip edebildiğimiz kadarıyla Harrelson , normal hayatında da perdedeki gibi bir hayat yaşıyor . Bu bakımdan , son derece inandırıcı olduğunu itiraf etmek gerekir . Arapsaçı ; eşcinsel mafya ikilisi ile , kadın kaçırma eylemi ile , büyük bir vurgun yapmak için suç işlemeyi göze alan orta gelirli sıradan aile reisi ile , Kızılderili yan karakteri ile , karlarla kaplı ortamın yarattığı ürperti duygusu ile Fargo'ya sayısız atıfta bulunan bir polisiye . Ama meselenin özünü kaçırdığı bir gerçek . Ne demişler ; kötü taklit aslını yüceltir . Fargo iyi , Arapsaçı kötü bir film .
