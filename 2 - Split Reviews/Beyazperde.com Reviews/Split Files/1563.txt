Tür sinemasına ait kritiklerimin girişi birbirine benzer ; korkunun her dalı sinemanın başlangıcından bu yana sürekli yağmalanmış ve bu yüzden klişeden ibaret hale gelmiştir .
Tutmuş fikirleri hatasız uygulayanlar kazanır !
Örneğin , çok tutulan James Wan filmleri , 80’ler korkularından saçılan fikirlerin yeni tekniklerle modaya uygun bir şekilde uygulanmasından ibarettir .
Bu türde devrim yapmak imkansıza yakındır ama genç sinemacıların kutsal kadeh arayışı asla sonlanmaz .
Olur da türe ya da alt türe dair revizyon tutarsa da ortalık bir süre sonra klonlardan geçilmez olur .
Danny Boyle’ın 28 Gün Sonra’da başardığı yenilikçi yaklaşımın akabinde tüm zombi filmlerinin başına musallat olması gibi ve bu gözde türü tek tipleştirmesi gibi . 
 
Bazı sinemacılar ise devrim yapmak yerine terk edilmiş usulleri kullanarak tür nostaljisi üretmenin peşine düşer .
Bu geleneğinde korku filmi seyretmek olan ortalama üstü seyirci için oldukça kıymetli bir çabadır .
En iyi 10 İspanyol Korku Filmi listelerinin demirbaşı olan Yetimhane’nin ( El Orfanato ) senaristi olarak tanıdığımız Sergio G. Sánchez yazdığı ve yönettiği Karanlık Sır’da ( Marrowbone ) işte bunu yapıyor .
Eski usul korku filmlerinin sakin biçimini alıyor , günümüz evveli bir set kuruyor ve bizde Süper Korku dergisinde yayınlanan Eerie çizgi romanlarından fırlamış gibi duran bir gizem hikayesi oluşturuyor .
Karşımızdaki , iyi yazılmış , iyi oynanmış , sanat ve görüntü yönetmenliğindeki üstün zanaatla da güçlenen bir film .
Korku sineması seyircisinin alışık olduğu iki numarayı birleştirerek oluşturduğu final bazı bünyelerde hayal kırıklığı yaratabilir ancak filmin tamamı merakla izleniyor .
Onlarca uyduruk korku filminden sonra nihayet üzerinde kafa patlatılmış , türün gişesine değil geleneğine özenen bir iş . 
 
Filmde birbirine sevgiyle bağlı dört kardeşi izliyoruz .
Annelerini kaybeden gençlerin birbirlerinden kopmamak için tek şansları var , o da annelerinin ölümünü herkesten saklamak .
Bu sır onları uzunca bir süre aynı evde ve bir arada tutuyor ancak bu birlikteliğe katılan ve evde gizlenen kötülük büyük bir soruna yol açıyor .
Sergio G. Sánchez bir kez daha dramatik yapıyı ustaca kurarak korkunun güçlenmesini sağlıyor .
Bunu bir korku filmi olarak tavsiye etmek istemiyorum aslında çünkü ortada korkutan bir dram var .
Tıpkı Yetimhane’de olduğu gibi , film bittiğinde damağımızda kalan tat dehşet değil hüzün oluyor .
Karanlık Sır , kaçan , kovalanan , sürekli çığlık atan değil yaşayan karakterlerin dehşetini izletiyor . 
 
Bunu yaparken de , film boyunca seyircinin merak duygusunu sürekli tetikleyen kıtırlar atıyor .
Sánchez’in amacı , seyircinin önüne koyduğu veriyi işleyip sonuç üretmesinin ardından büyük bir dönüş yaparak hikayeyi başka bir noktaya taşımak .
Bunu başarıyor ancak sıkı korku izleyicileri için çözülmesi imkansız bir gizem yok çünkü biz bu numarayı daha önce görmüştük ! 
 
Ben filmin finalinde çözümlenecek gizeme değil de hikayeye ve ustaca işlenen dramatik yapıya odaklandım ve çok keyif aldım .
Size de tavsiyem öyle yapmanız zira Karanlık Sır , ortaya saçtıklarını öylece bırakan ve cevapsız sorulardan utanmayan bir yeni yetme sinemacı filmi değil .
Gizemli bir lokomotifin sürüklediği tren dengeli giriş - gelişme - sonuç vagonlarına sahip .
Ne zamandır bu kadar iddiasız ama doygun bir tat bırakan bir tür filmi izlememiştim .
Berbat bir hikayeyi ucuz CGI marifetiyle kotarıp seyircinin aklını zehirleyen onlarca fantastiğin arasında gerçek bir durak .
Sergio G. Sánchez’in yeni filmini merakla bekliyorum .
Tadını çıkararak izleyin .   
 
murattolga@otekisinema.com
