Bu bir kıyamet öyküsü .
Bir grup kasabalı sahilde durmuş açıkta demirli yolcu gemisini izliyor .
Geminin düdüğü dört bir yanda yankılanıyor .
İsrafil tarafından üflenen sûr borusu değil de ne bu ?
Böyle bakıldığında , ormanlardan çıkan cinai karakter deccal , kasabaya bir hafta önce gelmiş ve kahvehanede çalışan , herkesin mucizeler gerçekleştirdiğine inanmaya başladığı genç adamsa mehdi olabilir .
Tayfun Pirselimoğlu , kendi sinemasında alışık olmadığımız sulara açılıyor bu kez ; fazlasıyla stilize ve dini referanslar üzerinden bir alegori anlatıyor . 
 
Sonumuzun yaklaştığına inanan insanların yaşadığı kasabaya ister Türkiye’nin ister dünyanın halet - i ruhiyesinin yansıması deyin , Pirselimoğlu’nun tasvir etmeye çalıştığı ruh hali yabancı değil .
Sadece dinsel anlamında bir kıyamet korkusu değil çünkü anlatılanın karşılığı .
Sonumuzun gelişinin , felakete sürüklenişimizin , umutsuzluk hissinin çoğumuzun gündelik yaşamında karşılığı var .
Türkiye üzerinden düşünürsek , şu günlerde , ekonominin çöküşü ve ülkenin iflasa doğru sürüklenişi endişesi ya da bir başka örnek verelim , seçimi kaybederlerse Belgrad Ormanı’na gömülü silahlarını çıkartıp sokaklara düşeceklerini söyleyen insan görünümlü iblislerin açıklamaları karşısında yaşadığımız dehşet , en basit anlamıyla bu filmde anlatılan kaygıdan uzak duygular değil .
Yol Kenarı yüzeyde fazla biçimci , seyircisine mesafeli ve o kaba tabirle “sanat filmi” gibi gözükebilir ama izleyenlerin Pirselimoğlu’nun anlatmaya çalıştıklarını buralardan bir yerden yakalaması pekala mümkün . 
 
Kara mizahın kendine bu denli yer bulmuş olması da Tayfun Pirselimoğlu sineması için kıymetli bir adım .
Filmin En İyi Yönetmen ödülüyle döndüğü İstanbul Film Festivali’ndeki gösteriminde , böyle bir filmden mizah duygusu beklemeyen seyircinin o frekansı yakalamasının vakit aldığını gözlemlemek mümkündü .
Pirselimoğlu hiçbir şey için aceleci davranmıyor .
Kendinden emin , seyirciyi hızlıca avucunun içine almak gibi endişelerden uzak , soğukkanlı bir sinemacı var karşımızda .
İlk kez böylesine bir ustalık gösteriyor belki de .
Fakat sinema dilinin bir pastişten fazlası olduğu iddia edilebilir mi , her ne kadar titizlikle ve başarıyla kotarılmış olsa da özgünlüğü noktasında aynı derecede savunulabilir mi , tamamen ayrı bir mesele . 
 
Pirselimoğlu filmini Kafkaesk gibi kalıplarla tanımlamaktan çekinmiyor .
Yol Kenarı’nın görsel dünyasının Macar sinemasının ustalarından Béla Tarr’ı çağrıştırdığı net .
Referanslar listesi Tarkovski gibi olağan şüphelilerle sürdürülebilir .
Pirselimoğlu’nun jüri başkanı olduğu sene İstanbul Film Festivali Ulusal Yarışma’sında büyük ödülü verdiği Sen Aydınlatırsın Geceyive Onur Ünlü’nün karanlık ve absürt mizahının da filmi etkilediğini söylemek mümkün .
Bandoculara dair bir yan durum , Selamsız Bandosu gibi Türkiye sinemasından daha popüler çağırışımlar bile yapıyor .
İşte bütün bunlar o bahsettiğim pastiş hissini uyandırıyor .
O , bu ve şu filmden , yönetmenden , yazardan bir şeyler ustalıklı bir işçilikle birbirine eklemlenmiş gibi . 
 
Pirselimoğlu’nun daha büyük ölçekli , daha mizahi bir sinema yapmasını heyecan verici buluyor ; fakat sinemada daha önce zaten gördüklerimizin ötesinde bir özgün sesi de arıyoruz .
Rahmetli Theo Angelopoulos’un görüntü yönetmeni Andreas Sinanos’la tekrarlanan işbirliği çok başarılı .
Yol Kenarı belki yönetmenin bugüne dek yaptığı en iyi film ama tam da bu sebeplerden bir başyapıt değil . 
 
Twitter : aliercivan
