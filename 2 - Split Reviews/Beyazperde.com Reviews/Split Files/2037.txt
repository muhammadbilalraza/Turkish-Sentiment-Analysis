Yılın en çok konuşulan filmlerinden biri olan Ray sinemalarımızda .
Hollywood'un emektar yönetmenlerinden Taylor Hackford imzalı yapım , bu yılın Oscar ödüllerinin de büyük yarışçılarından birine dönüştü .
Bunda en büyük pay tabii başrol oyuncusu Jamie Foxx'un performansı .
Ama filmin tıkır tıkır işleyen ve düşük bütçesine rağmen göz alıcı yapım elemanlarının payını da küçümsememek gerek .
Hackford bir zanaatkar olarak şüphesiz zayıf kariyerinin çok üstünde bir iş çıkarıyor .
Bu , Yönetmen dalında Oscar adaylığı gerektirecek bir iş miydi , o ayrı konu .
Akademi üyelerinin emektar bir dostlarına jest yapmak istemiş olmaları gayet anlaşılabilir bir durum .
Ray , sanat yönetiminden kostüm tasarımlarına , görüntü yönetiminden ses miksajına gerçekten birinci sınıf bir teknik ustalık gösterisi .
Ve bütün bunları hiç hissettirmeden başarıyor olması , şüphesiz artı puan .
Sorunlarsa her zamanki gibi senaryoda baş gösteriyor .
Filmin üzerine inşa edildiği iki unsur var .
İkisi de Ray Charles'ın çocukluğuyla ilgili .
Biri gözünün önünde boğularak ölen kardeşinin anısı , diğeri ise annesi ile ilişkisi .
Özellikle görme duyusunu kaybettikten sonra , kendini ezdirmemesi ve toplumda bir sakat muamelesi görmemesi için annesi tarafından güçlü biri olmak üzere yetiştiriliyor Charles .
Anne rolünde ilk kez bir sinema filminde oynayan Sharon Warren'ın etkili performansıyla , gerçekten filmin oldukça etkileyici kısımları bunlar .
Fakat kardeşin ölümü hikayesi filmin eksiklik yaratan bir unsuru .
Ray'in üzerindeki travmatik etkisiyle sunulan , onun uyuşturucu bağımlılığının sebebi olarak gösterilen bu anılar , daha ziyade bir korku filmine yakışacak birkaç sahneden fazlasıyla işlenmiyor ve bize Ray ile kardeşi arasındaki ilişkiye dair yeterli veri sunulmuyor .
Yetişkinlik sahneleri daha çok kardeşin ölümünün etkileriyle beslenmeye ihtiyaç duyarken , geri dönüş sahneleri daha ziyade anne ile ilişkiler üzerine yoğunlaşıyor .
Finalde yer alan aşırı duygusal çözüm sahnesi ve bu sahnenin akla zarar kolaycı diyalogları da cabası .
Bir diğer problem ise , filmin sonunda Ray Charles'ın siyah hareketi içinde bir siyasi kahraman olarak sunulması .
Durum böyle olsa bile , film bize buna dair de yeterince veri sunmuyor .
Daha doğrusu - kardeş öyküsünde olduğu gibi - buna odaklanmıyor , birkaç sahneyle geçiştiriyor .
Ama siyasi kimlikle ilgili var olan zaten az sayıdaki sahnenin filmin niyetine karşıt şekilde işlediğini söylemek gerek .
Bize sadece müziğiyle , işiyle ilgilenen biri olarak değil , aynı zamanda siyasi bilinci de çok gelişmemiş ve politik bir tavır almaktan kaçınan bir adam olarak tanıtılan Ray'in siyasi bir simgeye dönüşme sürecine dair filmde neredeyse hiçbir şey yok .
Bu yüzden finaldeki aşırı duygusal yüceltme tavrı , doğrusu oldukça havada kalıyor .
Ve tabii filmin en can alıcı elemanı : Jamie Foxx .
2004 , yıllardır yetenekli bir oyuncu olarak kendini ufak ufak hissettiren Foxx'un senesi oldu .
Geçtiğimiz Pazar gecesi , Erkek Oyuncu dalında Oscar kazanan üçüncü siyah oyuncu olmayı başaran Foxx , öyle bir performans veriyor ki bu filmde , onun Ray Charles'ın kendisi olduğuna tamamen inanıyorsunuz .
İşte burada benim naçizane bakış açım şudur : ister istemez şöyle bir durum var , Foxx'un performansı bir taklit .
Evet , o kadar başarılı bir taklit ki etkilenmemek mümkün değil ; hatta kusursuz bir taklit .
Ama kişisel olarak ben , Foxx'un yepyeni bir karakter yarattığı ve onu yaşar kıldığı Collateral'daki dramatik performansını çok daha incelikli bir oyunculuk olarak görüyorum .
Ray'deki performansı biraz da kolaylıkla göz boyadığı için bu kadar takdir edildi kanısındayım .
Ama şüphesiz , efsane konumundaki bir kişiliğin sinemada bu denli gerçekçi bir şekilde hayat bulmasına çok nadiren rastlanır .
İki ayrı performansıyla da bu yılın genelinde en başarılı erkek oyuncusu Foxx'un Oscar'ına kimsenin itirazı olamaz doğrusu .
Senaryodaki eksikliklerine rağmen , akıcı ve seyri keyifli bir film Ray .
Bunu oyunculuklarına olduğu kadar müziklerine de borçlu .
Filmin doruk noktaları müzikal sahneleri .
Ray Charles'ın müziği sadece klipler şeklinde değil , yeri geldiğinde dramatik yapıyı da destekler biçimde ustalıkla kullanılıyor .
Bu da filmi gerçek bir seyir zevkine dönüştürüyor .
Ray'in , geçtiğimiz yıl içinde kaybettiğimiz bu müzik ustasına , şanına yakışır bir saygı duruşu olduğu su götürmez bir gerçek .
