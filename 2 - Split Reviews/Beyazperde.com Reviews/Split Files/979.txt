Alper Mestçi , Türk korku sinemasının önde gelen temsilcilerinden biri olmayı sürdürüyor .
Siccin serisi ise onun filmcilik anlayışının amiral gemisine dönüşmüş durumda .
Serinin 4. filmi ise bu hafta yani Kurban Bayramı haftasında gösterime giriyor .
Zamanlama manidar ama endişe etmeyin ; Alper Mestçi filmlerinde epey korkmamıza rağmen aslında sandığımızdan çok az kişi ölüyor . 
Alper Mestçi korkularında dikkatimi çeken şey ; her filmde farklı oyuncular denemesidir .
Oyuncu yönetimindeki ustalığı sayesinde de diğer korku filmi yönetmenlerinin düştüğü sıkıntıları pek yaşamıyor .
Burada cast direktörünü de ayrıca tebrik etmek lazım ama Siccin 4 , burada serinin diğer filmlerinden ayrılıyor . 
Bir önceki filmde karşımıza çıkan ve oyunculuğuyla etkileyen Adnan Koç , bu filmde de rol alıyor .
Film özgün bir yapı kurmayı başarıyor ancak korku sinemasında etkileşimlerden kaçmak neredeyse mümkün değil .
Siccin 4’ü izlerken akla The Amityville Horror ve The Exorcist geliyor . 
Önceki filmde kurban karakter olan Adnan Koç burada usta bir şeytan çıkarıcıya dönüşüyor .
Diğer filmlerden bağımsız kurulan hikâyeye dâhil olan Adnan Koç yine başarılı .
Aslında bu “iblis çıkarma” sekansları çok tehlikelidir zira yerelleştirme unsurları düzgün yerleştirilmezse , seyirciyi korkutayım derken güldürebilirsiniz .
Neyse ki Alper Mestçi işini bilen bir sinemacı .
Kamera hep olabileceği en iyi yerde ve birçok filmde birlikte çalıştığı makyajcı Alev Ünal yine başarılı ve ürkütücü işlere imza atıyor .
Alper Mestçi bir kez daha kötü sonuçlar üreten CGI efektlere değil de makyajcısının yeteneklerine güveniyor ve bu onun filmlerini benim gözümde 80’ler İtalyan korkularına yakın bir yere taşıyor .
Bunu yapan bir başka sinemacı da Can Evrenol .
Onun yeni filmi Housewife’ı da merakla bekliyorum .
Demem o ki ; pratik efektler ve makyaj birleştiğinde “geceleri rüyalarımıza giren” kâbuslar yaratmak mümkün .
Benim bayıldığım ve önceki filmde de kullanılan tema müziği de dozunda kullanılınca ortaya aslında çok kanlı olmasa da oldukça korkunç bir film çıkıyor . 
Siccin 4 ile Alper Mestçi’nin favori oyuncusunu da işaretlemiş oluyoruz .
İlk Siccin filminde ve 3 Harfliler 3 : Karabüyü’de yönetmenle çalışan Merve Ateş …
Merve Ateş bir diğer çocuk oyuncu Salih Gönültaş ile ustaca paslaşarak yine harika bir performansa imza atmış .
Bu genç oyuncunun sinemada ve korku türünde büyük geleceği var . 
Bana göre Siccin 4 , serinin hikâyesi en sağlam ve olay örgüsü iyi kurulmuş filmi .
Perdede izlediğimiz her şey seyircinin kafasında doğru yerleşiyor ve Alper Mestçi’nin çok sevdiği “hediyeyi kutu açılınca göreceksiniz” yapısı başarılı bir şekilde oluşuyor . 
Filmi seyircili gösterimde izledim .
Bazı gençlerin bağırarak tepki vermesi , yönetmenin amacına ulaştığının göstergesi .
Siccin 4 , henüz kurumuş bir yarayı deşer gibi asap bozucu bir atmosfer yaratmayı başarıyor .
Bu anlamda , seride ilk Siccin’e en çok yaklaşan film olduğunu düşünüyorum . 
“Yine mi cin filmi” demez iseniz ki demeyin , çünkü bu tema düzgün kullanıldığında gerçekten işe yarıyor ve Alper Mestçi de büyü , lanet , cinler gibi unsurları hikâyeye tam olması gerektiği gibi yerleştiriyor .
Siccin 4 korkmak için çok iyi bir seçenek !
Film ilk dakikasından itibaren sizi evin içindeki tekinsiz dünyaya sokuyor ve orada yaşanan kâbusa ortak ediyor .
Evet , filmde pek çok sahnede koltuğunuzdan sıçrayacaksınız ( mübalağa etmiyorum ) ama Alper Mestçi sadece buna güvenmiyor .
O , atmosfer yaratma kabiliyeti çok yüksek bir sinemacı ve çektiği planları kurgu masasında iyice korkunç hale getirebiliyor .
Neredeyse bir reklamcı titizliğiyle yükleniyor her sekansa , bu da ortaya 90 dakikalık temiz bir iş çıkarıyor .
Siccin 4 , korku filmlerinden hoşlanan herkese şiddetle tavsiye edeceğim bir film , iyi seyirler ! 
murattolga@otekisinema.com
