2008 yapımı bir Macar filmi olan Ruhuma Asla , yaklaşık 50 yıldır yönetmenlik yapan ve bugün artık 80 yaşında bulunan Péter Bacsó'nun son filmi .
Ülkesinin zanaatkar yönetmenlerinden biri olan Bacsó , dijital teknoloji kullanarak ufak ve genç işi bir film yapmaya kalkışmış .
Filmin kahramanı Boróka , 18 yaşını yeni doldurmuş , aklı bir karış havada genç bir kız .
Erkek arkadaşının onu ufak ufak bir fahişe olarak kullanmaya başlamasına karşı pek direnemiyor .
Sonunda da bir motosiklet karşılığında pezevengin tekine satılıyor .
Ruhumu Asla , Macaristan'ın sosyal ve ekonomik koşullarını da fonuna yerleştirmeyi amaçlayan bir film .
Ama sonuçta temel ihtiyaçlarını karşılamak için değil , istediği motosikleti elde edebilmek için kız arkadaşını satan bir adamdan bahsediyoruz .
Ve ağlasa sızlasa bile buna ciddi biçimde direnmeyen bir kadından .
Ne kadar gerçekçi , tartışılır .
Sonrasında bir süre , adeta skeçler halinde , Boróka'nın karşılaştığı tuhaf müşterileri izliyoruz .
Bu esnada , hafif dozlu erotizm ve çıplak kadın görüntüleri dışında bu filmin Türkiye'de neden vizyona sokulduğuna dair ikinci bir sebeple de karşılaşıyoruz .
Tek tek genç kahramanımızla birlikte olan bir grup Türk tır şoförü .
Tam yönetmenin nereye varmaya çalıştığına dair kafa yormaya başladığımız sırada ( biraz yavaş ilerliyor doğrusu film ) , Móric adlı iyi niyetli ve sanatçı ruhlu bir genç adamla tanışıyor kızımız .
Bir loto bayiindeki bu karşılaşma , tam da Boróka'nın kendisini pazarlayan adamlardan kurtulmaya çalıştığı dönemde oluyor .
Móric ona yardım ediyor ve Boróka düzgün bir yaşam kurmaya çalışıyor .
Film boyunca biraz olsun büyüyüp olgunlaştığına şahit olduğumuz kahramanımız , seks işçilerinin hakları için de mücadele ediyor .
Pazarlama eğitimi görüyor ve kendi vücudu dışında bir şeyleri pazarlamayı öğreniyor .
Bir tür , topluma yeniden kazandırılıyor yani .
İyi niyetli , pozitif mesajlarla dolu bir film Ruhumu Asla .
Fakat bütün iyi niyetine rağmen , sosyal mesajlarını ciddiye almayı zorlaştıracak denli naif bir film aynı zamanda .
Kadın ticareti ağının içine düşen Boróka'nın hikayesi , komik birkaç sözde kötü adamla mücadeleden ibaret bu filmde .
Yaklaşık iki saat boyunca hafif , sempatik ve dinamik bir film izletmeyi amaçlamış bize yönetmen .
Arka plana da birkaç önemli konuya kafa yormamızı sağlayacağını umduğu kadar veri yerleştirmiş .
1940'ların ikinci yarısından bu yana sektörün içinde olan bir sinemacıdan bekleneceği üzere , yönetmen Péter Bacsó'nun sineması son derece temiz .
Hikayesini düz ve sorunsuz bir şekilde anlatmanın ötesinde herhangi bir yaratıcılık da göstermiyor .
Bu haliyle ortaya fazlasıyla hafif ama sempatik bir televizyon filmi çıkarmış .
Bununla da yetinmiş .
Ancak yazık ki böyle filmlerin sinema seyircisine yetmesi pek mümkün değil artık .
