“Sen Kiminle DanAslında güzel Türkçemizde kalıplaşmış deyim biçimlerinden biri olan “Sen kiminle dans ediyorsun ? ” – ya da dans ettiğini sanıyorsun ?
- sorusu , şüphesiz ki günümüzde hafızalarda biri bitmeden diğeri başlayan dans - yetenek - müzik yarışmalarına referans vermekte .
Güçlü senaryo kalemi ve karakter yaratmaktaki başarısı ile tanıdığımız Burak Aksak’ın hem yazıp hem yönettiği beşinci uzun metraj sinema filmi “Sen Kiminle Dans Ediyorsun ? ” ise her iki anlamı da içeren , keyifli , ayakları yere sağlam basan , bu sefer ‘karası’ daha az , kahkahası daha da çok özgün bir komedi filmi örneği .
Bir eleştiri yazısının rengini henüz ilk ya da ikinci paragraftan belli etmesi usulen şık durmasa da , gönül rahatlığı ile ifade edebilirim ki bu film Aksak’ın şimdiye kadar yönetmen profili ile beyazperdede seyrettiğim en iyi işi .
Gönüllerin efendisi Leyla ile Mecnun dizisinin lağvedilmesinden sonra ‘kendi gemisini’ yürütmek için kolları sıvayan Aksak ilk olarak 2015’te Kara Bela adlı bir yol komedisine imza attığında , yine incelikli karakter yazmasına rağmen yönetmenlik olarak biraz daha pişmesi gerektiğini düşünmüştüm .
İtiraf ediyorum ki her biri 2017’de vizyona giren Salur Kazan : Zoraki Kahraman ya da Deli Dumrul’u henüz izleyemedim ; her hangi bir karşılaştırmaya girme iddiam yok ama “Sen Kiminle Dans Ediyorsun ? ” başı sonu tutarlı , nereyse her sahnesinde zeka dolu esprilerle güldürmeyi başaran , dahası küfrü de bolca kullanmasına rağmen bu silahı nerede ateşleyeceğini çok iyi bilen ve karakterlerinin altını doldurmayı ihmal etmeyen –zira yerli komedi senaristlerimizin en büyük handikabı içi boş komedi kahramanları - oldukça kaliteli bir komedi ; bu anlamda bence Burak Aksak’ın hem yönetmenlik hem senaristlik olarak en iyi işi .
Aksak’ın 2017’yi seri bir verimlilikle tamamladığını da ekleyerek oyuncular cephesine dönelim .
Öncelikle Binnur Kaya’yı övmek ya da yermek haddimize değil ama geçen hafta Cengiz Bozkurt’un yardımcı erkek oyuncu pozisyonunda , Mutluluk Zamanı filminde Tarık karakteri ile filmin çok üstüne çıktığını , zaten tam bir karakter oyuncusu olduğunu ısrarla vurgulamıştım .
Bu filmde ise yine ders veren bir oyunculukla Binnur Kaya , yan oyuncu olarak kalabilecek nefis bir karakteri – dans öğretmeni Songül - başrole taşıyarak , filmin aşk eksenini çizecek olan esas kız ve esas oğlanı yardımcı oyuncu görevlerine paslıyor .
Mahalle spor - dans salonu sahibi , emekli beden eğitimi öğretmeni Songül karakteri o kadar iyi yazılmış ki , Binnur Kaya kendisi de karaktere ne eklemesi , ne çıkartması gerektiğini bilerek tek kelimeyle müthiş bir oyunculuk ortaya koymuş .
Örneğin yukarı bahsettiğimiz küfrü gediğine koyan neredeyse tüm replikler Songül’e ait – fragmanda da bazı örnekleri mevcut - fakat sarf edilen küfürler o kadar günlük dilden , günlük olağan tepkilerden ki filmde sürekli bir kadının ağzından duyduğunuz repliklere feminist bir okuma dahi yapamazsınız ; dedik ya karakter izin vermez , suntalı bir tane de size yapıştırır geçer .
Öte yandan anne ve babasının vefatını kaldıramayan , esas kız Aysel rolünde Demet Özdemir ve babası gibi psikiyatr olmaya çalışan tıp öğrencisi , esas oğlan rolünde Uraz Kaygılaroğlu da sıkı çalışarak , seyir zevki oyunculuklar ortaya koymuşlar ; Uraz Kaygılaroğlu’nun Selim karakterini doğal akışında seyretmek ayrıca keyifli .
Neredeyse tüm yan karakterler rollerini ana karakter bilinciyle ve müthiş bir uyumla götürüyorlar .
Kendisine hep zengin sünepe rolleri biçilen Okan Çabalar’ı seyrettiğim en iyi performans , bu Kötü Çocuklar dans grubuydu desem herhalde kimse abartıyorsun demez .
Ufak ayranın yarım ekmek kokorece asla yetmemesi , seyyar araba pilavının ve pilavcısının felsefisi , “neden herkes çatıya çıkıyor” gibi kafalarda yarattığı sorular ve detaylarla nev - i şahsına münhasır bir Burak Aksak filmi olan “Sen Kiminle Dans Ediyorsun ? ” yaratıcı başlangıç jeneriği ve ara geçişleri ile , seyirci koltukta oynatacak müzik ve dans seçimleriyle , içiniz daralıyorsa vizyonun bugünlerdeki en iyi yerli alternatifi ; bilet paranızın hakkını doyasıya alacaksınız .
Ve o gemi bir gün elbette gelecek …
Sebatla el sallayarak bekleyenlere selam olsun …
Twitter . com / duygukocabay
