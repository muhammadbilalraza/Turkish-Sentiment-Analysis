“Değişmedin , ödün verdin ! ” Madalyonun diğer yüzü henüz görünmeden önce bu ifadeyi halefine karşı kullanıyor , Papa 16. Benedict .
Netflix’in diğer iddialı işleri arasında pek fazla konuşulmayan The Two Popes , Papalık unvanının sahibi son iki kişiyi , 16. Benedict ( Anthony Hopkins ) ile Francis’i ( Jonathan Pryce ) merkeze alıyor ve Katolik Kilisesi etrafındaki gerçek olayları irdeliyor .
Açılışını 2005 yılında 2. John Paul’ün ölümüyle ve yerine Benedict’in seçildiği ritüelle yapan belgesel - filmin konusu , bir yandan o tarihten Benedict’in istifasına kadar yaşananlara , bir yandan da Francis’in geçmişine dayandırılıyor . 
Alman vatandaşı Ratzinger’in ( 16.Benedict ) Papalığı sırasında ; gençliğindeki Nazi bağlantısı , Kilise’nin bugünün dünyasına duyarsızlığından kaynaklı inanan sayısındaki düşüş ve özellikle onlarca yıldır süren cinsel istismar vakalarını hasıraltı etme çabaları gibi ciddi meseleler artık ötelenemez olmuş .
Bunlar yaşanırken Kardinal Bergoglio ( Francis ) Kilise ile görüş ayrılığını öne sürerek emekliliğini istiyor , fakat 16. Benedict kendisinin ve Papalığın itibarını korumak için onayını gerektiren bu talebi başta kabul etmiyor .
Mektupları yanıtsız kalan Bergoglio , artık Roma’ya gitmeyi kafasına koymuş biletini almışken Vatikan’dan ona sürpriz çağrı geliyor !
İlk karşılaşmaları soğuk geçiyor ancak Benedict’in tenkitleri zamanla azalıyor , bu ziyaret sayesinde kendi istifasına hazırladığı zeminin değiştiğini anlıyoruz .   
Diyaloglar üzerine örülen filmde , bu noktadan itibaren bir nevi ikilinin arasındaki satrancı ve yeni katman olarak Bergoglio’nun hikayesini izliyoruz .  Değişime direnen muhafazakar taraf olan 16. Benedict’i , girdiği ikilemin sonucunda varacağı noktayı işaret edercesine , kolundaki yürüyüşlerine kılavuzluk eden akıllı saatle görüyoruz .
Futbol ve tango tutkunu , liberal Bergoglio ise Papa’nın karşısında şikayet ettiği günahların aslında eski bir uygulayıcısı .
Ülkesi Arjantin’deki cunta günlerine uzanan bölümde gençliği , Cizvit tarikatı liderliği ve buradaki arkadaşlarının rejim tarafından kaçırılmasındaki payı aktarılmış .
Vicdan muhasebesi içinde kardinalliğini yürüten Bergoglio , Papa olduktan sonra da bu dönemle ilgili kefaret ödemeye devam ediyor . 
Anthony Hopkins’in yaşlılığı bizi oyunculuğuna inandırmaktan alıkoyamıyor ; Jonathan Pryce’ın da hakiki Francis’e benzerliğinden midir bilinmez , ileri derece ustalıktan neredeyse mürit kazandırmak istemişler diyeceğiz !
( Her ikisinin de rolleriyle Altın Küre’ye adaylıkları bulunuyor . ) 
Kendisi de Katolik olan yönetmen Fernando Meirelles’i ise dünya çapında tanınan işi Cidade de Deus / Tanrıkent ( 2002 ) ile hatırlayabiliriz .
Meirelles ; çoğu sinemaseverin haberlerde duyduğu isimler ve belki seçim ritüelleri hariç hakkında pek bilgisi olmadığı , “imaj tazelemeye” uğraşan Katolik Kilisesi’nin yüksek duvarlarının ardını , öyle veya böyle , sürükleyici kurgusu ve yalın anlatımıyla göstermek istemiş . 
Son bölümde cast akarken , uzlaşan ikilinin bu kez Papa Francis’in ev sahipliğinde 2014 Dünya Kupası Almanya - Arjantin finalini seyretmeleri ve gerçek Papaların buluşmasından kolajlanan görüntüler var . 
Madalyon ters çevrildiğinde karakterlerle paralel başlattığı içsel sorgulamalar , bütüne dair uyandırdığı merak ile bence yönetmen istediğini başarmış .
Her izleyicinin vicdan mahkemesinde farklı yorumlanabilir , yine de bizler üzerinde baskıcı bir “günah çıkarma” gayreti sezinlenmiyor diyebiliriz .
