" Köpek Oteli , " iyimser ve toleranslı bir bakış açısıyla izlendiği sürece yeterince keyifli bir film .
Pazar sabahları kahvaltı ederken televizyonda seyretmeye alışık olduğumuz aile filmlerini andıran çalışma , sevimli köpek oyuncuları , mühendislik numaralarıyla zenginleşen olay örgüsü ve dayanışma ruhunu yücelten hikayesi ile ilgi görmeyi hak ediyor .
Filmin süresi boyunca canla başla çalışan köpek oyuncular , öncelikle izleyenlerin filme sempati duymalarını sağlıyorlar .
Türlü fiziksel numaralarla eğitmenlerinin yüzlerini kara çıkarmayan bu köpekler , gözleriyle konuştukları yetmiyormuş gibi yönetmen Thor Freudenthal'ın yakın plan çekimleri sayesinde neredeyse insansı yüz mimiklerine sahip oluyorlar .
Bununla birlikte , " Köpek Oteli " nin gidişatı , dahiyane basit makinelerle gerçekleştirilen eğlenceli gösterilerle dolu .
Bruce ve ablası Andi'nin bir yuvaya dönüştürmeye uğraştıkları otelde , köpeklere konforlu bir hayat sunmak için icat edilen bu basit makineler , filmin gidişatını esprili ve enteresan kılmayı başarıyorlar .
Köpek oyuncuların , bu makineleri kullanırken sergiledikleri içgüdüsel performanslar ise gerçekten de görülmeye değer .
Ancak " Köpek Oteli " nin tüm ilgi çekici özellikleri de aslında bunlarla sınırlı .
Çünkü film , her ne kadar yetenekli köpeklerin zeki numaraları ve sıra dışı icatlarla gerçekleştirilen görkemli gösterilerle seyredenlerin gözlerini boyamayı başarsa da bir süre sonra etkisini yitirerek , tüm klişe özelliklerini su yüzüne çıkartıyor .
Aslına bakarsanız , ailelerini kaybetmiş iki kardeşin , terk edilmiş köpekler için bir yuva kurmaya çalışmalarını konu edinen " Köpek Oteli " nin ailesiz yaşayan çocuklar ve sokak köpekleri arasında kurduğu bağ oldukça anlamlı .
Fakat bu bağ bir kere kurulduktan sonra gidişatın beklendiği gibi duygusal bir şekle büründüğünü söylememiz zor .
Filmin hikayesine konu olan karakterleri derinleştirmek , onların yaralarına dokunup , kendilerine has özelliklerini ortaya çıkarmak ve bütün bunlar sayesinde seyredenlerin kalbine dokunmak gibi bir derdi yok .
Bu pervasızlık ne yazık ki , " Köpek Oteli " nin karakterlerini şablon ve klişe suretlere dönüştürerek filmin hikayesini cansız ve zaman zaman sıkıcı hale getiriyor .
Fakat tüm bu eleştirileri bir kenara bırakıp , " Köpek Oteli " ni daha toleranslı bir bakışla izlemeye karar verirseniz , filmin yetişkinler için olmasa da çocuklar için tatmin edici bir çalışma olacağına dair teoriler üretmeniz de kolaylaşıyor .
Üstüne üstlük , eğer " Köpek Oteli " ni küçük bir sinemaseverle beraber izliyorsanız ve amacınız bu deneyimden kendinizden çok onun zevk almasıysa bahsettiğimiz gibi daha toleranslı bir bakış açısına sahip olmanızda da fayda var .
Çünkü film , herşeyden önce çocuklara yönelik bir çalışma ve aslında içerisinde onları etkileyebilecek birçok güzel mesaj ve yaratıcı fikir de barındırıyor .
Öncelikle , filmin hikayesi küçük izleyicilere hayvan sevgisi aşılayacak şekilde tasarlanmış .
Öyküde yer alan tüm kötü karakterler hayvanlara özgürce yaşama hakkı tanımayan , onları hor gören ya da çocukların hayvanlarla kurduğu bağı görmezden gelen kişiler ve tüm klişe özelliklerine rağmen izleyenler üzerinde antipati yaratmakta başarılılar .
Bu antipati , çocukların hayvansever karakterlerle özdeşmeleri ve bu özdeşleşme sürecini gündelik hayatlarına taşımaları açısından oldukça önemli .
" Köpek Oteli " nin küçük izleyicilere aşılayabileceği yegane duygu sadece hayvan sevgisi de değil .
Film , aynı zamanda oldukça sınırlı ve yüzeysel bir düzeyde de olsa dayanışma , iş bölümü , arkadaşlık ve cesaret gibi konularda çocuklara örnek teşkil edebilecek mesajlar içeriyor .
Bu mesajlar kimi noktalarda fazlasıyla didaktik bir üslupla dile getirilseler de , çocukların zararlı mesajlara ve şiddet görüntülerine maruz kalmalarındansa didaktik mesajlarla karşılaşmalarının daha uygun olduğunu düşünüp , teselli bulmakta yarar var .
Bununla birlikte , filmin hikayesinde köpek otelinin sakinlerine daha rahat , eğlenceli ve hijyenik bir yaşantı sağlamak için kullanılan basit makineler , küçük izleyicilerin yaratıcılıklarını körükleyecek ve onları kendi icatlarını hayata geçirmeye yönlendirecek cinsten .
Anlayacağınız " Köpek Oteli , " küçük izleyicileri sadece duygusal yönden beslemekle kalmayıp , onları el becerilerini ve matematiksel zekalarını geliştirmek konusunda da heveslendirebilecek bir çalışma .
Tüm bunlar gösteriyor ki , Thor Freudenthal'ın yönetmenliğini üstlendiği bu aile filmini , başarılı bir sinema örneği olarak tanımlamak mümkün olmasa da , filmin her aşamasının yeterince pedagojik olduğunu söylememiz olası .
Dolayısıyla , " Köpek Oteli , "
" Beethoven " ya da " 101 Dalmaçyalı " gibi benzerlerinin aksine her yaştan izleyicinin eğlenerek seyredebileceği bir film olmasa da , küçük sinemaseverler için çekinmeden tercih edebileceğiniz bir çalışma .
