Daha geçen hafta , bir arkadaşıma , ' Cem Yılmaz’ın kötü bir iş yapması herhalde mümkün değil ' diyordum .
Çünkü kendiyle yeteri kadar dalga geçebilme yetisine sahip ; hayatın ciddiyetinin farkında ama onu fazla ciddiye almayan ; en önemlisi de akıllı bir adam olarak görüyorum Cem Yılmaz’ı .
Yine de öyle büyük laflar etmemek gerekirmiş .
Hokkabaz kötü bir film değil elbette ama Cem Yılmaz’ın tek başına koşulsuz bir başarı garantisi olamayacağını da belli ediyor .
Fikri ve öyküsü ne kadar başarılı olsa da , bir filmi tam anlamıyla başarılı olarak nitelememiz için gerekli her kriteri karşılayamıyor .
Tanıtımlar sayesinde öyküyü az çok herkes biliyor .
Başarısız bir illüzyon ikilisi , hem bir umut hem de alacaklılardan kaçış vesilesiyle Anadolu turnesine çıkmaya karar veriyorlar .
Sihirbaz İskender ve yardımcısı Maradona , İskender’in babasını da mecburen yanlarına alıp yola düşüyorlar .
Yolculukları esnasında bir de genç kadın katılıyor öykülerine .
Oğluna hiç destek olmamış bir baba ve onun takdirini bekleyen oğul ; yalnız bir adamın karşılık görmeyen duygusal yakınlık umudu ; biraz dalavere , biraz dostluk .
Seyircide belli bazı hisleri oluşturmaya yönelik temalar yerli yerinde .
Filmin niyeti , esprili ve sıcak , mütevazı bir yapım olmak .
Bu takdir edilesi amaca da kısmen ulaşıyor zaten .
Ama aksayan yönleri de gözden kaçmıyor .
Öncelikle , kağıt üstünde ne kadar iyi bir fikir gibi gözükse de , Mazhar Alanson rolüne hiçbir noktada oturmuyor .
Fazla kentli , fazla Batılı , fazla marjinal halini üzerinden atamadığı için ; aslında daha geleneksel , daha deli ve kabul etmeli ki daha yaşlı olması gereken karakterde sırıtıyor .
Filmin en duygusal sahnesinde bile izleyeni yabancılaştıran bir ' rol yapma ' hali hissediliyor .
Aynı - mış gibi yapma durumu , birçok noktada Özlem Tekin için de geçerli .
Bence daha temel bir sorun ise , filmin temposuyla ilgili .
Sadece kurgudan kaynaklandığını söyleyemeyeceğim bir aksaklık var Hokkabaz’da .
Oyuncu yönetiminde , mizansenlerde ve en basit haliyle arka arkaya sıralanan çekimlerin seçimi ve diziminde hep hantallık var .
Cem Yılmaz ile birlikte BKM’nin önceki işlerinden deneyimli Ali Taner Baltacı’nın ilk yönetmenlik denemeleri , hevesli ama - daha iyi bir tanım bulamadığım için mazur görün - öğrenci filmi düzeyinde bir sinema dilinden fazlasını sunamıyor .
Filme ihtiyacı olan dinamizmi ve sıcaklığı katmak büyük ölçüde iki başrol oyuncusu ile Yılmaz’ın senaristliğine kalıyor .
Neyse ki bu açılardan film sağlam bir şekilde işliyor .
İzleyeni tam iki kez ters köşeye yatırmayı beceren senaryosu ve yarattığı renkli karakterle Cem Yılmaz , şu an sahip olduğumuz en önemli sinema aktörü ve yıldızı olduğunu bir kez daha kanıtlıyor .
Filmin keşfi ise , kimi anlarda Yılmaz’ı bile bastıran , Maradona rolündeki Tuna Orhan .
Yine Cem Yılmaz imzalı başarılı müzikler de filme çok şey katıyor .
Hokkobaz’ın gişede bir G. O. R. A. gücünde olmasını beklememek gerek .
O tür bir seyirci kitlesine bu haftanın bir diğer Türk filmi Sınav daha çok hitap edecek gibi .
Hokkabaz’ın bunun için fazla duygusal ve mütevazı ( bunlar aslında iyi ) ama aynı zamanda aksak ve yer yer zoraki ( bunlarsa kötü ) olduğu söylenebilir .
Bu film daha ziyade Yılmaz’ın ilk sinema deneyimi Her Şey Çok Güzel Olacak ile aynı kulvarda yer alıyor .
Aslında böyle olmasından gayet memnunuz .
Memnuniyetsizliğimiz daha fazlasının gerektiğini düşünmemizden kaynaklanıyor .
