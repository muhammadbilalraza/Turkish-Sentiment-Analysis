Politik tutarlılığı konusunda çizgisinden ödün vermeyen yönetmenlerin arasında şüphesiz Ken Loach'un ayrı bir yeri var .
Ekonomik açmazlar nedeniyle bir türlü mutluluğu ve huzuru yakalayamamış alt sınıfın varolma mücadelesini anlatan filmleriyle , kendi misyon rayları doğrultusunda ilerleyen yönetmenin bu seferki durağı Glasgow .
Bu şehirde yapılan filmlerin ortak özelliklerinden biri şüphesiz uyuşturucu ticareti .
Afili Delikanlı , bu konuyu oldukça dokunaklı bir öyküyle ele alıyor .
Karşılaştığı dünyayla hayalini kurduğu dünya arasında büyük bir uçurum olan Liam'ın hüzünlü öyküsünü izlerken , inceden inceye yapılan sistem eleştirisi gözlerimizi alıyor .
16 yaşına girmek üzere olan bir gencin hayallerini gerçekleştirmek için cesaretle sapacağı tehlikeli yolun onu götüreceği noktayı az çok hepimiz tahmin ediyoruz .
Onu buna zorlayan koşullar ve bu koşullara meydan okumasındaki gözüpekliği kahramana sempatiyle yaklaşmamıza yol açıyor .
Film damarlarımıza yönetmen tarafından ustaca zerkedilen hüzün duygusuyla , sonucunu tahmin edebileceğimiz bir öyküden kaçınılmaz olarak etkilenmemize yol açıyor .
Baştan sona filmi kontrolü altına alan memnuniyetsizlik ve bunun yarattığı burukluğa karşı ağır bedelleri göz önünde bulundurarak açılan savaşta sarf edilen nafile çaba , mutsuzluğun bazen bir zorunluluk haline gelebileceğini bir kez daha kabul ettiriyor .
Zekasını , hırsını ve inatçılığını rasyonalize ederek kurduğu hayalleri gerçekleştirmenin imkansız olduğunu anlayan Liam'ın tek derdi eksikliğini hissettiği aile hayatına kavuşmak .
Annesi işlemediği bir suçu üstüne aldığı için hapiste .
Anne , erkek arkadaşının işlediği bir suçu üstüne aldığından , Liam'ın ertelenen aile düşleri nefreti de ortaya çıkarır .
Bir çok duyguyu yaşayarak öğrenen Liam , kendini bu haliyle bir çok riski de gözünü kırpmadan alamaya hazır hisseder .
İstekleriyle yapabilme gücü arasındaki uçurumu kapatabilmek 15 yaşında bir çocuk için imkansızdır .
Hapisten çıkacak annesini baş belası erkek arkadaşına kaptırmak istemediğinden kısa yoldan çok para kazanabileceğini umduğu uyuşturucu ticareti işine girer .
Umutsuzluğun yasal olmayan yöntemlerle bertaraf edilmeye çalışılması filmin dramatik çatışmalarından birini oluşturuyorİnsan hayatının en hassas dönemlerinden birine yönelen Ken Loach , acımasız sistemin hiç kimseyi ayırt etmeden yutabileceğini karamsar bir şekilde anlatıyor .
Bu karamsarlık kurulan düşlerin saflığı ve bu saf düşleri gerçekleştirmek için göze alınan tehlikenin boyutları düşünüldüğünde hiç de yanlış bir yaklaşım gibi gözükmüyor .
16 yaş bir çok şeyin başlangıcı olarak kabul edilir .
Ama 16 yaş ; hüsranın ve hayal kırıklığının doruğa ulaştığı , koşulların sürüklediği imkansız noktada gerçek hayatın başlamadan bittiği bir yaş da oluveriyor .
Ne yaparsak yapalım , amacımız gayrı meşru yollarla da olsa mutlaka mutluluğu yakalamak .
Yine de , bizi çevreleyen koşulların esareti altındayız .
Glasgow'un Ken Loach tarafından işaret edilen manzarası bunu hatırlamamızı sağlıyor .
Loach filmi iki ayrı anlam katmanında ele almış .
Bir türlü toparlanamayan dağınık bir aile ve işsizliğin kol gezdiği Glaskow , hem aile hem de toplumun çıkışsızlığını belgeliyor .
15 yaşında bir çocuğun sorumlulukları okula gidip dersini yapmakla sınırlı olmalıyken , çürümüş ve iştahı bozuk sistem tarafından olmaması gereken psikolojik düzeylere çekiliyor .
Loach , 16 yaşına giren bir çocuğun özelinde sistemi despot bir baba olarak tanımlarken , filmde gerçek anlamda varolup da eksikliği hissedilen annenin de uzaklığı ve işlevsizliğiyle de aile içi mutluluğun imkansızlığını ustaca aktarıyor .
İşte böyle garip bir çelişkiyle formüle edilebilir film : Her şey içiçe ve bir o kadar birbirinden kopuk .
Toparlamak ve toparlanmak ağır meseleler .
Acaba şu anda Glasgow'da hava kaç derece ve 16 yaşındaki çocuklar yalnızca ders çalışmakla mı meşgul ?
Dersiniz ne ?
Ne dersiniz ?
