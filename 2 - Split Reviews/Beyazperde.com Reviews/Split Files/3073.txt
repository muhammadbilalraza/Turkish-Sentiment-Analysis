Kaliforniya’nın küçücük bir kasabasında bulursun mutluluğu bazen .
Önce yadırgarsın . “Burada ne işim var” diye düşünürsün .
Ailen için uygun bir yer olmadığından endişelenirsin .  Yabancısındır .
Meksikalıların yoğun yaşadığı bu yerde , sen “öteki”sindir .
Ama lise öğretmeni Jim White dayanır .
Komşusunun hediye ettiği tavuğu kesmez , besler .
Yabancı olmaya alışır .  Irgatlıkla geçimini sağlayan bu aileleri anlar .
Onların çocuklarına okulda iyi bir öğretmen olmak yetmez .
Onları anlamak gerekir .
Onlar gibi olmak gerekir .
Jim White da öyle yapar .
Onlarla birlikte tarlada çalışır .
Onlar kadar koşar .
Vazgeçmez .
Çünkü bir hayali vardır Jim White’ın .
Anlatalım : Daha önce çalıştırdığı okul takımlarından , bir takım terslikler yüzünden kovulmuştur .
Sürgündedir bir bakıma .
Ailesini , bu fakir kasabaya getirmiştir .
Burasını ailesi için daha güzel bir yer yapmak zorundadır .
Sonra anlar ki , burası güzeldir zaten .
Uyum sağlaması gereken kendisidir .
Öyle de yapar .
İlk kavgasını okulda verir .
İlk başta istemezler onu .   “Dersini ver , spor koçluğunu yap , maaşını al” .
Yetmez Jim White’a .
O çocuklardan bir şampiyon yaratmak ister .
Onlara hayatları için bir amaç vermek ister .
Aslında kendisi için de bir amaçtır bu .
Başarısız gibi görünen hayatına isyanıdır .  İki kızından çok , o ırgat çocuklarla ilgilenir .
Irgat olmanın değerini anlar .
Sadece öğretmen değil , yaşam koçu da olur .
Irgat olur .
İyi koştuklarını görünce onlardan bir kros takımı kurar .
Çocuklar , okul - ev - tarla üçgeninde sürekli koşmaktadır .
Hiç değilse terlerinin değerini ailelerinden başkası da bilecektir artık .
Çocuklardan birinin babasının dediği , “spor televizyon gibidir , hiç bir işe yaramaz” önermesine karşı bir koşudur bu .
Çocuklar bu hayale inanır .
Daha çok koşarlar .
Daha çok terlerler .
Bir amaçları vardır artık .
Ailelerine yardım için tarlada çalışıp bir yandan da antrenmanlarına devam ederler .
Sonra sabır gerekir .
Zorluklar artar .
Jim White direnir .  Aileler de ona inanır , ve başarı gelir sonra .
Önce liselerarası , sonra eyalet şampiyonluğu .
Tüm bunların gerçek bir hikaye olduğunu öğrenmek ise tüyleri diken diken eder .  Ümitsiz gibi görünen bu vaka , iyileşmiştir .
Küçük bir kasabadan devasa bir yürek çıkmıştır . White ailesi , McFarland’ı , McFarland’lılar da onları sevmiştir .
Orası yuvalarıdır artık .  Çünkü yuvan , kalbinin doyduğu yerdir .
Daha önce şiirsel “Balinanın Sırtında” ve yine zorlu bir emek mücadelesi olan “Tek Başına”yı yönetmiş olan Niki Caro , koşan - terleyen bir film çıkartmış ortaya .
Dramatik kurgusundaki tırmanışta zaman zaman zorlansa da , bitiş çizgisine ulaşmayı başarmış .
Jim White rolünde Kevin Costner , ilerleyen yaşını belli etse de yine inandırıcı .  Eşi rolünde Maria Bello , biraz geri planda kalmış sanki .
Ergen kızında Morgan Saylor’ın sorunlu tipleri iyi oynadığına daha önce tv dizisi “Homeland”da şahit olmuştuk zaten .  Asıl başarı hikayesi ise , ilk önemli rollerini oynayan o koşan çocuklarda . “Rocky”nin hikayesini andıran , zorluklara rağmen sabır gösterilirse başarıya ulaşmanın bir yolunun bulunabileceğinin öyküsü bu .
Aynı zamanda yabancı hissettiğin bir yere nasıl “evim” diyebildiğinin hikayesi .
Gerçek hayatta benzerine az rastlanacak bir masal .
