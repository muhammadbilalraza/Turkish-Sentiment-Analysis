Artık İngiltere kraliçesi için tetik çekmekten yorulduğunu açıklamasından beri dikkatle incelediğimiz bir oyuncu Pierce Brosnan .
1995 tarihli Goldeneye ile başlayan 007 serisi boyunca tam dört kez karşımıza James Bond olarak çıktı .
Kanımca , fizik olarak tüm zamanların en iyi Bond'uydu ve Roger Moore'dan sonra en inandırıcı olan da oydu .
Ama o ne yaptı , arada çektiği Grey Owl ( 19 ) için şirketi yeterince tanıtım yapmayınca ortalığı ayağa kaldırdı .
Vizyona girecek yeni Bond filmleri için , emek verdiği diğer yapımların görmezden gelineceğini anlamış , fena halde bozulmuştu .
Farklı rollerin de altından kalkabileceğini göstermesi gerekiyordu .
Bond serisine noktayı koyduktan sonra Panama Terzisi ve Gün Batarken gibi filmlerde oynadı , ama canlandırdığı karakterler onun " soğukkanlı ve tehlikeli " imajını değiştirebileceği türden değildi .
Aradığı senaryoyu genç bir bağımsız yönetmen gönderdi ona .
Matador'da adından anlaşılacağı gibi bir " killer " ı ama bu sefer Bond'un tam tersi bir katili oynadı .
Brosnan , Julian Noble adında , mesleğinden bıkmış , depresif tetikçi rolünde öyle bir portre çiziyor , beyinlerden kazınması imkansız Bond imajıyla öyle bir çelişki yaratıyor ki , mutlaka görmeniz lazım .
Brosnan'ın kariyer değişikliği için biçilmiş kaftan bir rol .
Onu içki göbeği yapmış , kontrolünü - parkta gördüğü çocukla ağız dalaşı yapacak kadar - kaybetmiş bir halde görmek çok şaşırtıcı .
Brosnan için sevindik , evet .
Peki ya film derseniz , sorunlar yumağı .
Sorunlar yine her zaman olduğu gibi senaryodan başlıyor .
Farklı olayım , klişelere düşmeyeyim diye hayli zorlama anlatım sıçramaları var .
Yönetmen Richard Shepard , " sürprizli senaryo " diyor , doğru ama kötü sürprizlerle dolu bir senaryo .
Sanki yan öykülerle bezenmiş çok sağlam bir anlatım yapısı varmış gibi gereksiz kurgu tercihleriyle hem tempoyu hem oyuncuları bozmuş .
Filmin tempometresine bakıldığında , geriye dönüş sahnelerinin filme yerleştirildiği bölümlerin zamanlaması ve bazı sahnelerin gereğinden fazla uzun tutulması rahatlıkla görülebiliyor .
Yönetmen , eline geçen 10 milyon dolarlık bütçe sayesinde Oscar adayı Greg Kinnear ve Hope Davis gibi kalburüstü oyuncuları da kadrosuna eklemiş , ancak onlardan da yeterince faydalandığını söylemek zor .
Özellikle Kinnear'ın verdiği es'lerin hiçbirini yakalayamadığı gibi gereksiz kamera es'leriyle de oyuncuyu zor durumda bırakmış ( bakınız Denver'daki evde şömine başında geçen içki muhabbeti sahnesinin kurgusu ) .
Miramax'ın sahipleri geçen yılki Sundance Festivali'nde gördükleri an vurulmuşlar bu filme .
Denilebilir ki aslında vuruldukları , Julian Noble .
Böyle kötü kalpli olup da bir türlü kızamadığımız karakterlerin filmi alıp götürdüğü aralarda oluyor .
Mesela inanılmaz patavatsızlığıyla Benden bu Kadar'daki Melvin ( Jack Nicholson ) gibi .
Ancak o filmin bir bütün olarak başarılı olduğunu söylemek gayet mümkünken bu kez durum farklı .
The Matador çok başarılı bir ana karaktere sahip olmasına karşın hem senaryo , hem bu senaryonun yönetimi hem de yönetmenin ta kendisi yüzünden zayıf kalıyor .
Akıllarda sadece Brosnan'ın gerçekten çarpıcı performansı kalıyor .
Ancak yazımızın sonunda eğri oturup doğru konuşalım ; tüm övgülerimize karşın onun da , kendisinin parodisini yapma konusunda Robert De Niro'nun bileğini bükmesi zor .
