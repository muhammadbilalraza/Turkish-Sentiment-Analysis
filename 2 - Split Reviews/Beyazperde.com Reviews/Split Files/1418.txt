Halihazırda kainatın en renkli ekibi olma konusunda liderliği elinde tutan Galaksinin Koruyucuları geri döndü !
Hem Marvel sinematik evreni hem de genel anlamda eğlence sineması adına temiz bir zafer olan ilk filmin ardından baloya katılan ekip de haliyle kalabalıklaştı .
Serinin meraklıları gönüllerini ferah tutabilir çünkü evrenin bu fazlasıyla başına buyruk koruyucu timi en az ilki kadar iddialı bir macera vadediyor ! 
Marvel Studios’un bağımsızlığını ilan ettikten sonra kazandığı hareket kabiliyetinin kanlı canlı kanıtı olan ilk Galaksinin Koruyucuları filmi , büyük bir riskle birlikte stüdyonun kafa ekibinin de cesaretlenmesini sağlamıştı .
Tim Miller’ın yönetmen koltuğuna oturduğu ve sinematik evrenin daha cesur suları kulaçlamasını sağlayan Deadpool , işte bu gövde gösterisinin ardından yeşeren ürünlerden en toramanıydı .
Bu başarının önemli bir kısmını James Gunn’ın kalemine de borçlu olduğumuzu inkâr etmenin pek de bir anlamı yok aslında ! 
Malumunuz karşımızda sinematik evren adına bir başka “kritik halka” daha duruyor .
Marvel alemini çorba gibi karıştıracak olan Thanos’a bir adım daha yaklaştığımız ve şizofren tanrının sonsuzluk taşları hakkında daha fazla bilgi sahibi olduğumuz ilk filmin ardından , yönetmen James Gunn’ın ikinci filmle birlikte nasıl bir anlatı rotası izleyeceği merak edilir olmuştu .
Bu arada , bahsi geçen taşların bir kısmını Thor ve Doctor Strange filmlerinde de görmüştük .
Serinin yeni filmi ile birlikte Thanos ile aramızdaki mesafe biraz daha kısalıyor ve 2018 yılında vizyona girecek olan Avengers : Infinity War ikilemesinin ilk halkasında nelerle karşılaşacağımız konusunda , dolaylı yoldan da olsa biraz daha bilgi sahibi oluyoruz . 
Yalnız bu detaylar ile birlikte Galaksinin Koruyucuları serisinin yeni halkasının , salt Infinity War’ın akıbetine odaklı bir boşluk doldurma görevi üstlendiğini düşünmek yanlış olur .
Bir taraftan ekibin lideri Peter Quill – nam - ı diğer Star - Lord’un dünyevi köklerine yolculuk ederken , diğer taraftan da Thanos’un hanım kızları olan Gamora ve Nebula’nın kıyasıya mücadelesine tanık oluyoruz .
Aynı zamanda Rocket Raccoon ve Yondu da öykünün kritik sacayaklarını kucaklayarak , izleyicinin beklediğinden çok daha ağır bir dramatik yükün altına giriyorlar .
Özetleyecek olursak ; karşımızdaki ekip salt dış uzay goygoyuna soyunmuş bir grup uyumsuz savaşçıdan çok çok daha fazlası haline geliyor .
Bütün bunlara ek olarak Baby Groot “günlük sevimli kedi videosu” kotamızı hızlıca doldururken , Drax’ın profesyonel trollemeleri daha düşük yaş aralığındaki izleyiciyi de maceraya davet ediyor . 
Galaksinin Koruyucuları 2 , genel anlamda Marvel sinematik evreni adına neredeyse trajik kabul edilen bir başka sorunun da ufak ufak üstesinden geliyor .
Bu zamana kadar karizmatik kötüler konusunda kısmen cimri davranan Marvel’ın yaratıcı timi , bu sefer daha derinlikli kötü karakterlerin de desteğiyle ekibin başını alabildiğine ağrıtıyor .
Filmografisi pek de etli butlu olmayan Chris Sullivan’ın büyük bir keyifle canlandırdığı Taserface , bahsi geçen kötüler listesindeki “ara sıcaklar” menüsünün en leziz parçası diyebiliriz .
Karen Gillian’ın hayat verdiği Nebula , şizofren tanrı Thanos’un karakterinin peliküle nasıl işleneceği konusunda önemli ipuçları verirken ; Sovereign kraliçesi olan Ayesha ise gelecekte nasıl bir tehdit oluşturabileceğini açık etmekten çekinmiyor . 
Bu nispeten zengin “kötüler” listesinin en ağır topu ise Kurt Russell’ın perdeye taşıdığı , Peter Quill’in babası , her şeye kadir Ego !
Tanrısal güçlere sahip olan Ego ile olan mücadele , bir sonraki aşamada Avengers ekibiyle güç birliği yapacak olan ekibin Thanos’a karşı girişecekleri topyekün savaşın bir nevi demosu gibi duruyor adeta !
Peter ve Ego’nun baba - oğul münasebeti ise ; tıpkı Gamora – Nebula çatışması gibi öykünün dramatik hamurunu yoğuruyor .
Diğer taraftan Sylvester Stalonne’un Stakar Qgord nam - ı diğer Starhawk olarak filmde şöyle bir görünmüş olması bizleri mest etse de ; tam 28 yıl sonra Tango ile Cash’i beyazperdede karşı karşıya görememiş olmak içimize oturmadı dersek , inanın büyük yalan söylemiş oluruz ! 
İlk filmin en can alıcı kısmı hiç kuşkusuz 70’li ve 80’li yıllardan özene bezene neşterlenmiş olan muhteşem müzikleriydi .
Bu geleneğin , serisinin ikinci filminde de bozulmayacağının sinyallerini Fleetwood Mac’in “The Chain” parçasını fragmanlarda duyduğumuzda anlamıştık anlamasına da ; bu kadar yerinde bir seçkiyi de beklemiyorduk hani !
Drax’ın hınzırca Peter’ın yanına yanaşarak kurduğu bir cümle vardı hani : 
  “Evrende iki tür şey vardır , dans edenler ve dans etmeyenler”
İşte izleyicinin büyük bir kısmını Drax’ın genellemesinin ilk kategorisine sokacak şahane bir seçkisi var filmin ! 
Avengers : Infinity War öncesindeki son çıkışlardan biri olan Galaksinin Koruyucuları 2 , oldukça renkli , hınzır , eğlenceli ve bir taraftan da Marvel cenahının son zamanlardaki en hüzünlü hikayelerinden birine ev sahipliği yapıyor .
Eh !
Disney faktörünün kısıtlayıcı kriterlerinden çok da bağımsız bir devam halkası beklemiyorduk fakat bu haliyle bile fazlasıyla tatmin edici bir öykü duruyor karşımızda .
Filmin hemen ardından peş peşe perdede patlayacak olan after credit seçkisi için ayrıca uyarı yapmama da gerek yoktur diye tahmin ediyorum .
Eh !
Geçtiğimiz günlerde James Gunn tarafından üçüncü filmin müjdesini de aldığımıza göre gönül rahatlığıyla dansımıza devam edebiliriz !
