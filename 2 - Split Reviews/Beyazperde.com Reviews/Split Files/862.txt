Her sene Haziran civarı , fabrika çıkması franchise devam filmlerinden , ruhsuz romantik komedilerden , eğlencesiz aksiyonlardan baygınlık geldiği , sinemanın geleceği üzerine umutsuzluğa girmeye başladığım bir dönemde yeni bir Pixar filmi vizyona giriyor ve animasyonu bırakın , sinemanın ne kadar yaratıcı , eğlenceli ve hayret uyandıran bir sanat türü olabileceğini hatırlatıyor .
Biliyorum , her sene üst üste bir Pixar filminden diğerini yere göğe sığdıramayıp takdirler yağmuruna tutmamdan artık sıkıldınız .
Fakat bu takdir sonuna kadar hak edildiği sürece yapılacak bir şey yok .
Oyuncak Hikayesi 3'ü ele alalım mesela .
Üçüncü bölümüne gelip de , ilk bölümü kadar taze , ikinci bölümü kadar eğlenceli olan kaç adet franchise gişe filmi serisi aklınıza geliyor ?
Tam tersi , bu tür çoğu seri üçüncü bölüme geldiğinde benzini bitirir , yaratıcılık yerine tekrarı tercih eder .
Bu konuda Örümcek Adam 3 , Matrix Revolutions , X - Men 3 ilk akla gelen örnekler .
Fakat Pixar , bilgisayar animasyonu sinemasının öncüsü , şirketin ilk göz ağrısı Oyuncak Hikayesi konu olunca , üçüncü bölüm adı verilen olası hayal gücü çölüne bütün kozlarını ortaya koyarak balıklama atlıyor ve çölden su çıkarmayı başarıyor .
Oyuncak Hikayesi 3 , ilk iki bölüm kadar başarılı olmakla kalmıyor , belki de serinin en iyisi olarak bu etkileyici üçlemeyi duygusal bir sonla kapatıyor .
Tabi ki bir kez daha Andy'nin oyuncakları yanlışlıkla kendilerini Andy'nin odasından çok daha uzakta buluyorlar .
Oyuncak Hikayesi 3'te bu yer , canavar ana okulluların toplu oyuncak katliamında bulunduğu , yaşlı bir oyuncak ayı diktatörün demir yumrukla yönettiği bir ana okulu .
Ve tabii bir kez daha Woody ( Tom Hanks ) ve Buzz'un ( Tim Allen ) önderliğinde oyuncaklar efendileri Andy'e dönmek uğruna tehlike dolu bir maceraya koyuluyorlar .
Bir Oyuncak Hikayesi filminden , daha değişik bir hikaye beklenemez zaten .
Fakat Pixar ve yönetmen Lee Unkrich ile senaryo yazarı Michael Arndt'ın ( Küçük Gün Işığım ) dehası bu tanıdık şablonu olabilecek en ilginç karakterler ve yaratıcı sahneler ile biçimlemesinde saklı .
Patates Kafa , Slinky ve kendine güvensizlikten yakınan dinozor Rex'in yanına Ken ve Lotso gibi yepyeni karakterler katılıyor .
Özellikle kendini beğenmiş metroseksüel Ken , serinin en akılda kalır yeni üyesi .
Ken'in Barbie'ye moda şovu yaptığı sahne yılın en komik sekanslarından biri olarak akıllara kazınacaktır .
Filmin kaçış sekansları tabii ki o eski İkinci Dünya Savaşı toplama kampından kaçış filmlerine göndermede bulunuyor ve filmin en eğlenceli anlarını yaratıyor .
Fakat eğlence ve komedinin yanında bazı sahneler , çocuk sineması olarak yanlış bir biçimde değerlendirilen animasyon türünün de dışında bir sürü yetişkin filmde görünmeyen bir derinlik ve içtenliğe sahip .
Mesela Woody ve arkadaşlarının çöp fırınına yaklaşırken verdikleri tepki , yılın en etkileyici sahnelerinden birini ortaya koyuyor .
Filmin son sahnesi ise gerçekten yürek burkuyor .
Evet , Pixar yapacağını yaptı ve normalde bu noktaya geldiğinde bayatlaşması gereken bir franchise'ın üçüncü bölümüyle bile yılın en iyi filmlerinden birini yarattı .
