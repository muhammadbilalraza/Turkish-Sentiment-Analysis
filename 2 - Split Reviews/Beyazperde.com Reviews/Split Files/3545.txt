Sem Mendes'in Amerikan Güzeli filmi bir Amerikan ailesinin özelinde yapmış olduğu toplumsal eleştiriyle dikkatleri üzerine çekmişti .
İtalyan yapımı olan Beni Unutma konusu ve düşünsel yoğunluğu dikkate alındığında Mendes'in filmi ile benzerlikler taşıyor .
Ama sınırlarını çok da fazla genişletmeden , daha temkinli adımlarla yokluyor fethetmeye çalıştığı alanları .
Yine de özellikle yaratılan aile içi gerilim , filmin " çizmeyi aşması " nı sağlıyor .
Film , arzu etmedikleri yerlerde bulunan ve orta yaşa geldiklerinde yaşadıkları bunalımla geçmişlerini sorgulayan bir karı kocanın yaşamını anlatıyor .
Bu mutsuz çift , ergenlik çağındaki çocuklarının yaşadığı filizlenmenin de etkisiyle hayatlarını sorgulamaya daha bir kararlılıkla gidiyorlar .
Ve yıllar sonra bulundukları noktayı benimseyememenin verdiği memnuniyetsizlik zehirli bir sarmaşık gibi hayatlarını sarmalamaya başlıyor .
Aile ve iş yaşamlarındaki fark edilmezlikten gelen bu gerçek bir noktadan sonra bıçağın kemiğe dayanmasına yol açıyor .
Tünelin ucunda bir ışık görülmese de son bir çabayla geçmişlerinde gömülü kalan arzularına sarılıp hayatla hesaplaşma gayretleri filmin dramatik noktasını teşkil ediyor .
Diğer yandan özellikle annenin yaşamında kaybettiği hırsları kuşanma konusunda kızının üstlendiği bilinçsiz rol ilginçlik arzediyor .
Bir anlamda genç kızın hırsı ve hayallerinin filmde ulaşılamamış hayallerin altını çizmesi bakımından katalizör işlevi gördüğünü söyleyebiliriz .
Kendini unutmuş anne baba , çocuklarının varlıklarıyla ayna tutuyorlar varlıklarına .
Film bir çözülme ve tutunma karşıtlığında ilerliyor .
Bir yandan çözülen aile , bir yandan birbirlerinden pek de haberli olmadan yarattıkları alternatif dünyalarının ekseninde dönmeye başlıyorlar .
Show dünyasına adım atmak isteyen genç kızın ihtirası annesinin yıllar önce bunu başaramamaktan dolayı yaşadığı düş kırıklığını daha da tetikliyor .
Baba ise bir türlü bitiremediği romanı gibi , hayatında da istediği şeyleri tamamına erdiremiyor .
Eski aşkıyla karşılaştıktan sonra yakaladığı heyecan ise son derece sembolik .
Başarısızlıkla sonuçlanan bütün o hayallerin ve geçmiş planların bir kadının varlığında temize çekilebileceğini sanıyor .
Geriye doğru yapılan bu dönüş ve başlayan yasak ilişkiden alınan tat uçurumun daha da derinleşmesine yol açıyor .
Ortaya çıkan film , olay örgüsü ve aksiyondan çok kelimeler , düşünceler ve duygular üzerine kurulmuş .
Karakterlerin iç dünyalarına odaklanan bir film için bu son derece normal bir karar .
Ancak çok da orijinal olduğunu söyleyemeyeceğimiz temanın etrafında devinen film bir noktadan sonra ilginçliğini kaybediyor .
Zorla atılan düğümler o kadar kolay çözülüyor ki bir eksiklik hissediyorsunuz .
Yönetmenin temaya karşı hoşgörülü bir tavrı olduğu gözleniyor fakat bunca gerilimin sonucunda karşımıza çıkan gerçek çok da heyecan verici olmuyor .
Kötümser bir havada başlayıp iyimser bir havaya dönüşüvermesi ve bunu yaparken çok da mantıklı gerekçeler sunmaması ister istemez insanda bir homurdanmaya yol açmıyor değil .
Hoş görünmemeye çalışıp birden hoşgörülü olmak filmin ektiği tohumların çok da düzgün yeşermemesine yol açıyor .
Hayatın içinden ve nefes alan bir konudan yola çıkan fakat önermesini ortalama bir söylemle aktaran filmi aslında Monnica Bellucci'nin filmdeki varlığına benzeterek tanımlayabiliriz .
İzleyenlerden bazıları filme Bellucci için gidecek ama umduğunu çok da bulamayacak .
Tıpkı konunun akması gereken noktaya mantıklı gerekçelerle akmaması gibi .
Bu film seyirciyi tok çıkarabilecek bir film değil .
Ama en azından enerjisi ve daha önce estetize edilmiş bir temayı ele alma cesaretinden dolayı , açlığı bastırır cinsten diyebiliriz .
