Nereden baksanız 15 seneden fazla olmuştur büyüklere hitap etmeyen , başlı başına bir çocuk çizgi filmi için sinemaya gitmediğim .
Evet , Afacan ve Kurbağa Surat tam 0-10 yaş ( hatta daha bile altı olabilir zira günümüz çocukları artık çok cin ! ) aralığına hitap eden bir hikaye kurgusuna ve anlatım diline sahip olan , tam bir çizgi film . 

Sevimli yaramazlıklar yapmakta üstüne olmayan Victor ve onun sadık köpeği Sosis'in küçük bir kasabadaki eğlenceli maceralarını anlatan film , kötü karakter unsuru olarak bu ikilinin karşısına kasabanın yaşça daha büyük olan belalı çocuğu Freddy'yi koyuyor .
Filme ‘kurbağa surat ' olarak adını da veren Freddy karakteri , aslında hem kötücül hem de bazen acınası yanları da olan baya " haşarı " bir delikanlı .
Bütün işi gücü yaz tatilinde başta Victor olmak üzere kendinden küçük çocukları pataklamak ve eziyet etmek gibi görünene Freddy , kendisinden yaşça ve fiziken iri olan büyükleri karşısında da süt dökmüş kediye dönüyor .
Öyle ki Freddy çocukları korkuttukça kimse onun yanına yaklaşmıyor ve bir anda kendinizi onun yalnızlığına üzülürken buluyorsunuz .
Ama emin olun ki bu çok kısa sürüyor . 

Çizgi filmin esas çekişmesini oluşturan ve Victor'ın çoğu zaman paçayı kurtardığı Victor - Freddy kavgaları , kasabaya gezici bir sirkin gelmesiyle zirveye çıkıyor .
Zira Victor'a karşı zaten öfke dolu olan Freddy , onun köpeği Sosis ile sirkte gösteri sunacağını öğrenince bütün hünerlerini kullanıp Victor'ın yerini almaya çalışıyor .
Tam başardım sandığında ise planlar şekil değiştiriyor .
Tabii Victor'ı onun elinden ve hain planlarından her daim kurtaran sevimli dostları Jacob ve Clara'yı da unutmamak lazım . 

Tam bir çocuk çizgi filmine yakışır biçimde filmin dublaj dili de gayet usturuplu çevrilmiş .
Öyle ki Victor ve Freddy'nin birbirine ettiği en ağır laflar böcek - yiyen ve kurbağa - surat'tan öteye gitmiyor .
Bazen arada " seni gerizekalı ! " dediği de oldu ama günümüz çocuklarının bundan terbiyesinin bozulacağını da pek sanmam .
Filmde büyüklere yönelik kulağıma takılan tek espri " Biliyorsun ki kurbağa yemek yasaktır . Ama bir Fransız'san orası başka ! " oldu . 

Ayrıca sirk sahnelerindeki uçuk ve abartı gösteri karakterleri de bir önceki nesle nazaran hiç sirk görmemiş çocuklar için ilginç tasvirler olacaktır .
Ne yalan söyleyeyim bir an aklıma Kafka'nın acıklı ve meşhur hikayesi Açlık Cambazı'ndaki sıska adamcağız ve onun kent kent gezdiği absürt sirk gelmedi değil .
Gene de fellik fellik bifteklerini arayan Bay Güçlü , beni bile güldürmeyi başardı . 
Sonuçta karşımızda 7 yaşındaki çocuğunuzu alıp gönül rahatlığı ile götürebileceğiniz , 80 dakikalık temiz bir çizgi film örneği var .
Konusu da bir çocuk için eğlenceli sayılabilir , 3D yönü ise sırf ticari açıdan bir göstermelik .
