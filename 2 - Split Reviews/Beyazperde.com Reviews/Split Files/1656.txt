2010 yılında Lauren Oliver tarafından yazılan daha çok gençler için yazılan ama yetişkinlerin de ilgisiz kalamayacağı Before I Fall / Ben Ölmeden Önce’de aynı gün içinde mahsur kalan Sam’in kaldırması gereken bir sır perdesinin içine sıkışmasına tanıklık oluyoruz .
Film 1993 yapımı Groundhog Day ve 2014 yapımı Edge of Tomorrow gibi aynı günü tekrar tekrar yaşatıp neden orada sıkışıp kaldığını kahramanının kafasına vura vura anlatmayı seçiyor .
En azından Ben Ölmeden Önce öyle bir yolu deniyor .
Dört tane çok yakın kız arkadaşın etrafında düğümlenen hikayenin aslında çok düğüm ve çözüm tarafı yok ama gençlerin kendi içlerindeki döngüleri düşünüldüğünde anlam kazanıyor .
Hikaye ve film kodları o kadar basit çözümlerle karşımıza getiriyor ki , Sam’in sıkışmışlığının oklarının neresini işaret ettiğini anlamak hiç zor değil .
Tabii bu tarz filmlerin insanı sınaması ve çözümü bulana kadar aynı günü yaşatması ve bunu bir tek o kişinin fark etmesini sağlaması da ayrı bir döngü .
Sam kendi dertleri içinde yoğrulan , arkadaşlarına çok önem veren ve her genç gibi ailesini ihmal eden güzel bir genç kız .
Erkek arkadaşıyla bir türlü duygusal iletişime geçemese de onun gibi popüler bir çocuğun hayatında olmasını önemseyen bir kız !
En yakın arkadaşı Lindsay’in gölgesinde bazı olayların gerçeklik boyutunu kaçıran Sam bu döngünün içinde farkında olmadığı şeylere uzanma fırsatı yakalar .
Sıkışıp kaldığı aynı gün içinde ihmal ettiklerine vakit ayırır , küçük kız kardeşiyle , annesiyle ve ihmal ettiği çocukluk aşkıyla görüşür .
Aslında Sam’in okulda farklı olduğu için yalnız bırakılan ve hakkında çokça dedikodu dolaşan Juliet’le ilgili çözmesi gereken büyük bir sorun vardır .
Film uyanışlar , kısır döngüler , her gece tekrarlanan aynı partiler , kavgalar eşliğinde bir parça içimize fenalık salsa da Sam’in çıkış biletini bir an önce kesmesini bekliyoruz .
Gerçi bu bilet Sam için yaşamsal bir sonu göstermiyor .
Filmin gençlere yönelik bu tarz çözümsel sıkışmışlık yolunu denemesini , onları bu dert çemberi içinde sınamasını sevdim diyebilirim .
Filmin hedef kitlesi daha çok gençler ve onları çizdiği boşluk içinde bazı değerleri yeniden gözden geçirmeye çağırıyor ki bu önemli .
Birçok genç filmi onları bir kaosun içine atıp , orada çok acı tecrübelerle sarsmaya çalışıyor .
Tabii burada konu daha basit aksediyor ve Sam ve Juliet arasında bir bağ kurulması gerektiğini çok önceden anlıyorsunuz , film uzatmaları oynasa da …
Groundhog Day Bill Murray’in başrolünde oynadığı ve bu sıkışmışlığı sinir bozucu bir komediye dönüştüren , hatta bu döngüden çıkmak için kahramanına intiharı bile deneten bir filmdi .
Edge of Tomorrow ise subay Bill Cage üzerinden ölüp tekrar tekrar uyanmayı ve hayatta kalmak için savaşmayı anlatıyordu .
Ben Ölmeden Önce benzer örneklerinin yanında yavan kalsa da hedef kitlesinin ilgisini çekeceğini düşündüğüm bir film olmuş .
Sam’in sarsıcı bir olay yaşamadan bir döngünün içine çekilmesi ve her şeyi o sıkıştığı gün içinde anlamaya çalışması biraz zayıf kalıyor olsa da , filmin gerçeklik boyutuna fazla sekte vurmuyor .
Aslında farklı günlerde yaşayabileceği olaylar silsilesini sıkıştırılmış bir halde önüne sunuyor .
Tabii kötü kız olmaya çalışıp isyan etmesi de arada kaynıyor .
Sonuçta Before I Fall iyi insan olmak üzerine vurgu yapan , ama bunu çok fazla tekrarladığı için anlam kaybına uğrayan , bir yandan da hedef kitlesi olan gençleri tatmin edecek yapıda bir film olduğunu düşünüyorum .
Etrafımıza iyi baktığımızda mutlaka görecek daha iyi şeyler vardır durumunun biraz kafamıza vura vura anlatılması durumu Ben Ölmeden Önce .
Sam bunu görüyor !
