Bazı filmler vardır ki finallerinde veya " dönüm noktası " olarak adlandırabileceğimiz kısımlarında ağızlarımız hayretten bir karış açık kalır .
Beklemediğiniz birşeyler olur .
Kahramanımız ölür , kahramanımıza ihanet eden kişi tahmin ettiğiniz kişi değildir hatta ve hatta kahramanımız belki bir hayalettir !
Ya da film izleyicisini boşluğa atıp yapayalnız bırakır .
Bana böyle hissettiren filmlerden bahsedelim bu yazımızda isterseniz .
Filmlerin bu şaşırtıcı kısımlarından bahsetmeyeceğim çünkü bu filmleri henüz izlememiş izleyicilerimize haksızlık olur .
" The Crying Game - Ağlatan Oyun "
( 1992 ) : İrlandalı Neil Jordan'dan kendisinin yazıp yönettiği bir IRA dramı .
Sayısız izleyici " o küçük ayrıntıya " takılıp kalmış olmasına rağmen çok daha isyankar bir film .
Fergus ( Stephen Rea ) ' nın dahil olduğu IRA bir İngiliz askeri olan Jody ( Forest Whitaker ) ' yi kaçırır .
Garip bir şekilde ikisi arasında derin bir dostluk oluşur .
Jody'nin trajik ölümünden sonra Fergus Londra'da onun kız arkadaşı Dil ( Jaye Davidson ) ' i bulur .
Olaylar beklenmedik şekilde gelişir .
Rea ve Whitaker kariyerlerinin en başarılı performanslarını sergiliyorlar .
Tek filmle iki hikaye anlatılıyor .
Aradaki ayrım çok keskin .
Hikayenin döngüsünün değişmesiyle birlikte kullanılan filtreye kadar herşey değişiyor .
IRA , arkadaşlık , fanatizim , vatanseverlik , seks ve aşk üzerine çok başarılı bir film .
" Birdy "
( 1984 ) : 90'ların ikinci yarısından itibaren düşüşe geçmiş olan Alan Parker'dan , William Wharton'un romanından uyarlanan bir başyapıt .
Gençlikleri birlikte geçen , Vietnam Savaşı'na katılıp dönen Birdy ( Matthew Modine ) ve Al ( Nicolas Cage ) derin ruhsal yaralar taşımaktadırlar .
Modine sessizliğe gömülüp askeri bir kliniğe kapatılırken Cage ona yardım etmeye çalışır .
Olaylar izleyicilere geri dönüşlerle anlatılır .
Çok genç bir Modine ve Cage'den dillere destan performanslar .
Birdy'nin iyileşip iyileşemediğine karar veremediğiniz , Peter Gabriel'in müziğiyle destekli final sahnesi inanılmaz .
Koltuğunuzda şöyle bir kalıyorsunuz .
" Usual Suspects - Olağan Şüpheliler "
( 1995 ) : Bugünün " X - Men " yönetmeni , dünün harika çocuğu Bryan Singer'dan şaşırtıcı bir film .
1993 yapımı " Public Access " ile psikolojik gerilimlere meraklı olduğunu gösteren Singer bu film ile sınırları zorluyor .
Christopher McQuarrie'nin senaryosu her dakikasında göz kamaştırıcı .
Limanda meydana gelen bir patlamadan kurtulan iki kişiden biri olan fiziksel özürlü Verbal ( Kevin Spacey ) polis tarafından sorguya alınınca altı hafta öncesinden başlayan bir suç ve ihanet öyküsünü anlatmaya başlar .
İşe altı kişilik bir çete , mafya , uyuşturucu , soygunlar , ihanet ve Keyser Soze adlı bir Türk karışır .
Spacey'nin yanında Gabriel Bryne , Chazz Palminteri ve Pete Postlethwaite mükemmele yakın .
İşte tüm bu filmleri izlerken belirli anlarında hazzın doruklarında bulunursunuz .
Fakat ikinci izleyişinizde " işte tam o noktayı " bildiğiniz için film kısmende olsa büyüsünü kaybeder .
Yazımızın devamında " Pulp Fiction " , " Sixth Sense " ve " Se7en " gibi filmlere değineceğiz .
