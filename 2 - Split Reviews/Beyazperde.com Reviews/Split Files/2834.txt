Boşanmanın eşiğinde , üniversite çağındaki kızının okul masraflarını karşılayamaz duruma gelmiş olan orta yaşlı Alan Clay , şirketinin yapacağı bir satış için , sunum yapmak üzere ekibiyle birlikte Suudi Arabistan’a gelir .
Cidde’nin 100 km kuzeyinde inşaası halen devam eden Kral Abdullah Ekonomik Şehri’ne , Kral’a yeni teknolojileri olan hologram sisteminin sunumunu yapmak üzere gelen Alan ve ekibi , burada zor şartlar altında gelip gelmeyeceği belli bile olmayan biri için çalışmaktadırlar .  Cidde’ye adım atar atmaz aksiliklerin peşini bırakmadığı Alan , çölün ortasında hayatını düzene koymaya çalışırken , sırtındaki yüklerin ağırlığı altında da ezildikçe ezilir .
Dave Eggers’ın aynı adlı romanından beyazperdeye uyarlanan Kral İçin Hologram , uzak diyarlarda bir kendini buluş hikayesi olarak özetlenebilir .
Filmin teması bu olmasına rağmen , izleyici olarak biz gittikçe çöllerde kaybolurken , kahramanımız Alan Clay’in filmin sonunda bile kendini bulduğuna inanamıyoruz .
Bir diğer problem ise , filmin rüya sahnelerinin birinde Alan’ın eski eşinin sorduğu ve izleyici olarak cevabını bulamadığımız soru ; “Bütün problemleri buradayken , çölün ortasında ne yapıyor ? ” Bu soruya cevaben gördüklerimiz , filmin sonunda ne yazık ki kimseyi tatmin etmiyor .
Kitaba göre yumuşatılmış hatta mutluya bağlanmak istenen son , filmin gidişatı ile pek de örtüşmüyor .
Zira kitapta böyle bir mutlu son yok .
Yönetmenin kurduğu bu oryantalist atmosfer , kitabın spiritüelliğini yansıtmaya yetmiyor .
Çoğunlukla hayal kırıklığı yaratan uyarlama çok daha iyi olabilirdi tabii , ancak bu filmi kötü de yapmıyor .
Sadece bir uyarlama olmasının handikaplarını kolayca aşamamış görünüyor .
Oysa belli ki , filmde göremesek bile kitapta , Alan ve babasının geçmişte yapılan hatalardan ötürü çok daha derin yaraları var .
Herhangi bir komedi vaat etme zorunluluğu olmamasına rağmen zorlama tekrar sahneleri ile gülümsetmeye çalışan Kral İçin Hologram , bu noktada samimiyetini de kaybediyor ve elimize sadece Tom Hanks’in oyunculuğu kalıyor ki , o da tek başına filmi sırtlamaya yetmiyor .
Zira Hanks’in performansı da kendi ortalamasının altında .  Hanks’e Yousef karakteriyle eşlik eden Alexander Black’in performansı filmin genel dokusuna uygun , ancak yapay .
Tabii bunda karakterinin getirdiği abartı davranışların da payı var .
Bir süre Homeland’de izlediğimiz Sarita Choudhury de Zahra rolüyle oldukça gizemli karakter portresi çiziyor .
Bulut Atlası , Koku , Koş Lola Koş gibi önemli filmlere imza atan yönetmen Tom Tykwer’ın senarist olarak da imzasını taşıyan Kral İçin Hologram , sırf bu sebepten daha büyük beklenti içinde izlendiğinden de olsa , yönetmenin zayıf halkalarından biri olarak filmografisine yazılıyor .
