Yılın merakla beklenen filmlerinden biri olan Sky Captain ve Yarının Dünyası ( Sky Captain and The World of Tomorrow ) ABD sinemalarından sadece bir hafta sonra ülkemizde de vizyonda .
Amerika'daki vizyon tarihinin iddialı yaz başlangıcından , gişe anlamında her daim umutsuz Eylül sonuna ertelenmesi bile beklentiyi pek etkilemedi .
Fragmanlar bile , karşımıza görsel anlamda ne kadar ilgi çekici bir yapımın çıkacağını ispatlıyordu .
Daha şimdiden bu ilk filmini bir üçlemeye tamamlaması için yapımcılarla görüşmekte olan Kerry Conran , aslında bir tasarımcı .
Bugüne dek birçok ünlü marka için illüstrasyonlar yapmış kendisi .
1994 yılından beri bu filme malzeme olacak teknoloji üzerinde çalışıyormuş .
Kendi tasarladığı bilgisayar yazılımı ile filmini üzerine inşa edeceği dünyayı , tüm mekanları yarattıktan sonra geriye sadece mavi fon önünde oyuncuları çekip bu görüntülerin üzerine oturtmak kalmış kısaca .
Ortaya çıkan film , Conran'ın özellikle ilgi duyduğu çizgi romanlardan , sessiz sinema dönemine ve ' 40lı yılların kara film geleneğine kadar birçok kaynaktan besleniyor .
Referanslar açısından son derece zengin bir film .
Ve teknik olarak da hiç şüphe yok ki hayranlık uyandırıcı .
Bu sene En İyi Görsel Efekt dalında Oscar ödülünü kazanamaması gerçekten büyük bir sürpriz ve hatta haksızlık olur .
Fakat bir filmi iyi yapan , hiçbir zaman sadece teknik başarısı olmamıştır .
Evet bu filmin görsel efektleri , özgün müzikleri vs. çok başarılı .
Peki bütün bunların gerisinde , ilgimizi ayakta tutacak neler var ?
Çünkü gözü efektlerden en kolay boyananlar için bile , farkında olsunlar olmasınlar , bir filmi izlenmeye değer kılan esas unsur öyküsüdür .
Sky Captain ve Yarının Dünyası , Nazi dönemi ile ucuz roman temalarını harmanlayan yeni bir süper kahraman filmi .
İlgi çekici karakterler ve keyifli diyaloglar içeriyor .
Tamamen kurmaca bir dünya yaratmış olsa da , hikayesini üzerine kurduğu dönemin gerçekliğini yansıtan titiz dönem ayrıntılarıyla da şaşırtıyor .
Hatta bir fotograf makinesi veya bir sakız paketi gibi örneklerle , eşyaları karakterlerini tanımlamak için birer araç olarak da ustaca kullanıyor .
Kaldı ki , New York'a yapılan hava saldırısı gibi sahneler insanın zihninde ister istemez 11 Eylül çağrışımlarına yol açtığı için , günümüzle bile çeşitli sembolik bağlar oluşturmayı başarıyor .
Peki , bütün bu artılara rağmen , Yarının Dünyası neden heyecan verici bir film olmayı başaramıyor ?
Belki de yapım unsurları , teknik detaylar , karakterler , onların aralarındaki ilişkiler ve diyaloglar üzerine harcadığı vakti , olay örgüsüne de ayırmadığı için .
Sanki yönetmen için de pek önemli değil kahramanlarımızın mücadele ettikleri düşman ve onun amacı .
Olan biteni bir türlü umursayamıyorsunuz filmi izlerken .
İlginç birkaç karakter , gitgide daha tuhaflaşan mekanlarda , birbirleriyle atışıyor ve sanki ' sadece ' kendi kişisel sorunlarını çözmeye çalışıyorlar .
Bir türlü umursayamadığınız bu olay örgüsünün gerisinde , eğer karakterler , teknik beceri ve şiddetli referans yağmuru sizin için yeterli değilse ( ki yine de keyifli bir seyirlik için yeterli bir malzeme sayılabilir bütün bunlar ) gitgide uçuklaşan bu filmin size hiçbir şey ifade etmemesi olası .
