Bazı kitaplar vardır .
Sinemaya uyarlanmalarına neredeyse imkansız gözüyle bakılır .
Douglas Adams'ın popüler bilim kurgu serisi ve bu serinin ilk kitabı Otostopçunun Galaksi Rehberi ( The Hitchhiker's Guide To The Galaxy ) de bunlardan biridir .
Tabii böyle kült romanların beyazperde uyarlamaları , özellikle fanatiklerinde hayal kırıklığı yaratmaya meyillidir .
' Olmamış ' , ' Kitabın ruhunu / espri anlayışını / vs. vs. perdeye yansıtamamışlar ' sesleri sıkça yükselir .
Bu filmle ilgili de bu sesler yükselecektir , yükselmektedir .
Aldırmayın .
Bunlar artık otomatik tepkiler .
Otostopçunun Galaksi Rehberi , söz konusu romandan çıkarılabilecek belki de en iyi film olmuş .
Bunda , senaryonun bizzat Douglas Adams'ın elinden çıkmış olmasının da payı vardır elbet .
Otostopçunun Galaksi Rehberi , sıradan bir İngiliz ile başlıyor .
Arthur Dent sabah uyandığında , evini yıkmak için bekleyen belediye ekipleriyle karşılaşıyor .
Çünkü evi , bir ekspres yol hattının tam üzerinde bulunmakta .
Asla kimsenin gidip bakmayacağı ücra bir köşede , incelemeleri için halka sunulmuş olan projeyi gidip görmediği için de itiraz hakkı yok .
Fakat tam bu sırada , yakın arkadaşı Ford Prefect ona geliyor ve dünyanın yok olmak üzere olduğunu anlatıyor .
Dent'i de yanına alıyor ve birlikte otostop çekerek dünyadan son anda kurtuluyorlar .
Sonradan öğreniyoruz ki , dünyanın yok edilmesinin sebebi de bir ekspres yol hattının üzerinde yer almasıymış .
Yolun planları galaksinin birinde kaç zamandır sergilenmekteymiş .
Gidip incelememiş olmak biz dünyalıların hatasıymış .
Yani daha ilk çıkış noktasından , bürokrasiyle dalga geçiliyor .
Zaten dalga geçmediği çok az kurum ve kavram var bu romanın / filmin .
Bunların bazıları da kimilerini kızdıracak cinsten .
Arthur Dent ve arkadaşlarının uzaydaki maceralarını anlatan film , ortada ne evrim teorisi bırakıyor ne yaradılış .
Varoluşumuzla ilgili inanageldiğimiz , sırtımızı dayayageldiğimiz her şeyle dalgasını geçiyor ; hepsini yerle yeksan eyliyor .
Zaten , Otostopçunun Galaksi Rehberi'ni bu denli kıymetli kılan da bu özellikleri .
Elbette romanın görselleştirilmesi gerçekten mümkün olmayan bazı yönlerini filmde göremiyoruz .
Ama gerek galaksi rehberinin animasyonlar yoluyla görselleştirilmesi , gerek varoluşsal temalara yaklaşımı , gerekse mizah anlayışı olsun ; hepsi romanın özünü perdeye yansıtıyor .
Karşımızdakinin , Yıldız Savaşları benzeri büyük yapımlara kıyasla oldukça mütevazı bir yapım olduğunu göz önünde bulunduracak olursak , filmin teknik açıdan da çok başarılı olduğunu bir kat daha fazla takdir etmemiz gerek ayrıca .
Görsel efektler , gösteriş için değil ( parası bol olan gösteriş yapar ancak , öyle değil mi ? ) yerli yerinde kullanılmış .
Dekorlar , kostümler hep tadında .
Özellikle The Office adlı BBC dizisiyle dikkat çeken sempatik İngiliz aktör Martin Freeman'ın da mükemmel bir Arthur Dent olduğunu eklemeden geçemeyiz .
Amerikan bağımsız sinemasının yeni keşiflerinden Zooey Deschanel ile de çok iyi bir ikili olmuşlar .
Ama bu iki şirinlik muskasından da öte , filmin yıldızı robot Marvin .
İnsan duygularına sahip olmak üzere tasarlanmış olan manik - depresif robot Marvin , usta İngiliz aktör Alan Rickman'ın enfes seslendirmesiyle , sinema tarihinin belki de en eğlenceli robot karakterine dönüşüyor .
Onun umutsuzluğuyla eğlenmemek mümkün değil ( sadistçe bir tatmin değil bu elbette ) .
Otostopçunun Galaksi Rehberi , bir Douglas Adams uyarlamasından ve bir bilim kurgu - komedi'den bekleyeceğiniz her şeyi fazlasıyla veriyor .
Hayatın anlamını merak ediyorsanız , kaçırmayın .
Filmin buna bir cevabı var tabii : 42. Ama esas önemli olan , doğru nihai soruyu bulmak .
Çok da kafanızı yormayın .
Çayınızı ya da biranızı yudumlayın .
Dünyadaki gibisini asla bulamazsınız .
